<doc id="42450" url="https://af.wikipedia.org/wiki?curid=42450" title="Malcolm Gladwell">
Malcolm Gladwell

Malcolm Gladwell (gebore 3 September 1963) is 'n Brits gebore Kanadese joernalis, skrywer en pop-sosioloog. Hy woon in New York Stad en is 'n medewerker vir "The New Yorker" sedert 1996. Hy is veral bekend as die skrywer van die boeke "The Tipping Point" (2000), "Blink" (2005), "Outliers" (2008), "What the Dog Saw: And Other Adventures" (2009), "David and Goliath" (2013) en "Talking to Strangers" (2019).

Gladwell se Engelse vader, Graham, is 'n siviele ingenieur professor aan die Universiteit van Waterloo; sy moeder, Joyce, is 'n Jamaikaans gebore psigoanalis. Gladwell het gesê dat sy moeder wie 'n boek getitel "Brown Face, Big Master" in 1969 gepubliseer het, is sy rolmodel as skrywer. Hy is gebore in die Verenigde Koningkryk, maar word groot in Elmira, Ontario, Kanada en gradueer met 'n graad in geskiedenis an die Universiteit van Toronto se Trinity College in 1984. Gedurende sy hoërskool jare was Gladwell 'n uitstaande middelafstand atleet en wen die 1500m "Midget Boys" titel tydens die 1978 Ontario hoërskool kampejoenskappe in Kingston, Ontario, in 'n tweestryd met die latere Kanadese Ope rekordhouer David Reid.

Gladwell begin sy loopbaan by "The American Spectator", 'n konserwatiewe maandelikse publikasie. Van 1987 tot 1996, was hy 'n wetenskapskrywer en later die New York burohoof, vir "The Washington Post". Hy is tans 'n stafskrywer vir "The New Yorker". Sy boeke — "The Tipping Point" (2000) en "Blink" (2005) — was internasionale topverkopers. Gladwell ontvang 'n een miljoen dollar voorskot vir "The Tipping Point", wat oor twee miljoen kopieë in die Verenigde State verkoop het. "Blink" verkoop ook goed. Sy nuutste boek, "Outliers: The Story of Success", word op 18 November 2008 vrygestel.

Gladwell se boeke en artikels gaan dikwels oor die onverwagte implikasies van navorsing in die geesteswetenskappe. Hy maak gereeld gebruik van akademiese werk, veral op die terreine van sosiologie, sielkunde en sosiale sielkunde. Hy word gekritiseer deur sommige akademici vir sy navorsingsmetodiek, sowel vir die feit dat hy na bewering soms oorsaaklikheid stel waar dit nie noodwendig wetenskaplik bewys is nie.

Gladwell se eerste werk, "The Tipping Point", bespreek die potensieële massiewe implikasies van kleinskaal sosiale gebeure, terwyl sy tweede boek, "Blink", verduidelik hoe die mens se onderbewussyn gebeure of leidrade intrepreteer en hoe ondervinding mense toelaat om geinformeerde besluite oombliklik te kan maak. Sy jongste werk, "Outliers", ondersoek hoe 'n individu se omgewing 'n invloed kan uitoefen op sy of haar geleenthede tot sukses. Gladwell stel dit as volg, "Die hoop met die "Tipping Point" was dat dit die leser sal help om te verstaan dat werklike verandering moontlik is. Met "Blink", het ek ten doel gehad om mense sover te kry om die enorme mag van hulle intuïsie ernstig op te neem. My wens met "Outliers" is dat dit ons sal laat verstaan tot hoe 'n mate sukses 'n groepsproses is. Wanneer uitskieters uitskieters word is dit nie net as gevolg van hulle eie pogings nie. Dit is as gevolg van die bydraes van verskeie mense en verskillede omstandighede."

In 2005, benoem "Time" Malcolm Gladwell as een van die 100 mees invloedryke mense, omdat al drie boeke in die nommer een posisie op die "New York Times Best Seller" lys gehad het. In 2007, ontvang hy die Amerikaanse Sosiologiese Vereniging se eerste "Award for Excellence in the Reporting of Social Issues". In 2007, ontvang Gladwell ook 'n ere "Doctor of Letters" graad van die Universiteit van Waterloo.



</doc>
<doc id="42452" url="https://af.wikipedia.org/wiki?curid=42452" title="Afrikaanse siwet">
Afrikaanse siwet

Die Afrikaanse siwet ("Civettictis civetta") is 'n lid van die familie Viverridae en die subfamilie Viverrinae. Die soogdier kom in die noorde van Suid-Afrika, Zimbabwe, Mosambiek en die noorde van Botswana voor. Die dier staan ook bekend as die siwetkat.

Die dier is gryswit met dowwe kolle op die voorkwarte en reëlmatige swart kolle wat op die agterkante oorgaan in strepe. Daar is 'n streep wat al op die rug langs loop en tussen die ore begin. Die bene is swart en die stert is wollerig en gering met 'n swart punt. Die ore is gerond met wit punte. Sy totale lengte is 120-140 cm en die stert is 40-50 cm lank. Sy skouerhoogte is 40 cm en sy massa is 9-15 kg.

Hulle verkies bosveld met ruigtes en genoeg onderbos, verkieslik in 'n waterryke omgewing. Die diertjie is naglewend en sku. Hulle is op hul aktiefste vroeg in die aand en net voor sonop. Hulle leef gewoonlik alleen. Hulle eet insekte, muise, wilde vrugte, reptiele, paddas en voëls. Hulle natuurlike vyande is die leeu, luiperd en luislang. Een tot vier kleintjies word na 'n dratyd van ±2 maande tussen Augustus en Desember gebore.




</doc>
<doc id="42454" url="https://af.wikipedia.org/wiki?curid=42454" title="Verdrag van Lissabon">
Verdrag van Lissabon

Die Verdrag van Lissabon (ook bekend as die Hervormingsverdrag) is 'n internasionale ooreenkoms wat op 13 Desember 2007 in Lissabon onderteken is en die werking van die Europese Unie (EU) beïnvloed. Die verdrag is deur alle lede van die EU bekragtig en het van krag geword op 1 Desember 2009. Die verdrag het die Verdrag van die Europese Unie (Maastricht, 1992) en die Verdrag van die stigting van die Europese Gemeenskap (Rome, 1957) gewysig.

Aansienlike veranderinge sluit die volgende in:

Die gekonstateerde doel van die verdrag is "om die proses wat deur die Verdrag van Amsterdam (1997) en die Verdrag van Nice (2000) begin is, te voltooi, met 'n blik op die versterking van die Unie se doeltreffendheid en demokratiese geldigheid, en om die samehang van sy aksies te verbeter". Teenstanders van die verdrag, soos die Britse dinktenk "Open Europe" en voormalige Deense parlementslid Jens-Peter Bonde, hou vol dat die verdrag die EU sal sentraliseer en demokrasie sal verswak deur die krag weg van die nasionale kiesers te neem.

Onderhandelinge om EU-instellings te verander het in 2001 begin, wat eers gelei het tot die Europese Grondwet, wat nie geslaag het nie, na dit in 2005 deur Franse en Nederlandse kiesers verwerp is. Daar was oorspronklik bedoel dat die Grondwet se plaasvervanger, die Verdrag van Lissabon, reeds teen die einde van 2008 deur alle lidstate bekragtig sou wees. Hierdie datum was egter nie haalbaar nie, hoofsaaklik as gevolg van die verwerping daarvan deur Ierse kiesers in 2008. Hierdie besluit is egter tydens 'n tweede referendum in 2009 omgekeer. Die verdrag is deur alle lede van die EU bekragtig en het van krag geword op 1 Desember 2009.



</doc>
<doc id="42455" url="https://af.wikipedia.org/wiki?curid=42455" title="Pous Clemens VII">
Pous Clemens VII

Clemens VII was die 219de pous van die Rooms-Katolieke Kerk van 1523 tot 1534. Sy optrede of die gebrek daaraan het gelei tot die vinnige verspreiding van die Protestantisme in Europa en die afskeuring van die Anglikaanse Kerk in Engeland.

Pous Clemens VII is gebore as Giulio di Giuliano de' Medici op 26 Mei 1478 in Florence, Italië die buite-egtelike seun van Giuliano di Piero de' Medici en Fioretta Gorini. Deur 'n skuiwergat in die kerkreg, wat toegelaat het dat sy ouers verloof was "per sponsalia de presenti", word hy as wettige seun en neef van Lorenzo de' Medici aanvaar. Op 9 Mei 1513 word hy aartsbiskop van Florence en op 23 September 1513 stel sy oom Pous Leo X hom aan as kardinaal. Op 14 Februarie 1515 word hy aartsbiskop van Narbonne en van 6 Julie 1517 is hy vise-kanselier van die kerk en vanaf 1 Oktober 1519 camerlengo. Hy volg Lorenzo II op as leier van die Medici familie, maar doen afstand van die funksie in 1523 om te kan pous word. Op 19 November 1523 volg hy Pous Adrianus VI op en word gekroon op 26 November 1523 deur kardinaal Marco Comaro. Hy regeer tot sy dood op 25 September 1534 en word opgevolg deur Pous Paulus III.
Die naam ‘Clemens’ beteken 'die sagmoedige'.

Pous Clemens VII steun aanvanklik koning Frans I van Frankryk in die Italiaanse Oorlog teen keiser Karel V. Na die Franse neerlaag in die slag van Pavia op 24 Februarie 1525 en die gevangeneming van Frans I soek Clemens die beskerming van die keiser, maar sluit hom op 22 Mei 1526 tog aan by die Liga van Cognac teen die keiser. Dit lei tot die plundering van Rome op 6 Mei 1527 deur Karel se Lutherse troepe. As teken van rou het die pous 'n vol baard begin dra.

Op 6 Desember 1527 verlaat die pous die verwoeste stad Rome en vestig hom eers in Orvieto en later in Viterbo. Die versoening met keiser Karel op 24 Februarie 1530 toe die keiser deur die pous gekroon is, was egter maar 'n skynvrede.

Clemens se onhandige optrede van koning Hendrik VIII van Engeland se egskeiding lei tot die afstigting van die Anglikaanse Kerk.

Pous Clemens VIII het 33 kardinale aangestel in 14 konsistories.

















Saamgestel en vertaal uit die , , en wikipedia en aangevul uit ander bronne soos aangedui.

Basis-URL: 


</doc>
<doc id="42456" url="https://af.wikipedia.org/wiki?curid=42456" title="SV Schott Jena">
SV Schott Jena

Die klub is in 1896 gestig as "Turnverein der Glashütte Jena" deur "Otto Schott" en die werkers van sy fabriek "Jenaer Glaswerk Schott & Genossen". Die klub was aanvanklik net ’n gimnastiekklub, maar in 1911 is ’n sokkerafdeling op die been gebring. In 1933 word die klub herdoop as "TSM Glaswerk Jena" en in 1937 word die naam weer verander na "TuS Schott Jena".

Na die Tweede Wêreldoorlog is die klub deur die Geallieerdes ontbind, maar dit word in 1946 herstig as "SG Jena-Forst". Hierna volg talle naamsveranderinge, tipies van die klubs van Oos-Duitsland.

Na die Duitse hereniging verander die klub sy naam na "SV Jenaer Glas" aan word ingedeel in die "Landesliga Thüringen" op die vierde vlak van die Duitse sokkerstruktuur. Sedert 2008 speel die klub onder die huidige naam.





</doc>
<doc id="42457" url="https://af.wikipedia.org/wiki?curid=42457" title="Jugendstil">
Jugendstil

Jugendstil (Duits: "Jugendstil " , 'jeugstyl'), of Art Nouveau (Frans: "art nouveau", 'nuwe kuns') is 'n kunsstyl en beweging wat dateer uit die laat negentiende en vroeë twintigste eeu. As 'n reaksie op akademiese kuns van die negentiende eeu, word dit gekenmerk deur die organiese, met veral blomme en ander plant-geïnspireerde, motiewe, sowel as hoogs gestileerde, vloeiende kromlynige vorms. Jugendstil of Art Nouveau is 'n benadering tot ontwerp waarvolgens kunstenaars aan alles moet werk om kuns deel te maak van die alledaagse lewe. Die Jugendstil is dan ook veral gemanifesteer in gebruiksvoorwerpe (glaskuns, plateel, sierade, meubels ens.), argitektuur en skilderkuns.

Die oorsprong van Art Nouveau kan teruggespoor word na die weerstand van William Morris teen die oorvol komposisies en die herlewingtendense van die Victoriaanse era asook sy teoretiese benaderings wat die inleiding van die kuns en kunsvlytbeweging aangehelp het. Maar, Arthur Mackmurdo se boekomslag vir "Wren's City Churches" (1883), met sy ritmiese blom patrone, word dikwels beskou as die eerste uitvoering van die Art Nouveau. Terselfdertyd het die plat-perspektief en sterk kleure van die Japannese houtsnees, veral dié van Katsushika Hokusai, 'n sterk invloed op die formulering van die Art Nouveau se formele taal uitgeoefen. Die golf van Japanisme wat in die 1880's en 1890's oor Europa gespoel het met sy organiese vorme, verwysings na die natuurlike wêreld, en die helder ontwerpe wat in sterk kontras gestaan het met die heersende smaak was besonder invloedryk op baie kunstenaars. Benewens die aanname deur kunstenaars soos Emile Galle en James Abbott McNeill Whistler, is Japannees-geïnspireerde kuns en ontwerp deur die sakemanne Siegfried Bing en Arthur Lasenby Liberty onderskeidelik in hulle in winkels in Parys en Londen bevorder.
Die beweging is sterk beïnvloed deur die Tsjeggiese kunstenaar Alfons Mucha deur litografiese plakkate wat hy ontwerp het en op 1 Januarie 1895 in die strate van Parys verskyn het as 'n advertensie vir die drama "Gismonda" deur Victorien Sardou met Sarah Bernhardt in die hoofrol. Dit was 'n oornagsensasie wat die nuwe artistieke styl en sy skepper aan die burgers van Parys verkondig het. Aanvanklik bekend as die "Styl Mucha", (Mucha-Styl), het dit vinnig bekend geword as "Art Nouveau". Die aanduiding Jugendstil is afkomstig van die weekblad "Die Jugend" wat vanaf Januarie 1896 in München verskyn het. Vir verwante strominge wat in elders in Europa opgekom het is ander terme gebruik soos Art Nouveau in België en Frankryk, "Modernismo" in Katalonië. In Skotland is die Art Nouveau styl wyd verteenwoordig deur Charles Rennie Mackintosh. In Frankryk is Art Nouveau veral opmerklik in die metroingange wat in 1900 deur Hector Guimard ontwerp is.

Jugendstil of Art Nouveau was nie 'n konsekwente styl nie en kan beskryf word as generiese terme vir 'n verskeidenheid van style wat gelyktydig op verskillende plekke voorgekom het. België, Oostenryk en Katalonië, word gewoonlik gesien as die belangrikste gebiede vir die ontstaan van die Art Nouveau in die argitektuur.

Ondanks die opvallende streeksverskille is daar 'n aantal kenmerke wat hierdie strominge verenig: 'n optimisme wêreldbeeld en geloof in die toekoms, 'n voorliefde vir die gebruik van nuwe, moderne tegnieke (in die argitektuur byvoorbeeld groot glas oppervlakke), 'n afsku van simmetrie en 'n voorkeur vir ornamentiek, waarby blom- en voëlmotiewe oorheers. Algemeen aan die Jugendstil in die argitektuur was 'n reaksie teen die historisisme denke. Die argitekte het hulleself bevry van klassieke komposisie beginsels en uitgedoste geboue met 'n naturalisties versiering ontwerp. Baie Art Nouveau of Jugendstil geboue dra ook kenmerke van ouer style en word ook gekenmerk deur Japannese en ander Asiatiese eienskappe.

Hoewel die Jugenstil of Art Nouveau bepaalde plaaslike tendense aangeneem het soos dit geografiese versprei het is daar 'n aantal algemene kenmerkend van die vorm. 'n Beskrywing van Hermann Obrist se muurbehangsel,"Cyclamen" (1894), gepubliseer in die "Pan"-tydskrif, beskryf dit as "skielike gewelddadige kurwes gegenereer deur die slaan van 'n sweep", wat welbekend geword het tydens die vroeë verspreiding van Art Nouveau. Daarna het nie net werk self bekend geword as "Die Sweepslag" nie, maar is die term "sweepslag" dikwels aangewend om die karakteristieke krommes wat die Art Nouveau kunstenaars gebruik het te beskryf. Sulke dekoratiewe "sweepslag" motiewe, gevorm deur dinamiese, golwende, en vloeiende lyne in 'n gesinkopeerde ritme word deurgaans aangetref in argitektuur, skilderye, beeldhouwerk, en ander vorme van Art Nouveau-ontwerp.

Aanvanklik was nog "Art Nouveau" nog "Jugendstil" die algemene naam vir die styl en het die styl verskillende name aangeneem soos dit tussen artistieke sentra versprei het. Die twee name is afkomstig van, onderskeidelik, Samuel Bing se galery "Maison de l'Art Nouveau" in Parys en die tydskrif "Jugend" in München, wat beide die styl bevorder en gewild gemaak het.

"Maison de l'Art Nouveau" (letterlik Huis van Nuwe-Kuns) was die naam van die galery wat in 1895 deur die Duitse kunshandelaar Samuel Bing in Parys geopen is en wat gemerk is deur sy uitsluitlike fokus op moderne kuns. Die bekendheid van sy galery het tydens die 1900 Exposition Univers toegeneem waar hy, in ontwerp- en kleur-gekoördineerde, installasies van moderne meubels, tapisserieë en "objets d'art" ten toon gestel het. Hierdie ten volle uitgevoerde dekoratiewe is so so sterk geassosieer met die styl dat die naam van sy galery later 'n algemeen-gebruikte term vir die hele styl Art Nouveau verskaf het.

"Jugend: Münchner illustrierte Wochenschrift für Kunst und Leben" (Jeug: Münchense geïllustreerde weekblad vir kuns en lewenstyl) was 'n tydskrif wat in 1896 deur Georg Hirth gestig is. Op die hoogtepunt van die Art Nouveau was die tydskrif instrumenteel in die bevordering van die styl in Duitsland. As gevolg hiervan, is die tydskrif se naam aangeneem as die mees algemeen Duitse term vir die beweging: "Jugendstil" (""Jugend"-styl"), alhoewel die woord in die vroeë 20ste eeu slegs gebruik is vir tweedimensionale voorbeelde van die grafiese kuns en veral die vorms van organiese tipografie en grafiese ontwerp wat in die Duitse tydskrifte soos "Jugend", "Pan" en "Simplicissimus" voorgekom het. Dit word vandag breedweg aan die breër manifestasies van die Art Nouveau visuele kunste toegepas in Duitsland, Nederland, die Baltiese lande, Nordiese lande en Suid-Afrika.

Ander plaaslike name was gekoppel aan eienskappe van die styl se vorme, die beoefenaars en hul werk, en die skole van denke of studie waar dit gewild was. Verder het baie terme die idee van die "nuutheid" vervang. Voordat die term "Art Noveau" posgevat het was "le style moderne" ("die moderne styl") in Frankryk die meer algemene benaming. "Arte joven" ("jong kuns) in Spanje, "Arte nuova" ("nuwe kuns") in Italië, en "Nieuwe kuns" ("nuwe kuns") in Nederland, "модерн" ("nuwe", "moderne") Rusland – bly almal by hierdie tema. Op soortgelyke wyse het die styl se moderne eienskappe aanleiding gegee tot die Katalaanse Modernism in Barcelona. Baie name verwys spesifiek na die organiese vorms wat gewild was onder die Art Nouveau-kunstenaars: "Stile Floreal" ("blom-styl"), "Lilienstil" ("lelie-styl"), "Styl Nouille" ("noodle-styl"), "Stile Vermicelli" ("vermicelli", of "klein wurm noodle"-styl), "Bandwurmstil" ("lintwurmstyl "), "Paling Styl" ("paling-styl"), en "Wellenstil" ("golf-styl").

In ander gevalle het belangrike voorbeelde, bekende kunstenaars, en gepaardgaande plekke die name beïnvloed. Hector Guimard se Paryse Metro ingange het byvoorbeeld die term "Style Métro" opgelewer, die gewildheid in Italië van die Art Nouveau-ontwerpe uit Londen se Liberty & Kie afdelingswinkel het gelei tot die feit dat dit bekend as die "Stile Liberty" ("Liberty-styl"), en, in die Verenigde State het dit bekend gestaan as die "Tiffany styl" as gevolg van die verband met Louis Comfort Tiffany. In die Oostenryk is 'n plaaslike vorm van die Art Nouveau beoefen deur kunstenaars van die "Wiener Secession" (Weense afskeiders), en het dit dus as die "Sezessionstil" ("Secession-styl") bekendgestaan. In die Verenigde Koninkryk is dit gekoppel aan die aktiwiteite van Charles Rennie Mackintosh in Glasgow en staan dit dikwels bekend as die "Glasgow"-styl.

Art Nouveau-tendense is ook opgeneem in breër plaaslike bewegings. In Denemarke was dit byvoorbeeld 'n aspek van "Skønvirke"("estetiese aktiwiteit"), wat weer nouer verband hou met die Kuns en Kunsvlytbeweging. Net so het kunstenaars baie van die blomme-en organiese motiewe van die Art Nouveau in die Młoda Polska ( "Jong pole") beweging in Pole opgeneem. Młoda Polska het egter ook ander artistieke styl ingesluit en 'n breër benadering tot kuns, letterkunde en lewenstyl behels.

Die beweging het 'n kort maar hewige bloeityd beleef. In Wes-Europa het die styl teen 1910 reeds tot die verlede behoort, in die ooste het dit wel effens langer oorleef. Dit word egter vandag gesien as 'n belangrike brug tussen die historisisme van Neoklassisisme en Modernisme. Art Nouveau-monumente word nou deur UNESCO erken op die Wêrelderfenislys as betekenisvolle bydraes tot die kulturele erfenis. Die historiese sentrum van Riga, Letland, met die "mooiste versameling van die art nouveau-geboue in Europa", is in 1997 in die lys opgeneem en in 2000 is vier Brusselse dorpshuise deur Victor Horta opgeneem as "werke van die menslike kreatiewe genie wat uitstaande voorbeelde van die Art Nouveau-argitektuur die oorgang van die 19de na die 20ste eeu in die kunste, denke, en die gemeenskap briljant illustreer."


</doc>
<doc id="42460" url="https://af.wikipedia.org/wiki?curid=42460" title="Spaanse nasionale rugbyspan">
Spaanse nasionale rugbyspan

Die Spaanse nasionale rugbyspan verteenwoordig Spanje in rugby en staan ook bekend as "Los Leones" (Spaans vir: "die leeus"). Rugby in Spanje word bestuur deur die "Federaçión española de rugby" en hulle speel sedert die 1920's rugby, met die eerste internasionale wedstryd teen Italië in 1929. Hulle ding gereeld mee om die Europese Nasiesbeker. Spanje het vir die Rugbywêreldbeker 1999 gekwalifiseer, waar hulle in 'n poel saam met Suid-Afrika, Skotland en Uruguay was, maar hulle het op die laaste plek geëindig.

Aan die einde van 2013 het Spanje na Suid-Amerika gereis om teen Chili en Uruguay te speel waarna hulle na Spanje teruggekeer het om teen Japan te speel. Spanje het teen Chili gewen maar teen Uruguay en Japan verloor.



</doc>
<doc id="42462" url="https://af.wikipedia.org/wiki?curid=42462" title="Tim Guest">
Tim Guest

Tim Guest (* 16 Julie 1975 – † 31 Julie 2009) (ook bekend as Yogesh en Errol Mysterio) was 'n Engelse skrywer en joernalis.

Guest se ma, 'n sielkundige Anne Geraghty laat hom in die Verenigde Koningkryk op vier jaar agterbly terwyl sy na Indië gegaan het. In Indië raak sy betrokke by die Rajneesh-beweging. Die beweging is gestig deur die Indiese mistikus Bhagwan Shree Rajneesh, nou bekend as Osho. Na haar terugkeer, gee sy hom 'n nuwe naam, Swami Prem Yogesh wat beteken liefde vir of joga. Tim en sy ma trek daarna na Medina, 'n groot sannyas kommune in Suffolk, Engeland wat bestaan het van 1981 tot 1985. Hier gaan Guest na die kommune skool waar Engels en wiskunde verpligte vakke was en geskiedenis en politiek nie aangebied word nie. Gedurende Guest se jeug trek hulle tussen Osho gemeenskappe in Engeland, Indië, Duitsland en die Verenigde State. 'n Kindertyd wat hy later sou beskryf as “iewers tussen Peter Pan en "Lord of the Flies"".

Sy ma verlaat die beweging toe hy 11 jaar oud is en trek terug na Londen. Hy studeer aan die Sussex University met sielkunde as hoofvak en behaal 'n M.A. graad in kreatiewe skryf aan die Universiteit van East Anglia.

Hy skryf artikels in "The Guardian", "The Observer" en die "Telegraph Magazine". Hy het ook twee boeke gepubliseer; "My Life in Orange" oor sy vroeë lewe, om groot te word in die Osho-beweging, en "Second Lives", oor virtuele gemeenskappe waar hy bekend staan as Errol Mysterio.
Guest sterf in Julie 2009 aan 'n oordosis morfien op die ouderdom van 34 jaar.



</doc>
<doc id="42463" url="https://af.wikipedia.org/wiki?curid=42463" title="Uruguaanse nasionale rugbyspan">
Uruguaanse nasionale rugbyspan

Die Uruguaanse nasionale rugbyspan verteenwoordig Uruguay in rugby en staan ook bekend as "Los Teros" (die Chileense kiewiete). Uruguay het in 1948 sy internasionale rugbydebuut teen Chili gemaak.



</doc>
<doc id="42493" url="https://af.wikipedia.org/wiki?curid=42493" title="SVA Bad Hersfeld">
SVA Bad Hersfeld

Die klub het sy oorsprong uit 'n groep jeugdiges wat in 1911 vriendskaplike sokkerwedstryde begin speel het. Twee klubs is later uit die groep gevorm: "Spielvereinigung Asbach" en "Sportverein Germania Asbach". As gevolg van die Eerste Wêreldoorlog is beide klubs egter ontbind. Teen 1922 is 'n nuwe sportklub weer gestig, maar dit het slegs gimnastiek en atletiek aangebied. Die huidige klub is uiteindelik op 5 Augustus 1928 gestig.

Die klub het vir die grootste gedeelte van sy bestaan in die skadu van sy buurman "SG Hessen Bad Hersfeld" gespeel. In 1992 het dinge egter verander met promosie na die Landesliga, terwyl "SG Hessen Bad Hersfeld" gerelegeer het. Die klub is sedertdien die topklub in Bad Hersfeld.



</doc>
<doc id="42494" url="https://af.wikipedia.org/wiki?curid=42494" title="Theodor Herzl">
Theodor Herzl

Theodor Herzl (Hebreeus: בנימין זאב הרצל, Binyamin Ze'ev Herzl, Hongaars: Herzl Tivadar; ook bekend as "חוזה המדינה", Hoze Ha'Medinah, "Die geesdrywer van die staat" (Israel) of "חוזה מדינת היהודים", Hoze Medinat HaYehudim, "Die geesdrywer van die Joodse staat"; 2 Mei 1860 - 3 Julie 1904) was 'n Oostenrykse-Hongaarse joernalis, skrywer en die vader van die moderne politieke Sionisme.


</doc>
<doc id="42527" url="https://af.wikipedia.org/wiki?curid=42527" title="Zimbabwiese nasionale rugbyspan">
Zimbabwiese nasionale rugbyspan

Die Zimbabwiese nasionale rugbyspan (ook bekend as die "Sables" (die swartwitpense)) verteenwoordig Zimbabwe in rugby. Zimbabwe het al in twee Rugbywêreldbekertoenooie meegeding, met hulle eerste verskyning in 1987 en die laaste in 1991.
Zimbabwe, destyds Suid-Rhodesië en later Rhodesië, speel sedert die laat negentiende eeu rugby en het sy eerste internasionale wedstryd in 1910 teen die Britse en Ierse Leeus gespeel. Die Swartwitpense het ook een keer die span van Nieu-Seeland in 1949 met 10–8 geklop. Die span ding gereeld mee om die Afrikabeker.

Toe die Pionierskolom in 1890 van die Kaapkolonie in Rhodesië aangekom het, het hulle die land se eerste rugbyspelers saamgebring. Die oudste rugbyklubs in die land, Queens en die Bulaway Atletiekklub, is in 1898 in Bulawayo gestig en die Rhodesiese Rugby Voetbal Unie is 'n jaar later in 1895 gestig.

Die eerste toer van 'n Rhodesiese span na Suid-Afrika het in 1898 plaasgevind. Die span het bestaan uit spelers van die vyf grootste klubs in die twee groot nedersettings in Rhodesië (Bulawayo en Salisbury).

'n Span van Brittanje het op 30 Julie 1910 teen 'n span genaamd Suid-Rhodesië in Bulawayo gespeel tydens hul toer na Suid-Afrika. Die Britte het die wedstryd met 24–11 gewen. Op 24 Julie 1924 het 'n Britse toerspan weer teen Rhodesië gespeel, hierdie keer in Salisbury. Die Britte het met 16–3 gewen. Op 14 Julie 1928 het Rhodesië teen Nieu-Seeland gespeel en met 44–8 verloor.

Gedurende die 1938 toer na Suid-Afrika het die Britse en Ierse Leeus twee wedstryde teen Rhodesië gespeel. Die eerste was op 20 Julie en die Britte het met 25–11 gewen. Drie dae later het die Britte weer gewen, hierdie keer met 45–11. Hierdie wedstryde is in Bulawayo en Salisbury gespeel. Laat in Julie 1949 het Rhodesië weer teen Nieu-Seeland gespeel. Rhodesië het die eerste wedstryd met 10–8 gewen en die tweede wedstryd was 'n gelykopuitslag met 3–3.

In 1955 het die Britse en Ierse Leeus weer na Suid-Afrika getoer en weer twee wedstryde teen Rhodesië gespeel. Die eerste wedstryd in Kitwe op 27 Julie is met 27–14 deur die Leeus gewen en die tweede wedstryd in Salisbury is ook deur die Leeus gewen met 16–12.

In 1960 het Nieu-Seeland weer na Rhodesië gereis en op 2 Julie het Rhodesië verloor met 29–14. Die Britse en Ierse Leeus se toer na Suid-Afrika in 1962 het afgeskop met 'n wedstryd teen Rhodesië. Die Leeus het op 26 Mei in Bulawayo gewen met 38–9. Die volgende toer van die Leeus in 1964 het weer 'n wedstryd in Salisbury ingesluit wat die Leeus met 32–6 gewen het. Op 27 Julie 1970 het Rhodesië weer teen Nieu-Seeland gespeel en met 27–14 verloor. In 1973 het Rhodesië 'n wedstryd teen Italië gespeel en met 42–4 gewen. Die Britse en Ierse Leeus het in 1974 weer na Salisbury gereis en gewen met 42–6. Heelwat van die Rhodesiese spelers is opgeneem in die Springbokspanne van die 1960's en 1970's. Die toppunt van rugby in Rhodesië was in die vroeë na middel 1970's toe daar 49 klubs was met 102 spanne.

In 1980 is die Rhodesiese Rugby Voetbal Unie herdoop na die Zimbabwiese Rugbyunie. Die eerste wedstryd wat die span van Zimbabwe gespeel het was op 7 Julie 1981 teen die nasionale span van Kenia en hulle het met 34–24 gewen. In 1987 is hulle genooi om deel te neem aan die Rugbywêreldbeker 1987. Zimbabwe het al drie van sy poelwedstryde verloor.

Gedurende die 1990's het die Zimbabwiese span gereeld teen Namibië gespeel en met verskeie geleenthede teen die spanne van die Ivoorkus en Marokko. In 1991 het Zimbabwe weer meegeding om die wêreldbeker. Hulle was in 'n poel saam met die spanne van Ierland, Skotland en Japan maar hulle kon weer geen wedstryde wen nie.

In Junie 2005 het Zimbabwe teen die Senegalese span met 21–15 gewen in 'n poging om te kwalifiseer vir die Rugbywêreldbeker 2007. Zimbabwe het boonop ook teleurstellend gevaar in die 2006 Afrikabeker-toernooi waar hulle derde in hul groep van drie geëindig het onder Madagaskar en Zambië.

Suid-Rhodesië/Rhodesië/Zimbabwe het verskeie spelers van wêreldgehalte opgelewer. Ten spyte van beperkte fasiliteite en afrigting is die land tot op hoërskoolvlak kompeterend. Daar is egter min of geen vergoeding vir spelers na skoolvlak nie met die gevolg dat klubrugby baie afgewater is. Daar is min om van te kies op nasionale vlak en dit is waarskynlik Zimbabwe se grootste ondergang.

Soos met baie ander sportsoorte het talle jong Zimbabwiërs hul rugbytalente elders gaan slyp, hoofsaaklik in Suid-Afrika, maar ook in Australië, Skotland en ander Europese lande. Hierdie neiging het voortgeduur met spelers wat gelok word met beter speelomstandighede en afrigtingsfasiliteite asook die haglike toestand van die Zimbabwiese ekonomie.

Sommige groot name in rugby maak deel uit van die uittog uit Zimbabwiese rugby, waaronder Ray Mordt, Gary Teichmann, Adrian Garvey, Tendai Mtawarira, Brian Mujati, Bobby Skinstad, Tonderai Chavhanga en Kennedy Tsimba (almal na Suid-Afrika), David Pocock (na Australië), Scott Gray en Paul Johnstone (na Skotland), Andy Marinos (na Wallis), Takudza Ngwenya (na Amerika) en Edmoore Takaendesa (na Duitsland) om slegs 'n paar te noem. Baie ander spelers speel op hoë vlakke in Nieu-Seeland, Suid-Afrika, Wallis, Engeland, Skotland, Ierland en regoor Europa.

Zimbabwe se toetsrekord teen al hulle opponente soos op 19 April 2010




</doc>
<doc id="42548" url="https://af.wikipedia.org/wiki?curid=42548" title="Wetenskapsfilosofie">
Wetenskapsfilosofie

Wetenskapfilosofie is 'n vakgebied wat ondersoek wat die wese en relevansie van wetenskap is. Die belangrikste "beelde" is: die standaarbeeld, Karl Popper se siening en Thomas Kuhn se weergawe. Die kernwoorde om elk van hierdie sienings is onderskeidelik: induksie, falsifikasie en paradigma.

Hierdie dissipline oorvleuel met metafisika, ontologie en epistemologie, byvoorbeeld wanneer dit die verband tussen wetenskap en waarheid ondersoek.


</doc>
<doc id="42549" url="https://af.wikipedia.org/wiki?curid=42549" title="Vlam">
Vlam

'n Vlam (oorsprong van Latynse "flamma") is die sigbare, gasagtige deel van 'n vuur wat lig uitstraal. Dit word veroorsaak deur 'n hoogs eksotermiese reaksie. As 'n vuur warm genoeg is om die gasagtige komponente te ioniseer vorm dit 'n plasma.

Die kleur en temperatuur van 'n vlam is afhanklik van die soort brandstof betrokke by die verbranding. Wanneer 'n kers byvoorbeeld brand veroorsaak die hitte dat die brandstofmolekules in die pit verdamp. In die toestand reageer die brandstof dan maklik met suurstof in die lug, wat dan genoeg warmte vrystel tydens 'n eksotermiese reaksie om nog meer brandstof te verdamp en sodoende 'n bestendige vlam te vorm. Die hoë temperatuur van die vlam veroorsaak dat elektrone vanaf die brandstofmolekules gestroop word om vry radikale te vorm wat dan met mekaar en met die oksideermiddel kan reageer. Daar is voldoende energie in die vlam om die elektrone in die oorgangsverbindings soos CH en C op te wek wat lei tot die uitstraal van sigbare lig wanneer die oortollige energie vrygestel word (sien onderstaande bespreking vir 'n verduideliking van watter spesifieke radikale spesies watter kleure vrystel). Soos die verbrandingstemperature van 'n vlam toeneem, so neem die gemiddelde energie van die elektromagnetiese strale wat deur die vlam vrygestel word toe.

Buiten suurstof kan ander oksideermiddels ook gebruik word om 'n vlam te produseer. Waterstof wat in chloor gebrand word laat 'n vlam ontstaan en skei gasagtige waterstofchloried (HCl) af as verbrandingsproduk. 'n Ander voorbeeld van die vele chemiese kombinasies is hidrasien en stikstoftetroksied wat hipergolies is en algemeen gebruik word in vuurpylenjins. Die chemiese kinetika wat in 'n vlam voorkom is ingewikkeld en sluit 'n groot aantal chemiese reaksies en intermediêre spesies, waarvan die meeste vry radikale is, in. 'n Bekende chemiese kinetiese model, GRI-Mech, gebruik byvoorbeeld 53 spesies en 325 elementêre reaksies om die verbranding van aardgas te beskryf.


</doc>
<doc id="42550" url="https://af.wikipedia.org/wiki?curid=42550" title="Bari">
Bari

Bari (Latyn: "Barium") is 'n groot stad in die suidooste van Italië aan die Adriatiese Seekus. Die stad is die hoofstad en grootste stad van die administratiewe gebied (streek) Apulië.

In Junie 2018 het Bari 'n bevolking van 322 018 gehad. Soos op 2015 is 12 495 persone (3,8% van die bevolking) óf self immigrante óf afstammeling van onlangse landverhuisers. Die meeste van hulle is vanuit Georgië, Albanië en Roemenië afkomstig.


</doc>
<doc id="42551" url="https://af.wikipedia.org/wiki?curid=42551" title="Tuisblad/voorblad/vind artikels">
Tuisblad/voorblad/vind artikels

 •  •  • 


</doc>
<doc id="42605" url="https://af.wikipedia.org/wiki?curid=42605" title="John F. Kennedy">
John F. Kennedy

John Fitzgerald Kennedy, afgekort JFK, (Brookline, Massachusetts, 29 Mei 1917 – Dallas, Texas, 22 November 1963) was van 20 Januarie 1961 tot sy sluipmoord op 22 November 1963 die 35ste president van die Verenigde State van Amerika. Ná Abraham Lincoln (1865), James Garfield (1881) en William McKinley (1901) is hy die vierde Amerikaanse president, wat vermoor is. Hy was die jongste president van die VSA wat in die amp oorlede is. Daarbenewens was hy die eerste Amerikaanse president van Rooms-Katolieke geloof. 

John Fitzgerald Kennedy was die tweede seun van Joseph P. Kennedy (1888-1969), 'n uiters ambisieuse beursspekulant van Ierse afkoms en 'n gewese Amerikaanse ambassadeur in Brittanje. Joseph Kennedy, 'n miljoenêr van Boston, Massachusetts, het hom dit ten doel gestel om sy fortuin aan te wend om aan sy drie seuns, John, Robert en Edward, belangrike posisies in die Amerikaanse politiek te besorg. Nadat John sy studie aan die Universiteit van Harvard voltooi en as vlootoffisier aan die Tweede Wêreldoorlog deelgeneem het, is hy in 1946 as lid van die Demokratiese Party tot die Huis van Verteenwoordigers verkies. 

Ses jaar later het hy na 'n skouspelagtige verkiesingsveldtog senator vir Massachusetts geword. Sy uiters professionele verkiesingspan, die sogenaamde Ierse Mafia, is deur sy vader gefinansier. Kennedy het egter min belangstelling in sy senatorsamp getoon. Vir hom was dit net 'n stap tot die presidentskap. Sy eerste probeerslag was in 1956, toe hy hom beywer het om as die Demokratiese Party se kandidaat vir die vise-presidentskap aangewys te word. Die poging het misluk, maar die Demokratiese Party se kandidaat vir die presidentskap, Adlai E. Stevenson, is in elk geval deur Dwight Eisenhower oortuigend verslaan. In 1960 is Kennedy aangewys as die Demokratiese kandidaat vir die presidentskap en in die daaropvolgende verkiesing het hy die Republikeinse kandidaat, Richard M. Nixon, naelskraap geklop. 

Hy het die 35e president van die VSA geword en ook die eerste Rooms Katoliek wat die amp beklee het. Op 43 was hy ook die jongste president in die Amerikaanse geskiedenis. Vanweë sy jeugdigheid, sjarme en intelligensie was Kennedy uiters gewild. Hy was getroud met die aantreklike Jacqueline Kennedy Onassis en saam het hulle die Amerikaanse selfvertroue van na die Tweede Wêreldoorlog gesimboliseer. Hy is ook as 'n buitengewone pragmatis beskou wat besluite op grond van praktiese oorwegings geneem het. Saam met hom het hy 'n groep jong, moderne adviseurs na Washington gebring en die sogenaamde Camelot-era in die Amerikaanse politiek ingelui. Hoewel Kennedy en sy raadgewers steeds die stryd teen die Kommunisme as hul belangrikste doelwit beskou het, is die "metode" wat in die stryd gebruik is, gemoderniseer. Groot klem is gele op konvensionele bewapening aangesien Kennedy nie in sy stryd teen die Kommunisme in 'n kernwapenwed loop betrokke wou raak nie. Meer aandag is ook aan die bekamping van die Kommunisme in die Derde Wêreld bestee en 'n spesiale antiterroristetaakmag, die sogenaamde Green Berets, is gestig om beperkte Kommunistiese optredes in hierdie wêrelddele teen te staan. Daar is egter steeds voortgegaan met kernbewapening sodat die VSA sy militêre voorsprong bo die Sowjetunie kon behou.

Gebeure tydens Kennedy se presidentskap op die hoogtepunt van die Koue Oorlog sluit in: die Varkensbaai-inval ("Bay of Pigs"), die Kubaanse Missielkrisis, die bou van die Berlynse Muur, die ruimtewedloop, die Afro-Amerikaanse burgerregtebeweging en vroeë stadiums van die Viëtnamoorlog. Hy het ook aangekondig, dat die VSA nog voor die jaar 1970 'n mens op die maan sal plaas, wat met die maanlanding op 20 Julie 1969 gebeur het.

Kennedy se bewind het in 1961 met 'n growwe vergissing begin: die CIA, die Amerikaanse intelligensiediens, het 'n landing van uitgeweke Kubane wat teen die bewind van Fidel Castro gekant was, in die Bay of Pigs aan die Kubaanse kus georganiseer. Dit was veronderstel om die voorloper te wees van 'n algemene opstand teen Castro se bewind. Die plan het egter misluk en die invalsmag is reeds op die strand verslaan.

In dieselfde jaar het Kennedy egter knaphandig die neutralisasie van Laos bewerkstellig, maar die stryd in Viëtnam het geleidelik toegeneem in omvang. As deel van sy sogenaamde beperkingsbeleid (containment policy) teen die Kommunisme het Kennedy in Oktober 1961 besluit om die aantal Amerikaanse "adviseurs" in Viëtnam te vermeerder. Onder opeenvolgende bewinde het Amerikaanse betrokkenheid in Viëtnam geleidelik toegeneem totdat daar in een stadium meer as 'n halfmiljoen Amerikaanse soldate in Viëtnam geveg het. Nog steeds in sy eerste bewindsjaar is Kennedy gekonfronteer met 'n situasie wat hom in regstreekse konflik met die Sowjetunie geplaas het. 

Die Sowjetunie het begin met die oprigting van die muur wat Oos- van Wes-Berlyn skei en gedreig om 'n afsonderlike vredesverdrag met Oos-Duitsland te sluit. Kennedy het onmiddellik sy weermag op 'n gereedheidsgrondslag geplaas en die Sowjetunie het afgesien van die vredesverdrag. Die muur, bekend as die Skandmuur, skei vandag steeds die Kommunistiese deel van Berlyn van die Westerse deel van die stad. 
In Berlyn en Duitsland is Kennedy veral bekend vir sy "Ich bin ein Berliner" ("Ek is 'n Berlyner") wat hy op 26 Junie 1963 in Schöneberg ter ondersteuning van die Wes-Berlynse bevolking na die bou van die Berlynse Muur gesê het. Kennedy sterf op 22 November 1963 in 'n sluipmoord-aanval tydens 'n verkiesingsbesoek aan Dallas. Hy is veral bekend vir sy uitdrukking: "Ask not what your country can do for you; ask what you can do for your country" tydens sy inhuldiging.

Die grootste toets waarvoor Kennedy egter gedurende sy bewind te staan gekom het, was die sogenaamde Kubaanse missielkrisis. In Oktober 1962 het Amerikaanse spioenasievliegtuie vasgestel dat Sowjetmissielbasisse in Kuba in aanbou was. 

Dit het die VSA bale kwesbaar gemaak vir onverwagte missielaanvalle en Kennedy het 'n ultimatum aan die Sowjet-Ieier, Nikita Chroestjof, gestel om die missiele te verwyder. Terselfdertyd het die VSA 'n vlootblokkade rondom Kuba opgestel. Net enkele ure voor die verstryking van die ultimatum het die Sowjetunie aan die Amerikaanse eise voldoen en 'n potensiële kernoorlog is afgeweer. Hierdie optrede van Kennedy word steeds beskou as sy grootste triomf en 'n bewys van sy staatsmanskap. 

Te midde van hierdie konfrontasie het die betrekkinge tussen die VSA en die Sowjetunie tydens Kennedy se bewindsjare nietemin aansienlik verbeter in vergelyking met die Eisenhowerjare. ln 1963 is ŉ verdrag gesluit ingevolge waarvan kernproewe in die atmosfeer verbied is, en hierdie verdrag is deur baie beskou as die beëindiging van die Koue Oorlog. 

Wat sy binnelandse beleid betref, was Kennedy veel meer liberaal as sy voorganger. Groot klem is gelê op die verbetering van sosiale toestande soos mediese sorg vir bejaardes, federale steun vir die onderwys en ander welsyndienste. Talle van hierdie planne het egter skipbreuk gely vanweë teenkanting van 'n konserwatiewe Kongres. 

Kennedy was ook die grondlegger van die Amerikaanse ruimteprogram. Een van sy ideaIe was om voor die einde van die sestigerjare 'n Amerikaner op die maan te plaas - 'n onderneming wat geslaag het toe die ruimtevaarder Neil Armstrong in 1969 die eerste tree op die maan gegee het.

John Kennedy is op 22 November 1963 in Dallas, Texas, deur 'n sluipmoordenaar, Lee Harvey Oswald doodgeskiet, een keer in die rug en eek keer in die kop. Hy was 46 jaar oud. Lee Harvey Oswald was gearresteer vir die moord van polisieman J.D. Tippit, en is daarna aangekla van Kennedy se moord. Sy broer Robert is in Junie 1968 tydens sy veldtog om tot presidentskandidaat benoem te word, ook deur 'n sluipmoordenaar, Sirhan Sirhan, om die lewe gebring.



</doc>
<doc id="42606" url="https://af.wikipedia.org/wiki?curid=42606" title="Martin Van Buren">
Martin Van Buren

Martin Van Buren (* 5 Desember 1782; † 24 Julie 1862) was die 8ste president van die Verenigde State van Amerika.


</doc>
<doc id="42612" url="https://af.wikipedia.org/wiki?curid=42612" title="Reedsport, Oregon">
Reedsport, Oregon

Reedsport is 'n dorp in Oregon, in die Douglas-distrik.

In 2000 het die dorp 'n bevolking van 4 378 gehad: 93,92% wit, 0,02% swart of Afro-Amerikaans, 1,23% Amerikaanse inboorlinge, 0,43% Asiaties, 0,02% Pasifiese eilanders, 2,15% van ander rasse en 2,22% van twee of meer rasse. Spaans-Amerikaners of Latyns-Amerikaners van enige ras het 4,68% van die bevolking uitgemaak.


</doc>
<doc id="42623" url="https://af.wikipedia.org/wiki?curid=42623" title="Che Guevara">
Che Guevara

Ernesto "Che" Guevara (14 Junie 1928 – 9 Oktober 1967) algemeen bekend as Che Guevara, El Che of net Che, was 'n Argentynse Marxistiese revolusionêr, dokter, skrywer, intellektueel, guerilla-leier, militêre teoretikus en 'n groot figuur in die Kubaanse Revolusie. Sedert sy dood het sy gestileerde gelaat 'n alomteenwoordige kontrakultuursimbool geword asook globale ordeteken in volkskultuur.

As 'n mediese student het Guevara Latyns-Amerika deurkruis en is hy omvorm deur die grootskaalse armoede wat hy aanskou het. Sy ervarings en waarnemings op hierdie reise het hom maak besluit dat die gebied se ingewortelde ekonomiese ongelykhede die inherente gevolg van monopolistiese kapitalisme, neokolonialisme en imperialisme was, met 'n wêreldrevolusie as die enigste oplossing hiervoor. Hierdie oortuiging het tot sy betrokkenheid in die sosiale hervorming van Guatemala onder president Jacobo Arbenz Guzmán, wie se uiteindelike val (met behulp van die Amerikaanse CIA) Guevara se radikale ideologie verstewig het. Later, terwyl hy in Meksikostad gewoon het, het hy Raul en Fidel Castro ontmoet, aangesluit by hulle Beweging van die 26ste Julie en Kuba ingeneem aanboord van die Granma seiljag met die bedoeling om die Amerikaans-gesteunde Kubaanse diktator Fulgencio Batista omver te werp. Guevara het gou aansien verwerf onder insurgente, is bevorder tot tweede in bevel, en het 'n deurslaggewende rol gespeel in die suksesvolle guerrilla-veldtog wat uiteindelik ontslae geraak het van die Batista-bewind.

Na die Kubaanse revolusie het Guevara 'n aantal sleutelrolle in die nuwe regering gehad. Dit het o.m. die oorsig van appèlle en die teregstelling deur vuurpeloton van diegene wat skuldig bevind is aan oorlogsmisdade gedurende die revolusionêre tribunale, ingesluit asook die instelling van landelike hervorming as minister van industrieë. Verder het hy ook gedien as president van die nasionale bank van Kuba asook die raadgewende direkteur vir Kubaanse weermag en het hy die wêreld platgereis as 'n diplomaat ten behoewe van Kubaanse sosialisme. Sulke ampte het hom in staat gestel om 'n sentrale rol te speel in die opleiding van die weermag wat die inval in die Varkensbaai ("Bay of Pigs") afgeweer het, asook om die kerngelaaide ballistiese vuurpyle van die Sowjetunie na Kuba te bring, wat aanleiding gegee het tot die Kubaanse Missielkrisis. Hiermee saam was hy ook 'n vrugbare skrywer en dagboekskrywer en het hy 'n gedagteryke gids oor guerrilla-oorlogvoering saamgestel, tesame met 'n topverkopende memoire oor sy jong dae waar hy op 'n motorfiets Suid-Amerika deurkruis het. Guevara het Kuba in 1965 verlaat om onsuksesvolle revolusies aan te wakker, eers in Kongo-Kinshasa en later in Bolivia, waar hy gevange geneem is deur CIA-gesteunde Boliviaanse magte en tereg gestel is.

Ernesto Guevara is gebore as die kind van Celia de la Serna y Llosa en ernesto Guevara Lynch op 14 Junie 1928 in Rosario, Argentinië en was die oudste van vyf kinders in 'n familie van Spaans-Argentynse, Baskiese en Iers-Argentynse afkoms. In plaas van sy ouers se vanne, sal sy wetlike naam (Ernesto Guevara) soms saam met de la Serna of Lynch verskyn. Met verwysing na Che se rustelose aard het sy vader verklaar dat "die eerste opmerklikheid is dat my seun se are vol is van die bloed van die Ierse rebelle." Baie vroeg in Ernestito (soos hy toe bekend gestaan het) se lewe het hy 'n "aantrekking tot die armes" ontwikkel. Hy het grootgeword in 'n gesin met linkse politiese neigings wat tot gevolg gehad het dat Guevara as seun aan 'n wye spektrum van politiese perspektiewe blootgestel is. Sy vader, 'n stoere ondersteuner van die Republikeine van die Spaanse Burgeroorlog, het dikwels veterane van die konflik aan huis gehad.

Che was 'n uitstaande atleet al het hy aan 'n ernstige geval van akute asma gelei, wat hom sy hele lewe sou pla. Hy het baie gehou van swem, voetbal (sokker), gholf en skiet en hy was ook 'n kranige fietsryer. Hy was 'n ywerige rugbyspeler en het as losskakel vir die eerste span van die Universiteit van Buenos Aires uitgedraf. By die rugby het hy die bynaam "Fuser" — 'n mengsel van "El Furibundo" (onkeerbaar) en sy moeder se van, de la Serna — gekry weens sy aggressiewe spelpatroon. Sy skoolmaats het hom ook die bynaam ""Chancho"" (vark) gegee omdat hy nie baie gewas het nie en met trots 'n "weeklikse hemp" gedra het.

Guevara het by sy vader leer skaak speel en het op 12-jarige ouderdom aan plaaslike toernooie begin deelneem. Gedurende sy puberteitsjare maar ook regdeur sy lewe was hy passievol oor poësie, veral oor werke van Pablo Neruda, John Keats, Antonio Machaco, Federico García Lorca, Gabriella Mistral, César Vallejo en Walt Whitman. Hy kon ook Rudyard Kipling se ""If"" en José Hernández se ""Martín Fierro"" voordra. Daar was oor die 3 000 boeke in die Guevara-huis, wat Che in staat gestel het om 'n entoesiastiese en eklektiese leser te word, met belangstelling in Karl Marx, William Faulkner, André Gide, Emilio Salgari en Jules Verne. Hy het verder ook van die werke van Jawaharlal Nehru, Franz Kafka, Albert Camus, Vladimir Lenin, en Jean-Paul Sartre gehou; asook dié van Anatole France, Friedrich Engels, H.G. Wells en Robert Frost.

Jare later, op 13 Februarie 1958, het 'n geheime 'biografiese en persoonlikheidsverslag' van die CIA aangeteken van Guevara se breë akademiese belangstellinge en intellek, en hy is daarin beskryf as "goed belese" en daar is opgemerk dat "Che redelik intelligent is vir 'n Latyns-Amerikaner".

In 1948 het Guevara by die Universiteit van Buenos Aires in geskryf om 'n dokter te word. In 1951 het hy sy studie onderbreek om 'n reis te onderneem waar hy en 'n vriend, Alberto Granado Suid-Amerika sou deurkruis, met die finale doel om vir 'n paar weke as vrywilligers te werk by die melaatsekolonie by San Pablo in Peru, aan die oewers van die Amasonerivier. Op pad na Machu Picchu, hoog op in die Andesgebergte, is hy geskok deur die verdrukkende armoede van die afgeleë landelike gebiede, waar plattelandse boere klein lappies land bewerk het wat aan die ryk landhere behoort het. Later in sy reis is Guevara veral beïndruk deur die kameraderie van die mense wat in die melaatsekolonie gewoon het waaroor hy gesê het: "Die hoogste vorm van menslike solidariteit en lojaliteit is te vind by so 'n eensame en desperate volk." Guevara het, van die notas wat hy tydens die reis gemaak het, 'n verslag geskryf met die titel "The Motorcycle Diaries", wat later 'n topverkoper van die "New York Times" geword het, en is in 2004 aangepas om 'n bekroonde rolprent met dieselfde naam te word.

Aan die einde van die reis het Guevara na nie na Latyns-Amerika gekyk as 'n groepering van afsonderlike nasies nie, maar as 'n eenheid wat 'n kontinentwye bevrydingstrategie nodig gehad het. Sy idee van 'n grenslose, verenigde Spaans-Amerika met 'n gedeelde "Latino" erfenis was 'n tema wat sy verskyning telkemale prominent gemaak het gedurende sy latere revolusionêre aktiwiteite. Met sy terugkeer na Argentinië het hy sy studies voltooi en sy mediese graad in Junie 1953 gekry, wat hom amptelik "dr. Ernesto Guevara" gemaak het. Guevara het later opgemerk dat hy gedurende sy reis deur Latyns-Amerika, "in noue aanraking gekom het met armoede, hongersnood en siekte" saam met die "onbevoegdheid om 'n kind te behandel weens 'n tekort aan geld" en "verdowing wat aangehits is deur hongersnood en straf" wat 'n vader noop om die "verlies van 'n seun in 'n onbelangrike ongeluk te aanvaar". Guevara het aangevoer dat dit hierdie ervaringe was wat hom oortuig het om "hierdie mense te help", en dat hy die area van medisyne moes verlaat om die politiese arena van gewapende verset te betree.

Op 7 Julie 1953 het Guevara weer vertrek. Hierdie keer na Bolivia, Peru, Ecuador, Panama, Costa Rica, Nicaragua, Honduras en El Salvador. Op 10 Desember 1953, voordat hy Guatemala verlaat het, het hy 'n brief aan sy tante Beatriz van San José, Costa Rica gestuur. In die brief praat Guevara van 'n waarnemingsroete deur die gebiede onder baasskap van die "United Fruit Company", wat hom oortuig het "hoe verskriklik" die "kapitalistiese seekatte" was. Hierdie bevestigde verontwaardiging het die "koppesnellery-houding" wat hy ingeneem het om sy konserwatiewe familielede te skok, oorgedra. Dit het ook daartoe gelei dat hy gesweer op die naam van Josef Stalin, dat hy nie sou rus voordat hierdie "seekatte oorwin is nie". Later in daardie maand het Guevara in Guatemala aangekom waar president Jacobo Arbenz Guzmán aan die hoof gestaan het van 'n demokraties-verkose regering, wat deur middel van grondhervorming en ander inisiatiewe gepoog het om die "latifundia"-stelsel te beëindig. Om dit te bereik het president Arbenz 'n grootskaalse grondhervormingsprogram geloods, waar al die ongebruikte grond van ryk grondeienaars onteien en onderverdeel sou word aan die grondlose landelike bevolking. Die grootste grondeienaar en een wat die meeste deur die grondhervorming geraak is, was die "United Fruit Company" wat reeds meer as 225,000 onbewerkte akker grond aan die Arbenz-regering moes afstaan. Guevara was in sy skik met die weg wat die Guatemalaanse nasie gekies het, en het besluit om hom in Guatemala te vestig om "homself te suiwer en wat ook al nodig mag wees om 'n ware opstandeling te word, te bereik".

In Guatemala-stad het Guevara Hilda Gadea Acosta opgesoek, 'n Peruaanse ekonoom wat goeie politieke verbintenisse gehad het en ook 'n lid van die links-gesinde Alianza Popular Revolucionaria Americana (APRA, Amerikaanse Algemene Revolusionêre Alliansie) was. Sy het Guevara aan verskeie hooggeplaaste amptenare in die regering van Arbenz voorgestel. Guevara het toe kontak gemaak met 'n groep Kubaanse bannelinge wat bande met Fidel Castro gehad het deur die aanval op die Moncada Kaserne in Santiago de Cuba op 26 Julie 1953. Gedurende hierdie tydperk het hy sy bekende noemnaam gekry, na aanleiding van sy gereelde gebruik van die Argentynse tussenwerpsel ("che") wat naastenby dieselfde as "eh" of "pêl" is.

Guevara se pogings om 'n mediese internskap te kry was nie suksesvol nie en sy persoonlike ekonomiese situasie was wisselvallig. Op 15 Mei 1954 het 'n vrag Škoda-infanterie en ligte artillerie van die kommunistiese Tsjeggo-Slowakye vir die Arbenz-regering, in Puerto Barrios aangekom. As 'n teenvoeter het die Amerikaanse CIA 'n weermag geborg wat die land ingeval het en die regse diktatorskap van Carlos Castillo Armas gevestig het. Guevara was gretig om namens Arbenz te veg en het by 'n gewapende burgermag aangesluit wat vir die doel deur die Kommunistiese Jeug georganiseer is. Hy was egter gefrustreerd met die groep se onaktiwiteit en het sy mediese pligte hervat. Na die staatsgreep het Guevara weer aangebied om te veg, maar kort daarna het Arbenz by die Meksikaanse Ambassade skuiling gesoek en sy buitelandse volgelinge aangeraai om die land te verlaat. Ondersteuners van die staatsgreep het ag geslaan op Guevara se herhaaldelike oproepe om te verset, en hy is voëlvry verklaar. Nadat Hilda Gadea gearresteer is, het Guevara toevlug gesoek by die Argentynse konsulaat, waar hy gebly het tot hy 'n paar weke later 'n pas gekry het waarmee hy na Meksiko gereis het. Hy het in September 1955 met Gadea in Meksiko getrou.

Die omverwerping van die Arbenz-regime het die siening van Guevara bevestig van die Verenigde State as 'n imperialistiese mag wat enige regering sal teenstaan of probeer vernietig wat die sosio-ekonomiese ongelykheid, wat endemies is aan Latyns-Amerika en ander ontwikkelende lande, wil regstel. Guevara het oor die staatsgreep gesê:
Guevara was oortuig daarvan dat die enigste manier om sulke omstandighede reg te stel, die bereiking en verdediging van Marxisme deur gewapende verset en 'n gewapende bevolking, was. Gadea het later geskryf dat dit "Guatemala was wat hom finaal oortuig het van die noodsaaklikheid van gewapende verset en om inisiatief teen imperialisme te neem. Teen die tyd wat hy vertrek het was hy seker hiervan."

Werke is oorspronklik in Spaans geskryf deur Ernesto "Che" Guevara en later in Engels vertaal
</div class="references-small">



</doc>
<doc id="42636" url="https://af.wikipedia.org/wiki?curid=42636" title="Saxofoon">
Saxofoon

Die Saxofoon (soms saksofoon geskryf) is 'n musiekinstrument wat in die 1840's deur Adolphe Sax in Parys ontwerp is. Hy was lid van die familie Sax wat instrumente vervaardig en daarmee in Brussels begin het. Die saxofoon was gewild onder Franse komponiste en het gou 'n plek in die Franse militêre orkeste gevind. Geleidelik is dit ook in Franse operas aangewend. In die VSA het Sousa dit in die 1890's in komposisies gebruik, en daarna het dit 'n gewilde jazzinstrument geword.

Die agt (sommige navorsers meen sewe) instrumente wat tot hierdie familie behoort, word as transponerende instrumente beskou (afwisselend B-mol en E-mol) en is in die G-sleutel genoteer, binne die chromatiese omvang soos volg: die sopranino in E-mol, die soprano in B-mol, die alt in E-mol, die tenoor in B-mol, die bariton in E-mol, die bas in -B-mol, die kontrabas in E-mol, en die sub-kontrabas in B-mol. Die alt, tenoor en bariton is die gewildste.

Die kleiner saxofone is reguit, terwyl die groter instrumente se bekers opwaarts en na vore gebuig is met die nek teruggebuig na die speler.

Sax het die saxofoon vir sowel orkes as blaasorkes ontwerp. Die klankkleur is 'n mengsel van hout- en koperblaasinstrumente en wissel van die sagte klanke van die fluit tot die breë, ryk klanke van die tjello en die metaalklanke van die kornet.

Van die bekendste saxofoonspelers sluit in Charlie Parker (alt) en John Coltrane (tenoor).



</doc>
<doc id="42637" url="https://af.wikipedia.org/wiki?curid=42637" title="Sohre Rahbari">
Sohre Rahbari

Sohre Rahbari is 'n Irannese musikant wat in Teheran in 'n musikale gesin gebore is. Op tienjarige ouderdom het sy lid van die Persiese Nasionale Simfonieorkes geword. Op ouderdom veertien was sy reeds 'n permanente lid van twee Teheranse orkeste en was sy spoedig bekend as solospeelster. Sy het haar studies in Wene voltooi, waar sy in internasionale orkeste opgetree het, onder meer onder die dirigeerstok van haar broer, Alexander Rahbari. Sohre Rahbari het wêreldwyd as soliste in van die beroemdste orkeste opgetree.


</doc>
<doc id="42640" url="https://af.wikipedia.org/wiki?curid=42640" title="Alexander Rahbari">
Alexander Rahbari

Alexander Rahbari is die broer van die solis Sohre Rahbari en is in 1948 in Iran gebore. Hy het sy dirigentopleiding in Wene se Musiekakademie ontvang. Hy het redakteur van Teheran se Konservatoria vir Musiek geword en 'n leidende rol in die kultuurontwikkeling van sy land gespeel. Herbert von Karajan het hom genooi om die Berliner Philharmoniker te dirigeer, en hy het Von Karajan se assistent in Salzburg geword. Hy het hierna orkeste wêreldwyd gedirigeer, en is tans 'n Oostenrykse burger.


</doc>
<doc id="42649" url="https://af.wikipedia.org/wiki?curid=42649" title="Radio Rats">
Radio Rats

Die Radio Rats is 'n Suid-Afrikaanse post punk musiekgroep wat in 1978 deur Jonathan Handley gestig is toe Dave Davies by sy groep Slither aangesluit het. Die Radio Rats se eerste album is in Augustus en September 1978 by Satbel Studios in Johannesburg opgeneem en in Oktober 1978 as 'Into The Night We Slide' deur Jo'Burg Records uitgegee.

Die "South African Rock Lists" webtuiste gee 'Into The Night We Slide' aan as een van die top tien Rock Albums van die 1970's.


</doc>
<doc id="42650" url="https://af.wikipedia.org/wiki?curid=42650" title="Anaxagoras">
Anaxagoras

Anaxagoras (Grieks: Ἀναξαγόρας, Anaxagoras, "meester van die byeenkoms";) (Clazomenae, Ionië, 500 v. Chr. - 428 v. Chr.) was 'n voor-Sokratiese Griekse filosoof en sterrekundige. Anaxagoras was die eerste filosoof wat die filosofie van Ionië na Athene gebring het. Hy het gepoog om 'n wetenskaplike beskrywing van die ellips, die meteoriet, die reënboog en die son te gee. Hy is egter daarvan beskuldig dat hy die gevestigde godsdiens van sy tyd ondermyn wat hom genoodsaak het om na Lampsakus te vlug.

Anaxagoras is bekend daarvoor dat hy die kosmologiese konsep "nous" (verstand), as 'n ordeningsmag, geskep het. Hy beskou materie as bestaande uit 'n oneindige hoeveelheid van onvernietigbare primêre elemente. Die skepping en verdwyning van elemente word deur hom toegeskryf aan onderskeidelik vermenging en skeiding van dié onvernietigbare primêre elemente.

Hy is gebore in Clazomenae in Klein-Asië. Alhoewel hy Grieks was, het hy moontlik as 'n soldaat in die Persiese leër gedien toe Clazomenae onder bedwang gebring is tydens die Ioonse opstand.

In sy jeug (c. 464–461 vC) verhuis hy na Athene wat besig was om die sentrum van die Griekse kultuur te word. Hy het daar gewoon vir ongeveer dertig jaar. Perikles, 'n staatsman in Athene het Anaxagoras bewonder en die digter Euripides is deur hom begeester om 'n belangstelling in die wetenskap te ontwikkel.
Anaxagoras bring die natuurwetenskaplike tradisie van Ionië na Athene. Sy waarneming van buiteruimse liggame en die val van meteoriete lei tot die formulering van nuwe teorieë oor die universele orde. Hy poog om wetenskaplike verduidelikings vir die ellips, die meteoriet, die reënboog en die son te gee. Die son beskryf hy as 'n massa brandende metaal, groter as die Peloponnese skiereiland. Die ruimteliggame beweer hy is massas klip wat losgeskeur het van die aarde en aan die brand gesteek is deur vinnige rotasie. Hierdie teorieë bring hom in konflik met die populêre godsdiens van sy tyd. Anaxagoras se sieninge oor sake soos die buiteruimse liggame word beskou as gevaarlik.

Teen ongeveer 450 (v.C.) word Anaxagoras gearresteer deur Perikles se politieke opponente op die klag dat hy godsdienstige sieninge van sy tyd oortree. Dit het Perikles se mag van oortuiging geverg om sy vrylating te bewerstellig. Hy is egter gedwing om te verhuis van Athene na Lampsakos in Troad (c. 434–433 v.C.). Daar sterf hy dan om en by 428 v.C. Die inwoners van Lampsakos rig daar 'n altaar "Verstand en Waarheid" op ter nagedagtes aan hom en het die herdenking van sy dood vir baie jare daarna gevier.

Volgens Anaxagoras bestaan alle dinge (materie) van die begin. Maar aanvanklik het dit bestaan as baie klein fragmente van hulself, oneindig in hoeveelheid en onlosmaakbaar verbind. Alle dinge het bestaan in hierdie massa maar in 'n deurmekaar en onherkenbare vorm. Daar was sade ("spermata") of miniature van byvoorbeeld koring, vlees en goud in die primitiewe mengsel, maar hierdie dele wat bymekaar hoort volgens hul geheel (die "homoiomereiai" van Aristoteles), moes onttrek word van die komplekse massa voor hulle 'n spesifieke naam of karakter kon verkry. Verstand reël die skeiding van wat bymekaar hoort en nie bymekaar hoort nie; "panta chremata en omou eita nous elthon auta diekosmese". Hierdie spesifieke element genoem verstand ("nous"), was nie minder beperk deur die chaotiese massa, maar, anders as die "logos" van Herakleitos, staan dit suiwer en onafhanklik ("mounos ef eoutou"), 'n element van fyner tekstuur, in al sy manifestasies en oorals dieselfde. Hierdie subtiele agent, beskik oor alle kennis en mag, is veral beskou as in beheer van alle vorme van lewe.
Verstand veroorsaak beweging. Dit roteer die primitiewe mengsel, beginnende by een punt en stelselmatig brei dit uit totdat dit tot die realitiet of dan die kosmos se bestaan lei. Maar die beste poging ten spyt, kan die oorspronklike vermening van dinge nie heeltemal ongedaan gemaak word nie. Nie een ding in die wêreld word oombliklik geskei nie, soos deur 'n hou van 'n byl nie.

Aristoteles beskuldig Anaxagoras daarvan dat hy nie onderskei tussen "nous" en "psyche" nie, terwyl Sokrates (Plato, Phaedo, 98 B) beswaar maak dat sy "nous" slegs 'n "deus ex machina" is en dat Anaxagoras weier om ontwerp en kennis aan die konsep toe te skryf.

Anaxagoras beskyf ook die fases in die proses om van die oorspronklike chaos na die huidige situasie te beweeg. Die skeiding tussen koue mis en warm eter was die eerste wat die chaos verbreek het. Die toename in koue, gee aanleiding tot water, aarde en klippe. Die sade van die lewe sweef in die lug wat deur reën aarde toe gebring word om vegetasie te produseer. Diere, insluitende die mens, het ontstaan van die warm en vogtige klei.

Anaxagoras se denke dui op 'n keerpunt in die geskiedenis van filosofie. Hy het daartoe bygedra dat filosofiese spekulasie van die kolonies van Griekeland geskuif het na Athene. Sy teorie van klein onderdeeltjies van voorwerpe (materie) en sy klem op die meganiese prosesse in die daarstelling van orde, het die weg gebaan vir latere atomies-gebaseerde teorieë. Anaxagoras se klem op die orde wat daargestel word deur intelligente verstand suggereer die teorie dat die natuur die werkstuk is van ontwerp.




</doc>
<doc id="42653" url="https://af.wikipedia.org/wiki?curid=42653" title="BFV Hassia Bingen">
BFV Hassia Bingen

Die klub is op 20 Mei 1925 gestig met die samesmelting van "Binger FV" (gestig in 1910) met "Hassia Kempten". Na die Tweede Wêreldoorlog is alle sportklubs deur die Geallieerdes ontbind, maar in 1946 word die klub met dieselfde naam herstig as 'n samesmelting van alle vooroorlogse klubs uit Bingen.

Die klub het tussen 1926 en 1930 op die hoogste vlak gespeel in die "Bezirksliga Rheinhessen-Saar" en "Bezirksliga Main-Hessen", maar hierna het die klub in die laer ligas gespeel (daar is wel in 1940 onsuksesvol deelgeneem aan die uitspeelwedstryde om promosie na die Gauliga Suidwes).

Die klub se grootste prestasie was om in die 1945/46- en 1952/53-seisoene in die Oberliga Suidwes op die hoogste vlak te kon meeding, asook om die derde rondte van die DFB-Pokal te haal in 1975.




</doc>
<doc id="42654" url="https://af.wikipedia.org/wiki?curid=42654" title="Sikasso">
Sikasso

Sikasso is die tweede grootste stad van Mali, en is geleë in die suide van die land. Die stad het 'n bevolking van sowat 130 700 in 2007 gehad.


</doc>
<doc id="42656" url="https://af.wikipedia.org/wiki?curid=42656" title="SV Spielberg">
SV Spielberg

Die klub is in 1920 met die huidige naam gestig, maar in 1933 weer verbied deur die Nazi’s aangesien dit as 'n arbeidersklub beskou is. Na die Tweede Wêreldoorlog is die klub in 1946 herstig en in 1975 het die klub sy grootste prestasie behaal deur die eerste rondte van die DFB-Pokal te haal.

"Jens Nowotny", wat tussen 1997 en 2006 48 wedstryde vir die Duitse nasionale span gespeel het, het in 1978 as vierjarige by die klub aangesluit en tot 1985 vir die klub se jeugspanne uitgedraf.



</doc>
<doc id="42661" url="https://af.wikipedia.org/wiki?curid=42661" title="SV Blouwit Bornreihe">
SV Blouwit Bornreihe

Die klub is in 1932 deur 'n groep jong mans in die restaurant "Badbergen" in Bornreihe gestig met die huidige naam. Tydens die Tweede Wêreldoorlog is die klub tot stilstand gedwing as gevolg van te veel spelers wat vir militêre diens opgeroep is en die klub is eers weer in 1948 herstig. Die klub het die grootste deel van sy bestaan in die laer ligas deurgebring.

Die Duitse nasionale vroue-kampioen (status: Augustus 2009) in steinstoßen ('n Switserse variant van gewigstoot), "Claudia Kanaan", is aan die klub verbonde en neem onder die klubnaam aan kompetisies deel.



</doc>
<doc id="42662" url="https://af.wikipedia.org/wiki?curid=42662" title="Oksimoron">
Oksimoron

'n Oksimoron is 'n stylfiguur wat twee teenstellende begrippe in een uitdrukking verbind, soos 'n jeugdige grysaard, ou nuus, geleerde ongeletterdes, briljante idioot, mannetjiesvrou, hennetjie met spore, lewende dood en so voorts.


</doc>
<doc id="42665" url="https://af.wikipedia.org/wiki?curid=42665" title="Dinosourus">
Dinosourus

Dinosourusse was langer as 160 miljoen jaar die oorheersende landdiere, van laat in die Trias-periode (ongeveer 230 miljoen jaar gelede) tot aan die einde van die Kryt-periode (ongeveer 65 miljoen jaar gelede), toe die meeste uitgesterf het tydens die Kryt-Paleogeen-uitwissing. Fossielrekords dui daarop dat voëls tydens die Jura-periode uit Theropoda-dinosourusse ontwikkel het en die meeste paleontoloë beskou hulle as die enigste dinosourus-klade wat tot vandag nog lewe.

Dinosourusse is ’n groep diere wat baie van mekaar verskil. Paleontoloë het met behulp van fossiele wêreldwyd reeds meer as 500 afsonderlike genera geïdentifiseer wat saam meer as 1 000 spesies bevat. Sommige dinosourusse was herbivore, terwyl ander karnivore was. Sommige was tweevoetig, ander viervoetig en nog ander kon tussen hierdie twee posture wissel. Baie spesies het uitvoerige skeletveranderings ondergaan, soos benerige pantsers, horings of kruine. Alhoewel hulle oor die algemeen as groot diere bekend is, was baie dinosourusse so groot soos mense of selfs kleiner. Die meeste het neste gebou en eiers gelê.

Die naam "dinosourus" is vir die eerste keer in 1842 deur sir Richard Owen gebruik en is afgelei van die Griekse "deinos" en "sauros", letterlik "vreeslike" of "wonderlike akkedis". Vir die eerste helfte van die 20ste eeu het wetenskaplikes geglo dinosourusse was stadige, dom, koudbloedige diere. Navorsing en ontdekkings sedert die 1970's dui egter op aktiewe diere met ’n verhoogde metabolisme en verskeie aanpassings vir sosiale interaksie.

Sedert die eerste dinosourusfossiel vroeg in die 19de eeu gevind is, is saamgestelde dinosourusskelette ’n gewilde trekpleister in museums dwarsoor die wêreld. Hulle het ook ’n plek in die wêreldkultuur en bly steeds gewild: as onderwerp vir gewilde boeke en rolprente soos "Jurassic Park" of nuusitems wat dikwels in die media gedek word.

Die takson Dinosauria is in 1842 amptelik so genoem deur die paleontoloog sir Richard Owen, wat dit gebruik het om te verwys na die "kenmerkende stam of suborde van souriese reptiele" wat in Engeland en dwarsoor die wêreld erken is. Die term is afgelei van die Antieke Griekse woorde δεινός ("deinos", "vreeslike of "verskriklik groot") en σαῦρος ("sauros", "akkedis" of "reptiel"). Owen het dit bloot gebruik om te verwys na die grootte van die diere en nie na hul voorkoms nie.

Volgens filogenetiese taksonomie word dinosourusse gewoonlik gedefinieer as ’n groep "bestaande uit "Triceratops", Neornithes (moderne voëls), hul laaste gemeenskaplike voorsaat en alle afstammelinge". Daar is ook al voorgestel dat Dinosauria gedefinieer word na aanleiding van die laaste gemeenskaplike voorsaat van "Megalosaurus" en "Iguanodon", aangesien dit twee van die drie genera is wat Owen genoem het toe hy die Dinosauria erken het. Albei definisies lei tot dieselfde groepe diere wat as dinosourusse beskou word.


Voëls word nou erken as die enigste oorlewende linie van teropode-dinosourusse. In tradisionele taksonomie is voëls beskou as ’n aparte klas wat ontwikkel het uit dinosourusse, ’n uitgestorwe superorde. Die meeste moderne paleontoloë staan egter die idee voor dat vir ’n groep om natuurlik te wees, alle afstammelinge van lede van die groep ook in die groep ingesluit moet wees. Voëls word dus beskou as dinosourusse, en dinosourusse is dus nie uitgesterf nie. Voëls word geklassifiseer as behorende tot die subgroep Maniraptora, wat Coelurosauria is, wat Theropoda is, wat Saurischia is, wat dinosourusse is.

Dinosourusse kan in die algemeen beskryf word as argosourusse met ledemate wat reguit onder die lyf gehou word. Baie prehistoriese diere word dikwels as dinosourusse beskou maar word nie wetenskaplik as dinosourusse geklassifiseer nie, soos ichtiosourusse, mosasourusse, plesiosourusse, pterosourusse en "Dimetrodon"; nie een van hulle het die reguit ledemate onder die lyf wat kenmerkend van ware dinosourusse is nie. Dinosourusse was die oorheersende landgewerweldes van die Mesosoïkum, veral die Jura- en Kryt-periode. Ander groepe diere het beperkte grootte en nisse gehad; soogdiere was byvoorbeeld selde groter as katte en was dikwels knaagdiergrootte-vreters van klein prooi.

Dinosourusse was ’n groot groep uiteenlopende diere; volgens ’n 2006-studie is meer as 500 nie-vlieënde genera al tot dusver geïdentifiseer, en die totale getal genera in die fossielrekord word geraam op sowat 1 850, waarvan byna 75% nog ontdek moet word. Volgens ’n vroeëre studie het daar sowat 3 400 dinosourus-genera bestaan, insluitende talle wat nie in die fossielrekord behoue sou gebly het nie. Teen 17 September 2008 het altesaam 1 047 verskillende spesies dinosourusse al name gehad. Van hulle was plantvreters, ander vleisvreters, insluitende saad-, vis-, insek- en allesvreters. Terwyl die vroeë dinosourusse tweevoetig was (soos moderne voëls), was sommige prehistoriese spesies viervoetig en ander, soos "Ammosaurus" en "Iguanodon", kon ewe maklik op twee of vier voete loop. Skedelaanpassings soos horings en plate was algemeen, terwyl sommige spesies pantsers gehad het. Hoewel hulle bekend is as groot diere, was die meeste dinosourusse in die Mesosoïkum so groot soos mense of kleiner. Dinosourusse was minstens teen die Vroeë Jura oor die wêreld versprei. Moderne voëls bewoon feitlik alle habitats, van die land tot die see.

Dinosourusse het tydens die Middel- tot Laat Trias uit hul argosourus-voorsate ontwikkel, rofweg 20 miljoen jaar gelede nadat ’n geskatte 95% van alle lewe op aarde in die Perm-Trias-uitwissing uitgesterf het. Radiometriese datering van die rotsformasie wat fossiele bevat van die vroeë dinosourus-genus "Eoraptor" van sowat 231,4 miljoen jaar gelede, wys dat hulle in dié tyd in die fossielrekord aanwesig was. Paleontoloë dink "Eoraptor" verteenwoordig die gemeenskaplike voorsaat van alle dinosourusse; as dit waar is, beteken dit die eerste dinosourusse was klein, tweevoetige roofdiere. Die ontdekking van primitiewe, dinosourusagtige Ornithodira soos "Marasuchus" en "Lagerpeton" in Argentiniese Middel-Trias-strata ondersteun dié teorie; ontleding van fossiele dui daarop dat hierdie diere wel klein, tweevoetige roofdiere was. Dinosourusse kon al 243 miljoen jaar gelede hul verskyning gemaak het, soos gesien kan word uit oorblyfsels van die genus "Nyasasaurus" uit daardie periode, hoewel bekende fossiele te verbrokkel is om te bepaal of hulle dinosourusse was of net naby-verwante.

Toe dinosourusse op die toneel verskyn, was die land bewoon deur verskeie soorte argosourusse en terapsides soos etosourusse, sinodonte, disinodonte en ornitosoegides. Die meeste van hierdie ander diere het uitgesterf in die Trias in een van twee uitwissingsvoorvalle. Die eerste was tussen die tydsnedes Karnium en Norium sowat 215 miljoen jaar gelede, toe disinodonte en ’n verskeidenheid argosouromorfe uitgesterf het. Dit is gevolg deur die Trias-Jura-uitwissing sowat 200 miljoen jaar gelede, wat die einde ingelui het vir die meeste van die ander groepe vroeë argosourusse soos die etosourusse, ornitosoegides en fitosourusse. Dié verliese het daartoe gelei dat die land oorheers is deur krokodilagtiges, dinosourusse, soogdiere, pterosourusse en skilpaaie. Die eerste paar linies van die vroeë dinosourusse het gediversifiseer in die Karnium- en die Norium-tydsnede van die Trias, moontlik deur die nisse te vul wat deur uitgestorwe spesies leeg gelaat is.

Die evolusie van dinosourusse ná die Trias het gevolg op veranderings in plantegroei en die ligging van die kontinente. In die Laat Trias en Vroeë Jura was die landmassas verbind in een superkontinent, Pangea, en die wêreldwye dinosourusbevolkings het meestal bestaan uit selofisoïed-karnivore (vleisvreters) en vroeë souropodomorf-herbivore (plantvreters). Naaksadiges (veral konifers), ’n moontlike voedselbron, het in die Laat Trias begin gedy. Vroeë souropodomorfe het nie gesofistikeerde meganismes gehad om kos in die mond te verwerk nie, en moes ander metodes verder af in die verteringskanaal gebruik om die kos op te breek. Die algemene gelyksoortigheid van dinosourusse het tot in die Middel- en Laat Jura voortgeduur, met die meeste bevolkings wat bestaan het uit roofdiere soos seratosouriërs, spinosouroïede en karnosouriërs, en plantvreters soos stegosouriese ornitiskiums en groter souropodes. Ankilosouriërs en ornitopodes het ook al hoe algemener geraak, maar prosouropodes het uitgesterf. Konifers en pteridofiete was die mees algemene plante. Souropodes, soos die vroeëre prosouropodes, het ook nie kos in die mond verwerk nie, maar ornitiskiums het verskeie maniere ontwikkel om kos in die mond te hanteer, insluitende moontlike wang-agtige organe om die kos in die mond te hou, en kaakbewegings om dit fyn te maal. Nog ’n noemenswaardige gebeurtenis in die Jura was die verskyning van ware voëls, wat afgestam het van selurosouriërs.

Teen die Vroeë Kryt en die voortdurende verbrokkeling van Pangea, het dinosourusse op die onderskeie landmassas begin verskil. Vroeg in dié tydperk het ankilosouriërs, iguanodonte en brachiosourides deur Europa, Noord-Amerika en Noord-Afrika begin versprei. Hulle is later in Afrika aangevul of vervang deur groot spinosouride- en karcharodontosouride-teropodes, en rebbachisouride- en titanosouride-souropodes, wat ook in Suid-Amerika voorgekom het. In Asië het selurosouriërs soos dromeosourides, troödontides en oviraptorosouriërs algemene teropodes geword, en ankilosourides en vroeë seratopsiërs soos "Psittacosaurus" het belangrike plantvreters geword. Intussen het Australië die tuiste geword van primitiewe ankilosouriërs, hipsilofodonte en iguanodonte. Dit lyk of die stegosouriërs in die een of ander stadium van die Vroeë Kryt en vroeë Laat Kryt uitgesterf het. ’n Groot verandering in die Vroeë Kryt, wat in die Laat Kryt in ’n groter mate voortgesit is, is die evolusie van blomplante. Terselfdertyd het verskeie groepe plantvreters meer gesofistikeerde maniere ontwikkel om kos in die mond met tande fyn te maal.

Daar was in die Laat Kryt drie groot bevolkings dinosourusse. Op die noordelike kontinente Noord-Amerika en Asië was die meeste teropodes tirannosourides en verskeie soorte kleiner teropodes, terwyl die plantvreters veral bestaan het uit hadrosourides, seratopsiërs, ankilosourides en pachisefalosouriërs. Op die suidelike kontinente, wat die nou verbrokkelende Gondwana uitgemaak het, was abelisourides die algemene teropodes, en titanosouriër-souropodes die algemene plantvreters. In Europa was dromeosourides, rabdodontide-iguanodonte, nodosouride-ankilosouriërs en titanosouriër-souropodes volop. Blomplante het toegeneem en die eerste grassoorte het aan die einde van die Kryt verskyn. Hadrosourides, wat kos gemaal het, en seratopsiërs, wat kos stukkend geskeur het, het wydverspreid in Noord-Amerika en Asië geword. Teropodes het ook versprei as plant- en allesvreters, en terisinosouriërs en ornitomimosouriërs het algemeen geraak.

In die Kryt-Paleogeen-uitwissing van sowat 66 miljoen jaar gelede, aan die einde van die Kryt-periode, het alle dinosourusgroepe uitgesterf, behalwe Neornithes-voëls. Sommige ander diapsidegroepe soos krokodilagtiges, sebesosoegiërs, skilpaaie, akkedisse, slange, sfenodontes en choristoderas het ook oorleef.

Die oorlewende linies Neornithes-voëls, insluitende die voorsate van moderne loopvoëls (eende en hoenders) en watervoëls, het aan die begin van die Paleogeen-periode vinning gediversifiseer en nisse gevul wat leeg gelaat is deur dinosourusgroepe. Soogdiere het egter ook vinnig gediversifiseer en het die nisse op land uiteindelik oorheers.

Dinosourusse is argosourusse, nes moderne krokodilagtiges. Binne die argosourusgroep word dinosourusse veral deur hul loop onderskei. Dinosourusse se bene strek van die lyf af ondertoe, terwyl die bene van akkedisse en krokodille na die kant toe uitstrek.

Dinosourusse as ’n klade word verdeel in twee hoofgroepe: souriskiums (Saurischia) en ornitiskiums (Ornithischia). Souriskiums sluit in dié taksa wat ’n meer onlangse gemeenskaplike voorsaat met voëls deel as met ornitiskiums, terwyl ornitiskiums dié taksa insluit wat ’n meer onlangse gemeenskaplike voorsaat met "Triceratops" deel as met souriskiums. Anatomies kan die twee groepe veral uitmekaar geken word deur die struktuur van hul pelvis. Vroeë souriskiums ("akkedisheupe", van die Griekse σαῦρος "sauros", "akkedis", en ἰσχίον "ischion", heupgewrig) het die heupstruktuur van hul voorsate behou. Ornitiskiums ("voëlheupe", van die Griekse ορνιθειος "ornitheos", "voël", en ισχιον "ischion", "heupgewrig") het ’n aangepaste pelvisstruktuur.

Die volgende lys is ’n vereenvoudigde klassifikasie van groepe gebaseer op hul evolusionêre verwantskappe. Dit is georganiseer volgens ’n lys Mesosoïese dinosourusspesies deur Holtz (2008).

Die dolk (†) toon groepe aan met geen oorlewende lede nie.


Kennis oor dinosourusse kom van ’n verskeidenheid fossiele en niefossiele rekords, insluitende gefossileerde bene, uitwerpsels, vere, velafdrukke, interne organe, gastroliete, voetspore en sagte weefsel. Baie studieterreine dra by tot die mens se begrip van dinosourusse, insluitende fisika, chemie, biologie en paleontologie. Twee onderwerpe wat veral deeglik bestudeer word, is grootte en gedrag.

Bewyse dui daarop dat die grootte van dinosourusse gewissel het tydens die geologiese periodes Trias, Vroeë Jura, Laat Jura en Kryt. Teropode-roofdiere in die Mesosoïkum-era het gewoonlik tussen 100 en 1 000 kg geweeg, terwyl huidige soogroofdiere hoogstens 10 tot 100 kg weeg.

Die souropodes was die grootste en swaarste dinosourusse. Vir ’n groot deel van die dinosourus-tydperk was die kleinste souropodes groter as enigiets anders in hul habitat, en die grootste een was ’n grootteorde groter as enigiets anders wat sedertdien die aarde bewandel het. Reusagtige prehistoriese soogdiere soos die "Paraceratherium" (die grootste landsoogdier nog) is verdwerg deur die groot souropodes, en net moderne walvisse is byna so groot of groter.

Wetenskaplikes sal waarskynlik nooit seker wees watter dinosourusse die grootste of die kleinste was wat ooit bestaan het nie. Dit is omdat net ’n baie klein persentasie diere gefossileer word, en die meeste daarvan is onder die grond begrawe. Min van die fossiele wat ontdek word, is volledige skelette, en afdrukke van velle en ander sagte weefsel is skaars. Die rekonstruksie van volledige skelette deur ’n vergelyking met die grootte en morfologie van soortgelyke, beter bekende spesies is ’n onnoukeurige kuns, en die rekonstruksie van spiere en ander organe is hoogstens ingeligte raaiskote.

Die langste en swaarste dinosourus volgens goeie fossiele is "Giraffatitan brancai" (voorheen geklassifiseer as ’n spesie van "Brachiosaurus"). Die oorblyfsels is tussen 1907 en 1912 in Tanzanië ontdek. Die bene van verskeie individue van dieselfde grootte is in die skelet geïnkorporeer; dit is 12 m hoog en 22,5 m lank, en sou behoort het aan ’n dier wat tussen 30 000 en 60 000 kg geweeg het. Die langste volledige dinosourus is die 27 m lange "Diplodocus", wat in 1907 in Wyoming, VSA, ontdek is.

Daar was groter dinosourusse, maar kennis oor hulle is gebaseer op ’n paar stukke fossiele. Die meeste van die grootste plantvretende voorbeelde is almal in die 1970's of later ontdek, en sluit in die massiewe "Argentinosaurus", wat tussen 80 000 en 100 000 kg kon geweeg het; van die langstes was die 33,5 m lange "Diplodocus hallorum" en die 33 m lange "Supersaurus". Die hoogste een was die 18 m hoë "Sauroposeidon", so hoog soos ’n gebou van ses verdiepings. Die swaarste en langste van hulle almal was dalk "Amphicoelias fragillimus", wat net bekend is van een, nou verlore, gedeeltelike werwelboog wat in 1878 beskryf is. Die dier kon 58 m lank gewees en meer as 120 000 kg geweeg het. Die grootste bekende karnivoor was "Spinosaurus", wat 16 tot 18 m lank was en 8 150 kg kon geweeg het.

As ’n mens nie voëls insluit nie, was die kleinste bekende dinosourus omtrent so groot soos ’n duif. Die kleinste nie-vlieënde dinosourusse was die naaste aan voëls verwant. Die algehele lengte van "Anchiornis huxleyi" se skelet was byvoorbeeld minder as 35 cm. "A. huxleyi" is tans die kleinste nie-vlieënde dinosourus wat van ’n volwasse fossiel beskryf is, met ’n geskatte gewig van 110 g. Die kleinste plantvretende, nie-vlieënde dinosourus sluit in "Microceratus" en "Wannanosaurus" (elk sowat 60 cm lank).

Baie moderne voëls is baie sosiaal en kom dikwels in swerms voor. Daar is algemene konsensus dat ’n deel van die gedrag van voëls, sowel as krokodille (voëls se naaste lewende verwante), ook algemeen in uitgestorwe dinosourusse was. Vertolkings van die gedag van fossiele spesies word gewoonlik gebaseer op die posisie van skelette en hul habitat, rekenaarsimulasies van hul biomeganika en vergelykings met moderne diere in soortgelyke ekologiese nisse.

Die eerste moontlike bewyse van groepvorming as ’n algemene gedrag onder dinosourusse buiten voëls was die ontdekking in 1878 van 31 "Iguanodon bernissartensis" in België. Daar is destyds geglo die ornitiskiums het omgekom nadat hulle saam in ’n diep sinkgat geval en verdrink het. Ander voorbeelde van groepe diere wat saam gesterf het, is sedertdien ontdek. Dit, tesame met die spore van groepe diere, dui daarop dat groepvorming algemeen was onder baie vroeë dinosourusspesies. Voetspore van honderde of selfs duisende herbivore dui daarop dat hulle in groot troppe beweeg het, soos bisons of springbokke. Souropode-spore bewys dié diere het beweeg in groepe wat uit meer as een spesie bestaan het, of minstens in Oxfordshire, Engeland, hoewel daar geen ander bewyse is van troppe nie.

Om saam in groepe te beweeg, was dalk ’n metode van verdediging, vir migrasiedoeleindes of om beskerming aan die jong diere te bied. Daar is bewyse dat baie soorte stadig groeiende dinosourusse, insluitende verskeie teropodes, souropodes, ankilosouriërs, ornitopodes en seratopsiërs, groepe van onvolwasse individue gevorm het. Daar word ook geglo dinosourusse het troppe gevorm om saam groot prooi te jag. Dié gedrag is egter ongewoon onder voëls, krokodille en ander reptiele.
Uit ’n gedragsoogpunt is een van die waardevolste fossiele in 1971 in die Gobiwoestyn ontdek. Dit het ’n velosiraptor ingesluit wat ’n protoseratops aanval; dit het ’n bewys verskaf dat dinosourusse mekaar wel aangeval het. Nog ’n bewys is die fossiel van ’n gedeeltelik herstelde stert van ’n edmontosourus; die stert is op so ’n manier beskadig dat dit wys die dier is gebyt deur ’n tirannosourus, maar dat dit die aanval oorleef het.

Vergelykings tussen die buiteoogvliesringe van dinosourusse en moderne voëls is al gebruik om die aktiwiteitspatrone van dinosourusse vas te stel. Hoewel sommige wetenskaplikes meen dinosourusse was bedags aktief, wys hierdie vergelykings klein roofdiere soos die dromeosourides, juravenators en megapnosourusse was waarskynlik snags aktief. Groot en middelslag-dinosourusse kon bedags en snags ewe aktief gewees het, hoewel die klein ornitiskium agilisourus bedags aktief was.

Dit is bekend dat moderne voëls kommunikeer deur middel van visuele en klankseine, en die verskeidenheid van visuele vertoonstrukture onder fossiele dinosourusgroepe toon aan visuele kommunikasie was belangrik onder hulle. Oor die gebruik van klank is egter minder bekend. In 2008 het die paleontoloog Phil Senter bevind die meeste Mesosoïese dinosourusse het nie geluide gemaak nie, ondanks die uitbeelding van brullende dinosourusse in rolprente. Hy het bevind die stembande in die larinks het waarskynlik verskeie kere ontwikkel in reptiele, insluitende krokodille, wat gromgeluide in die keel kan maak. Voëls het egter nie ’n larinks nie en gebruik ’n sirinks, ’n stemorgaan wat uniek is aan voëls.

Die ontdekking dat voëls ’n soort dinosourus is, wys die dinosourusbevolking as ’n geheel het nie uitgesterf soos meestal gemeen word nie. Alle nie-vlieënde dinosourusse en baie groepe voëls het egter wel sowat 66 miljoen jaar gelede uitgesterf tydens die Kryt-Paleogeen-uitwissing. Baie ander groepe diere het ook in dié tyd uitgesterf, onder meer ammoniete, plesiosourusse, pterosourusse en baie groepe soogdiere. Daar was nie groot verliese onder insekte nie en hulle was dus waarskynlik kos vir van die oorlewende dierspesies.

Die aard van die massauitwissing word sedert die 1970's baie goed nagevors. Daar is tans verskeie teorieë daaroor en die een wat deur die meeste wetenskaplikes ondersteun word, is dat dit veroorsaak is deur ’n groot komeet of asteroïde wat die aarde getref het en ’n katastrofale uitwerking op die omgewing gehad het.

Die impakteorie is ondersteun deur die ontdekking van die 18 km wye Chicxulub-krater in die laat 1970's in die Golf van Meksiko, wat beskou word as bewys van ’n groot, katastrofale impak. As en stof het daarna onder meer die son se strale afgekeer en dus fotosintese onmoontlik gemaak. Brande het ook waarskynlik wêreldwyd voorgekom weens die hitte en brandende brokstukke wat deur die impak veroorsaak is. Onlangse navorsing het getoon die wêreldwye puinlaag wat deur die impak gevorm is, bevat genoeg roet om te kan aflei die hele biosfeer het gebrand.

Die asteroïde (of komeet) het in die see geland en sou enorme tsoenami's veroorsaak het, waarvoor bewyse gevind is op verskeie plekke in die Oos-VSA en om die Karibiese See – seesand op plekke wat toe in die binneland geleë was, en plantoorblyfsels en aardrotse in see-sedimente wat dateer uit die tyd van die impak.

In Maart 2010 het ’n internasionale paneel wetenskaplikes die asteroïde-teorie, spesifiek die Chicxulub-impak, onderskryf as die oorsaak van die uitwissing. ’n Span van 41 wetenskaplikes het 20 jaar se wetenskaplike geskrifte nagevors en enige teorieë oor enorme vulkaniese uitbarstings verwerp. Hulle het vasgestel die uitwissing is veroorsaak deur die Chicxulub-impak, wat soveel energie opgewek het as 100 teraton TNT – meer as ’n miljard keer die energie van die bomme op Nagasaki en Hirosjima.

Daar is egter wetenskaplikes wat glo die uitwissing is veroorsaak of vererger deur ander faktore soos vulkaniese uitbarstings, klimaatsveranderings en/of ’n verandering in seevlakke.

Voor 2000 is argumente dat basaltlawa van die Dekan-trappe in Indië die uitwissing veroorsaak het, gewoonlik verbind met die opinie dat die uitwissing geleidelik plaasgevind het. Basaltlawa-voorvalle het omstreeks 68 miljoen jaar gelede begin en langer as 2 miljoen jaar geduur. Die mees onlangse getuienis dui daarop dat die trappe oor ’n tydperk van 800 000 jaar plaasgevind het, oor die tyd van die Kryt-Paleogeen-grens (K-Pg-grens), en dit kon verantwoordelik gewees het vir die uitwissing en die stadige herstel van die biotika daarna.

Daar is duidelike bewyse dat seevlakke in die Maastricht, die laaste etage van die Kryt-periode, meer gedaal het as op enige ander tyd in die Mesosoïese Era. Dit is moontlik veroorsaak deurdat oseaanriwwe minder aktief geraak en toe onder hul eie gewig gesink het.

’n Groot regressie sou die gebied van die kontinentale plat aansienlik verklein het – en dit is waar die meeste seespesies aangetref is. Die regressie sou ook klimaatsveranderings teweeggebring het, deels deur winde en seestrome te ontwrig en deels deur die Aarde se albedo te verminder en temperature wêreldwyd te laat toeneem.

Regressie het ook die verlies aan binneseë tot gevolg gehad. Dit het habitats in ’n groot mate verander en kusvlaktes vernietig.

Die fossiele van nie-vlieënde dinosourusse word soms bo die K-Pg-grens ontdek. In 2001 het die paleontoloë Zielinski en Budahn na bewering ’n enkele Hadrosauridae-beenfossiel in die San Juan-vallei in Nieu-Mexiko ontdek en dit beskryf as ’n bewys dat dinosourusse in die Paleoseen-epog voorgekom het. Die formasie waarin dit ontdek is, is gedateer as komende uit die Paleoseen, sowat 64,5 miljoen jaar gelede. As die been nie vanweë weerstoestande na ’n jonger stratum verplaas is nie, sou dit wel ’n bewys wees dat sommige dinosourus-bevolkings vir minstens ’n halfmiljoen jaar in die Kainosoïese Era oorleef het.

Nog bewyse sluit in dinosourus-oorblyfsels in die Hell Creek-formasie in Amerika wat 40 000 jaar jonger as die K-Pg-grens is. Ook in Sjina en ander dele van die wêreld was daar berigte oor sulke vondste. Baie wetenskaplikes glo die bene het uitgespoel en is toe in veel jonger afsettings herbegrawe. Direkte datering van die bene self steun egter die jonger datum, en ander daterings dui op ’n ouderdom van 64,8 miljoen jaar.

Al is dit korrek, weerspreek die vonds van ’n paar dinosourusse wat tot in die vroeë Paleoseen oorleef het, nie die feite van die massauitwissing nie.




</doc>
<doc id="42666" url="https://af.wikipedia.org/wiki?curid=42666" title="Corbin Bleu">
Corbin Bleu

Corbin Bleu Reivers (gebore op 21 Februarie 1989), beter bekend as Corbin Bleu, is 'n Amerikaanse akteur, model, danser en sanger. Hy is veral bekend vir sy rolle in die "High School Musical-"filmreeks, die "Discovery Kids" televisiereeks "Flight 29 Down" en die "Disney Channel Original Movie Spring in!". Hy volg ook 'n solo-loopbaan as sanger en het sy debuutalbum "Another Side" op 1 Mei 2007 vrygestel. Die album debuteer as nommer ses en dertig op die Amerikaanse "Billboard 200" en het 18 000 kopieë verkoop in die eerste week. Bleu stel sy tweede album, "Speed of Light", op 10 Maart 2009 in die VSA vry.

Bleu is gebore in Brooklyn, New York City, die seun van Martha (née Callari) en David Reivers. Sy ma is 'n Italiaanse Amerikaner en sy pa 'n Jamaikaanse Amerikaner. Hy het drie susters: Jag, Phoenix, en Hunter Reivers (jongste tot oudste). As kind studeer Bleu dans vir 'n paar jaar, met 'n fokus op ballet en jazz. Bleu gradueer van die Los Angeles County Hoërskool vir die Kunste.

Bleu word eindelik opgelei in dans as een van die eerste studente aan die gesogte Debbie Allen Dansakademie. Hy het toe bygewoon as 'n teater groot, en volg hierdie keer in die voetspore van sy moeder, wat dit bygewoon het New York-stad se befaamde High School of Performing Arts. Soos sy pa, het hy verskyn in televisie-advertensies, beginnend op ouderdom twee, vir produkte soos Life graan, Bounty, Hasbro, en Nabisco. Dit was op daardie tyd dat hy ook sy liefde vir dans ontdek en jazz- en balletklasse begin neem, gewoonlik as enigste seun in die klas. Op ouderdom vier was hy 'n model van die Ford Modeling Agency in New York. Hy verskyn in gedrukte advertensies vir winkels soos Macy's, Gap (klere-kleinhandelaar), Target (tydskrif), en Toys R Us, en mode versprei in kind, ouer, en die American Baby tydskrifte, sowel as met sy beeld op speelgoed en spel verpakking. Op ouderdom ses verskyn Corbin in sy eerste professionele teaterproduksie af Broadway, The Town Hall, Broadway se grenslyn konsert. Hierdie drie-konsert-reeks wat geskep, geskryf en gehuisves word deur Scott Siegel, het plaasgevind oor 'n naweek en ingesluit A Tribute to David Merrick. Corbin Bleu speel 'n verlate hawelose stom in die stuk "Tiny Tim is Dead".

In 1996 verhuis sy familie na Los Angeles en hy vind gou 'n herhalende rol op die TV-reeks "High Incident" en maak 'n gassterverskyning op "ER" saam met George Clooney in 1996. Bleu het ook rolle in 1998 se Malcolm & Eddie, as Matthew, en, soos Nick Elderby, in 2000. Hy het ook klein rolle in films soos "Soldier" met Kurt Russell, en "Family Tree" met Andrew Lawrence, en "Mystery Mans" met Ben Stiller, William H. Macy, en Greg Kinnear, en "Galaxy Quest" met Tim Allen, Sigourney Weaver, en Alan Rickman, en "The Amanda Show" met Amanda Bynes en Drake Bell.

Corbin het ook voortgegaan met dans, uiteindelik besig om een van die eerste studente aan die gesogte Debbie Allen Dansakademie. Terwyl hy in sy eerstejaars jaar Corbin gewerp was in sy eerste leidende rol in die 2004 speelfilm. Catch that kid saam met akteurs Kristen Stewart en Max Thieriot. In sy stage jaar wat hy gespeel het die hoofrol van Ren in die musiekblyspel "Footloose" en die rol van Sonny in die musiekblyspel "Grease". Dieselfde jaar is Corbin vereer met die toekenning van Teaterstudent van die Jaar. In die somer van 2004 het Corbin 'n deel van die ensemblestemme vir die nuwe Discovery Kids TV-reeks Flight 29 Down as Nathan McHugh, saam met Allen Alvarado en Hallee Hirsh en Lauren Storm,'n dramareeks oor 'n groep tieners wat gestrand is op 'n verlate eiland na 'n vliegtuigongeluk, ter plaatse verfilm op Oahu, Hawaii. Hy het ook 'n klein rol as Spencer op Ned se gederubriceerd School Survival Guide, sy eerste verskyning wat in die episode geregtig Guide to: die skool speel en Guide to: Revenge & School Records. en Mother Goose Parad as Grand Marshall saam met Devon Werkheiser en Lindsey Shaw in 2006, 2007.

In 2006, 2007 en 2008, vertolk Bleu die rol van "Chad Danforth" in "High School Musical", die uiters gewilde, Emmy-bekroonde Disney Channel-oorspronklike rolprent. In elk van hierdie opeenvolgende paaiemente, Bleu reprise sy rol as basketbalspeler Chad Danforth 'n spanmaat van Troy Bolton hoofkarakter (Zac Efron). Nathan Suider, All Movie Guide, en Macy's Thanksgiving Day Parade soos homself in 2007, Hy het ook gas ster in die première episode van Disney se Hannah Montana as Johnny Collins langs die aktrises Miley Cyrus en Emily Brown. Bleu se volgende film, In Jump! mede-hoofrol aktrise en R & B sanger Keke Palmer, sowel as Bleu se pa David Reivers, première op 12 Januarie, 2007, en het sedertdien een van die hoogste gegradeerde Disney Channel Original Movie, en Die Tyra Banks Show in 2008. Bleu het ook verskyn in die 2007 Disney Channel Games as kaptein van die Blou span.

In die herfs 2009 het hy 'n leidende rol in die film Free Style as Cale Bryant, saam met Sandra Echeverría en Madison Pettis , en verskyn in Die CW Television Network se nuwe show, saam met aktrises Sara Paxton en Mischa Barton. Ook in 2009, is hy stem in Beyond alle grense, en verskyn op Entertainment Tonight en The Morning Show met Mike en Juliet. Onlangs, het hy geland het die leidende rol in die Broadway Musical In die Heights. en gas ster in een episode in Die Goeie vrou as DJ Javier Berlin langsaan aktrise Anna Margulies in Oktober 2010.

Die eerste liedjie wat hy nog ooit aangeteken is professioneel was getiteld "Sirkels" of "Circles In My Mind" vir sy dan TV-show Flight 29 Down. Wanneer bestuurders van verskillende platemaatskappye die liedjie gehoor, hulle het gretig om hom te teken om 'n kontrak. Bleu 'n ooreenkoms onderteken met Hollywood Records,' n Disney besit etiket. Sy debuut album, Another Side , is vrygestel in Mei 2007. Die album debut het op # 36 op die Billboard 200 album charts, verkoop 18.000 in sy eerste week. Corbin saam met tref-maker Ne-Yo op "I Get Lonely," en ander kunstenaars soos Matthew Gerrard, Eric Hudson en meer. 

'N Musiek video vir sy eerste single "Push Dit aan die grens" première op die Disney Channel, en is gebruik om te bevorder Spring In! 'n Disney Channel Original Movie in wat Bleu' n ster. "Push Dit aan die perk" bereik die Top 20 op die Billboard Hot 100, spitstyd op # 15. Bleu getoer met mede HSM cast lede vanaf die einde van November 2006 tot einde Januarie 2007 in , presteer in ongeveer 40 verskillende stede. Te bevorder sy debuut album, Bleu opgetree by die NextFest toer, saam met Aly & AJ, Drake Bell, en Bianca Ryan.

Op 'n ander kant, het hy geskryf het saam geskryf het vyf van die album se twaalf liedjies. Hy het ook twee liedjies wat verskyn as bonus snitte op die Europese weergawe. Een van die liedjies was getiteld "Shake It Off", 'n ode aan die musikant Prince.

In 'n onlangse onderhoud met die Billboard, Bleu verklaar dat hy het begin werk aan sy follow-up album. Bleu vertel Billboard, "Daar sal album 'n baie verskille met die tweede. Eerste van alles, dit is net meer persoonlik. Ek is betrokke by elke aspek van die skrif te stel. So ver as die rigting van die musiek, dit is baie anders. Ek wou hierdie album iets wat was 'n bietjie van rock,' n bietjie van R & B en 'n bietjie van die "pop te hê." Produsent Eric Hudson is verbonde aan die meerderheid van die projek, saam met songwriter conductor Claude Kelly. Bleu uitgevoer onuitgebrachte liedjies soos "Close", "wat dit ookal neem", en "Champion" op 'n somer konsert toer met die sanger akteur Justin Stein. Die spore is ingestel te wees in die album. Spoed van lig was as gevolg van buite op 10 Maart 2009 via Hollywood Records. 

Die album het misluk om te debuut op Billboard Top 200 album chart. Volgens bronne het die album verkoop minder as 4000 in sy eerste week, ten spyte van bevordering van MySpace.com. Die album produseer singles "Vier You" en "Moments daardie saak," wat video musiek was vrygestel met 'n. 

In die somer van 2003, het hy wat in 'n student geskryf toneel speel, Baby Blues. Saam met hierdie stadium prestasie, was die opwinding van Kuns en Victoriaanse's Closet uitgevoer word, geskryf deur Jamie Isak Conde en Lucas Barron.

Hy het in 'n episode van die Broadway cast van die lente Awakening se YouTube-reeks. Die episode was getiteld "Notesey", en skrywer en sanger van " Moments dat die saak ", Free Style 2008 Soundtrack, en Minutemen klankbaan, liedjie " Begin dit weer terug ", en "woord van die belofte: The Next Geneoration" Audio Bybel Voice of Peter.

Hy dra 'n groot deel van die klere van ontwerpers Don Ed Hardy en Dolce & Gabbana. Hy dra ook klere van die etiket Penguin en is lief vir skoene deur Nike.

Die eerste liedjie wat hy nog ooit aangeteken is professioneel was getiteld "Sirkels" of "Circles In My Mind" vir sy dan TV-show "Flight 29 Down". Wanneer bestuurders van verskillende platemaatskappye die liedjie gehoor, hulle het gretig om hom te teken om 'n kontrak. Hy het later onderteken met Hollywood Records en is sedertdien vrygestel twee albums, Another Side in (2007) en Speed of Light in (2009).

Hy is 'n gereelde vrywilligers werker, vrywillig vir liefdadigheid soos " Starlight Children's Foundation ", "Die Make-A-Wish fondament" en "St Jude se kinders se navorsing hospitaal", en bedien Thanksgiving se dinee en Christmas Eve middagete by die Los Angeles hawelose skuiling in 2008 met Debby Ryan .

Hy verskyn in die musiek video vir die liedjie "Moet nie skaam wees", die debuut single van die band Small Change, die kommersiële vir, en in 2008 Gemodelleerde vir OP Ocean Pacific Klere Line. Bleu is onderteken as 'n kind model met die Ford Modeling Agency op die ouderdom van vier, en hy is' n toegewyde bewonderaar van die Los Angeles Lakers basketbal span.




</doc>
<doc id="42675" url="https://af.wikipedia.org/wiki?curid=42675" title="Swartbergpas">
Swartbergpas

Die Swartbergpas is 'n bergpas. Dit word algemeen beskou as die laaste meesterstuk van die padingenieur Thomas Bain en is teen die einde van die 19de eeu deur gevangenes gebou. Die pas vorm deel van die Swartberg Natuurreservaat, strek tussen die dorpe Oudtshoorn en Prins Albert, en word bestuur vir sy ekologiese, argeologiese en kultuur-historiese belang. Die pas is in 1988 as Nasionale Monument verklaar tydens die eeufees van sy bestaan.  

Die konstruksie van hierdie pas het gevolg na die oprigting van Meiringspoort in 1858, en die Seweweekspoort rondom dieselfde tyd ten einde 'n derde handels- en verbindingsroete te skep tussen die Klein Karoo, Groot Karoo en die Suidkus, veral aangesien eersgenoemde twee roetes dikwels vir geruime tye gesluit moes word weens rotsstortings of vloedskade. In November 1881 is bouwerk aan die Prins Albert-kant begin. Hoewel die pas amptelik geopen is vir verkeer op 10 Januarie 1888, toon die datumsteen by die hoogste klipstuwal die jaar 1886, nadat dit rekonstrueer is as gevolg van hewige vloede wat in 1885 ondervind is in Oudtshoorn. Die pas is 27 kilometer lank, met 'n relatiewe steil helling van ongeveer 1:7, dit bereik 'n hoogte van 1 583 meter bo seevlak, en word geken aan kilometers van versperringsmure uit klip, skerp kronkeldraaie en asemrowende uitsigte.

Thomas Bain, seun van bekende padinspekteur en geoloog, Andrew Geddes Bain, werkend in die George distrik, is in 1879 deur die regering opdrag gegee om 'n nuwe roete deur die Swartberg bergreeks te ondersoek en beplan. Die Swartberge strek oor die Klein Karoo en Groot Karoo, beide semi-droë gebiede in Suid-Afrika, en na bewering is voetpaaie oor hierdie berge tussen die dorpe Oudtshoorn en Prins Albert reeds in die 1830’s gebruik vir handelsverkeer. Bain se konstruksieplan is in 1880 deur die regering goedgekeur, en in 1881 is die tender van ene John Tassie teen 'n koste van ongeveer £18 120 aanvaar. Onder Tassie se leiding het sowat 100 Mosambiekers afkomstig van Delagoabaai met oprigting van die pas begin, maar het slegs 6 kilometer gevorder oor 'n tydperk van 13 maande totdat Tassie bankrot gespeel het. Bain het gevolglik die projek weer oorgeneem laat in 1883 en tussen 200 en 240 gevangenis se arbeid gebruik in die oprigting van die pas.

Ongeveer 150 gevangenes is oorlede gedurende die bou van die pas en hul grafte kan nog steeds daar gevind word. Gevangenes is gebruik om teen 'n laer koste te bou, hierdie arbeid het meegebring dat die koste van die bou van die pas van ongeveer £25 000 na ongeveer £18 120 verminder is. Gevaarlike gevangenes soos moordenaars is vasgeketting terwyl hulle klippe moes gekap het. 






</doc>
<doc id="42676" url="https://af.wikipedia.org/wiki?curid=42676" title="Thiès">
Thiès

Thiès is die derde grootse stad in die land van Senegal, en het 'n bevolking van omtrent 263 500 in 2007 gehad. Die stad lê in die weste van die land, 70 km oos van die hoofstad Dakar.


</doc>
<doc id="42682" url="https://af.wikipedia.org/wiki?curid=42682" title="Lys van Presidente van die Verenigde State">
Lys van Presidente van die Verenigde State

Volgens die Amerikaanse Grondwet is die President van die Verenigde State van Amerika die staatshoof asook die regeringshoof van die Verenigde State. As hoof van die uitvoerende been en hoof van die federale regering as geheel, is die presidensie die hoogste politiese kantoor in die Verenigde State deur sy invloed en erkenning. Die President is ook die opperbevelvoerder van die Amerikaanse weermag. Die president word indirek verkies tot 'n termyn van vier jaar deur 'n kieskollege (of deur die Huis van Verteenwoordigers indien die kieskollege geen persoon verkeis deur 'n absolute meerderheid nie). Sedert die bekragtiging van die 22ste Wetswysiging van die Amerikaanse Grondwet in 1951 mag geen persoon vir meer as twee keer tot die amp van president verkies word nie. Met afsterwe, bedanking of verwydering van 'n president word die visepresident aangestel as president. Hierdie lys sluit slegs diegene in wat as president ingesweer is na die bekragtiging van die Grondwet van die Verenigde State op 4 Maart 1789. Hierdie lys sluit ook nie waarnemende presidente onder die 25ste Wetswysiging van die Amerikaanse Grondwet in nie.

Daar is drie-en-veertig mense as president ingesweer en vier-en-veertig presidensies omdat Grover Cleveland twee termyne as president gedien het wat nie op mekaar volg nie en hy word chronologies getel as die twee-en-twintigste en vier-en-twintigste president. Van almal wat as president verkies is het vier tydens hul presidentskap gesterf weens natuurlike oorsake (William Henry Harrison, Zachary Taylor, Warren G. Harding en Franklin D. Roosevelt), een het bedank (Richard Nixon) en vier is vermoor (Abraham Lincoln, James A. Garfield, William McKinley en John F. Kennedy). Die eerste president was George Washington wie in 1789 ingehuldig is na 'n eenstemmige uitslag van die kieskollege. William Henry Harrison het die kortste tyd as president gedien (31 dae in 1841). Met meer as twaalf jaar het Franklik D. Roosevelt die langste tyd as president gedien en hy is ook die enigste president wat meer as twee termyne gedien het. Hy is egter kort na die aanvang van sy vierde termyn in 1945 oorlede. Die huidige president is Barack Obama; hy is op 20 Januarie 2009 ingehuldig.




</doc>
<doc id="42684" url="https://af.wikipedia.org/wiki?curid=42684" title="Loftus Versfeld">
Loftus Versfeld

Loftus Versfeld is 'n sportstadion in Pretoria, Suid-Afrika. Die stadion het sitplek vir 51 762 mense en het ook losies en 'n verskeidenheid ander fasiliteite. Dit is vernoem na Robert Loftus Owen Versfeld, die stigter van die Pretoriaanse sportorganisasie. Dit is die tuisveld van twee rugbyklubs (Blou Bulle en Bulls) en twee sokkerklubs (Kaizer Chiefs en Mamelodi Sundowns).

Klein verbouings is aangebring om Loftus Versfeld tydens die eerste en tweede rondtes van die FIFA Sokker-Wêreldbekertoernooi in 2010 te kon gebruik. Verligting van die veld, klanktoerusting, telborde en die stadion se dak is verbeter. Die opknappings is in Januarie 2009 voltooi.

Die stadion se hoofingang is by Kirknessstraat 440, en is geleë in 'n driehoek tussen Arcadia, Sunnyside en Hillcrest, aangrensend tot die Universiteit van Pretoria en Afrikaanse Hoër Seunskool.



</doc>
<doc id="42688" url="https://af.wikipedia.org/wiki?curid=42688" title="Raad van die Friese Beweging">
Raad van die Friese Beweging

Die Raad van die Friese Beweging (RfdFB) (Wes-Fries: Ried fan de Fryske Beweging) is 'n Friese belangeorganisasie wat die behoud van die Friese taal en kultuur ten doel het. Die organisasie bestaan uit vrywilligers en is totaal onafhanklik. Die raad is opgestel as 'n stigting en behartig die belange van verskeie Friese organisasies. Die stigting maak hoofsaaklik staat op die steun van 500 donateurs.

Die Raad van die Friese Beweging is in 1945 gestig as 'n oorkoepelende organisasie vir verskeie kleiner Friese organisasies. Die idee het kort na die Tweede Wêreldoorlog ontstaan by verskeie organisasies soos "It Selskip foar Fryske Tael- en Skriftekennisse" (die geselskap vir die Friese Taal en geskrifte), die "Kristlik Frysk Selskip" (die Christelik-Friese geselskap), "it Roomsk Frysk Boun" (die Rooms-Friese bond) en "it Frysk Boun om Utens" (die bond vir Uitgeweke Friese). Deur onder een organisasie saam te werk het hierdie organisasies kragte saamgespan. Die belangrikste saak vir hierdie organisasie was om wetlike beskerming vir die Friese taal in die Nederlandse Grondwet te beding. Tot en met die stigting van die Raad het die Nederlandse regering min tot geen wetgewing i.v.m. die Friese taal in die wetboeke gehad. Die stigting van die Raad het die mense die opsie gegee om hulle direk (deur donasies) of indirek te organiseer. Naas die organisasies wat aangesluit het kon mense in 'n persoonlike hoedanigheid ook lid van die Raad word. Vanuit die lede is bestuurslede gekies wat saam met die organisasie die raadsbestuur uitgemaak het. Die aantal lidorganisasies het sedert die stigting van die Raad stelselmatig gegroei.

Die volgende organisasies is tans aangesluit by die RfdFb:

In die eerste 50 jaar het die Raad aksies deurgevoer om wetgewing te verander. In die middel negentigerjare het die Raad begin om Friese te stimuleer in informele situasies.

Die RfdFB organiseer uiteenlopende aktiwiteiteom Fries te bemark. Die mees ooglopende hiervan sluit in:

Vroeëre projekte van die Raad:

Die Raad kan vergelyk word met 'n verbruikersorganisasie van die Friese taal en kultuur. Die Raad span hom in vir mense wat meer wil uitvind omtrent Fries. Die Raad hou verder ook kontak met owerhede, amptelike instansies en verenigings. Die RfdFB werk saam met Tûmba, wat 'n organisasie is wat diskriminasie teenstaan.

Sj. van der Schaaf, Skiednis fan de Fryske Beweging. Leeuwarden 1977.


</doc>
<doc id="42690" url="https://af.wikipedia.org/wiki?curid=42690" title="Nelson Mandelabaaistadion">
Nelson Mandelabaaistadion

Die Nelson Mandelabaaistadion is 'n sportstadion in Port Elizabeth, Suid-Afrika. Die stadion het sitplek vir 48 000 mense. Dit is een van drie nuwe kusstadions wat in Suid-Afrika gebou is vir die FIFA Sokker-Wêreldbekertoernooi in 2010.
Dit was die eerste keer dat 'n wêreldklasstadion in die Oos-Kaap opgerig is. Die stadion spog met 150 privaatlosies, 60 besigheidslosies, 'n winkel met sportklere, 'n gimnasium, 500 parkeerplekke en lesinggeriewe.

Die stadion is die tuisveld van:




</doc>
<doc id="42696" url="https://af.wikipedia.org/wiki?curid=42696" title="Slag van Alesië">
Slag van Alesië

Die Slag van Alesië of Beleg van Alesië het in September in die jaar 52 v.C. plaasgevind rondom die Galliese nedersetting Alesië. Die stryd is gevoer deur die leër van die Romeinse Republiek onder bevel van Julius Caesar met ondersteuning van kavalleriebevelvoerders Marcus Antonius, Titus Labienus en Gaius Trebonius teen 'n alliansie van Galliese stamme onder die leierskap van Vercingetorix. 

Dit was die laaste groot veldslag tussen die Galliërs en die Romeine en 'n belangrike keerpunt in die Galliese Oorloë ten gunste van die Romeine. Die Beleg van Alesië word allerweë beskou as een van Caesar se grootste militêre prestasies en as een van die klassieke voorbeelde van beleg-oorlogvoering.

In 'n stadium van die beleg het die Galliërs 'n getalle-oorwig van vyf tot een gehad. Die gebeurtenis is deur verskeie mense aangeteken, onder andere Caesar self in sy "Commentarii de Bello Gallico". Ná die Romeinse oorwinning het Gallië 'n Romeinse provinsie geword. Die weiering van die Romeinse senaat om Caesar se oorwinning as ’n trimof te erken was een van die groot oorsake van die Romeinse Burgeroorlog van 50-45 v.C.

Caesar was sedert 58 v.C. in Gallië. Die gebruik in daardie tyd was dat die konsuls, die hoogste verkose amptenare, ná hul konsulêre jaar deur die senaat aangestel is as prokonsuls om oor een van die Romeinse provinsies te regeer. Hoewel die ampstermyn van ’n prokonsul gewoonlik net ’n jaar was, het Caesar ’n ongehoorde tien jaar aangebly as prokonsul in 'n deel van Gallië.

Een vir een het Caesar die Galliese stamme verslaan en het hy ook 'n eed van trou van vele ander stamme verkry. Die volgehoue suksesse van die Galliese Oorloë het die Republiek groot welvaart besorg. Caesar het self baie ryk geword aangesien hy as generaal ’n opbrengs uit die verkoop van gevangenes as slawe ontvang het. Sy sukses en roem het hom egter ook baie vyande besorg. Die Eerste Triumviraat (drielingskap), 'n informele politieke bondgenootskap met Pompei en Crassus, het in 54 v.C. tot 'n einde gekom met die afsterwe van Caesar se dogter, Julia, wat met Pompei getroud was, tydens die geboorte van hul kind en van Crassus tydens die Slag van Carrhae. Sonder Pompei as bondgenoot het Republikeine soos Cato die Jongere teen Caesar te velde getrek en hom daarvan beskuldig dat hy die Republiek omver wou gooi om koning van Rome te word.

In die winter van 54-53 v.C. het die Eburones-stam onder bevel van Ambiorix hulle teen Romeinse besetting verset en die Romeinse Veertiende Legioen onder leiding van Quintus Titurius Sabinus verslaan nadat hulle in 'n lokval gelei is. Dit was 'n geweldig terugslag vir Caesar se strategie in Gallië aangesien hy bykans 'n kwart van sy magte verloor het. Vanweë die politieke verwikkelinge in Rome kon hy ook nie versterkings kry nie. Die opstand van die Eburones was die eerste besliste nederlaag van die Romeine in Gallië en het verdere verset aangemoedig. Dit het Caesar bykans 'n jaar gekos om beheer oor Gallië te herwin. 

Die onrus was egter nog nie verby nie. Die Galliese stamme het nou besef dat hulle slegs onafhanklikheid kon verkry as hulle sou saamstaan. 'n Algemene raad is in Bibracte byeengeroep. Slegs twee stamme het verkies om hulle steeds by Rome te skaar. Die raad het Vercingetorix van die Averni-stam as bevelvoerder van die Galliese leërs aangestel.

Caesar het in daardie stadium vir die winter in die Sisalpynse deel van Gallië uitgekamp en was onbewus van die nuwe alliansie teen hom. Die eerste tekens van probleme was toe Carnutes al die Romeinse setlaars in die stad Cenabum (vandag Orléans) vermoor het. Hierdie uitbraak van geweld is gevolg deur die moord op Romeinse burgers, handelaars en setlaars in ander Galliese stede. Toe Caesar die nuus hoor, het hy sy manskappe inderhaas bymekaargeroep en die Alpe oorgesteek na Gallië. 

Die opmars van sy leër was so vinnig dat hy die Galliese stamme onverhoeds betrap het. Hy het sy magte verdeel en vier legioene saam met Titus Labienus gestuur om in die noorde teen die Senones- en die Parisii-stam te veg. Hy self het Vercingetorix agternagesit met vyf legioene en die kavallerie van sy Germaanse bondgenote. Die twee leërs het mekaar die stryd aangesê by die heuwelfort van Gergovië waar Vercingetorix 'n sterk verdedigingsposisie ingeneem het. Caesar moes noodgedwonge sy magte onttrek nadat sy leër swaar verliese toegedien is. In die somer van 52 v.C. het die kavallerie van die strydende magte in verskeie skermutselings betrokke geraak waartydens Caesar daarin geslaag het om die Galliese leërs uiteen te jaag. Vercingetorix het besluit dat die tyd nie reg was vir 'n groot regstreekse geveg nie en het by die fort van Alesië hergroepeer.

Alesië was 'n fort op 'n heuwel wat omring is deur riviervalleie met goeie versterkings. Aangesien 'n trompop-aanval bykans selfmoord sou wees, het Caesar besluit om die fort te beleër en Galliërs te dwing om oor te gee deur hulle uit te honger. Daar was byna 80 000 man tesame met die burgerlike bevolking vasgekeer en dit behoort nie lank te geneem het nie. 

Om te verhoed dat enigiemand deur sy linies kon glip het Caesar beveel dat 'n muur reg rondom Alesië gebou word. Die besonderhede van hierdie werk is vandag bekend danksy die feit dat Caesar dit in sy "Commentaries" aangeteken het, asook argeologiese opgrawings wat daar gedoen is.


</doc>
<doc id="42706" url="https://af.wikipedia.org/wiki?curid=42706" title="SV Bavenstedt">
SV Bavenstedt

Die eerste sokkerklub in Bavenstedt was "Schwarz-Weiß Deutschland", wat in 1911 gestig is. Die klub kon egter nie die Eerste Wêreldoorlog oorleef nie. In 1929 is daar weer 'n sportklub in Bavenstedt gestig genaamd "Deutschen Jugendkraft Bavenstedt", maar die klub is in 1933 deur die Nazi’s verbied. Die huidige klub is op 1 Februarie 1946 gestig.



</doc>
<doc id="42710" url="https://af.wikipedia.org/wiki?curid=42710" title="Hildesheim">
Hildesheim

Hildesheim (nederduits "Hilmessen") is 'n stad in die deelstaat Nedersakse in Duitsland, en het 'n bevolking van 102 903 in 2009 gehad en 'n oppervlakte van 92,96 km².


</doc>
<doc id="42715" url="https://af.wikipedia.org/wiki?curid=42715" title="Red Hot Chili Peppers">
Red Hot Chili Peppers

Red Hot Chili Peppers (RHCP) is 'n Amerikaanse musiekgroep van Los Angeles, Kalifornië. Die groep bestaan uit Anthony Kiedis (voorsang), John Frusciante (kitaar), Michael "Flea" Balzary (baskitaar) en Chad Smith (tromme). Die groep was gevorm in 1983. 




</doc>
<doc id="42716" url="https://af.wikipedia.org/wiki?curid=42716" title="System of a Down">
System of a Down

System of a Down, partykeer afgekort na S.O.A.D, is 'n Armeens-Amerikaanse musiekgroep van Glendale, Kalifornië gevorm in 1994. Die groep bestaan uit Serj Tankian (voorsang), Daron Malakian (kitaar), Shavo Odadjian (baskitaar) en John Dolmayan (tromme). 





</doc>
<doc id="42717" url="https://af.wikipedia.org/wiki?curid=42717" title="El Grupo Nuevo De Omar Rodriguez-Lopez">
El Grupo Nuevo De Omar Rodriguez-Lopez

El Grupo Nuevo De Omar Rodriguez-Lopez (El grupo Nuevo) is 'n Amerikaanse musiekgroep van El Paso, Texas. Die groep bestaan uit Cedric Bixler-Zavala (voorsang), Omar Rodriguez-Lopez (kitaar), Juan Alderete (baskitaar), Jonathan Hischke (sintetiseerders) en Zach Hill (tromme). 




</doc>
<doc id="42719" url="https://af.wikipedia.org/wiki?curid=42719" title="Kweekhuiseffek">
Kweekhuiseffek

Die kweekhuiseffek is 'n wêreldwye verskynsel wat ontstaan as gevolg van die aanwesigheid van kweekhuisgasse in die Aarde se atmosfeer. Hierdie gasse sorg daarvoor dat die temperatuur van die aardoppervlak hoër styg as wat aan 'n kombinasie van die son se hitte en die interne hitte van die Aarde toegeskryf kan word. By gebrek aan die kweekhuiseffek, waar die Aarde bloot op die Son en die planeet se interne hitte aangewese was, sou die temperatuur op Aarde volgens bepaalde teoretiese modelle gemiddeld -18 °C wees; tans is dit 15 °C. Hierdie effek is na 'n kweekhuis vernoem, aangesien dit ooreenstem met 'n ruimte wat met glas of plastiek bedek is om sodoende die uitstraling van warmte teë te hou, wat gevolglik die temperatuur in die kweekhuis laat styg.

Die temperatuur van die aardoppervlak word bepaal deur 'n ewewig van 'n aantal faktore.

Faktore wat warmte toevoeg is:

Faktore wat warmte van die planeet onttrek is:

Ander warmtebronne, soos die "hitte" afkomstig van die verbranding van fossielbrandstowwe, afgesien van die gepaardgaande vrystelling van kweekhuisgasse, het min tot geen effek op die gemiddelde temperatuur van die planeet nie.

Die bydrae van sonlig en die afnemende uitstralingshitte is op 'n ingewikkelde manier afhanklik van 'n aantal omstandighede:

Voorbeelde van kweekhuisgasse is waterdamp (veroorsaak 36-70% van die kweekhuiseffek, wolke uitgesluit), koolstofdioksied (9-26%), metaan (CH, veroorsaak 4-9%) en osoon (O, veroorsaak 3-7%).


</doc>
<doc id="42726" url="https://af.wikipedia.org/wiki?curid=42726" title="Bertha Benz-gedenkroete">
Bertha Benz-gedenkroete

Die Bertha Benz-gedenkroete is 'n Duitse toeriste en tema roete, wat in Baden-Württemberg geleë is en vorm deel van die Europese Industriële Erfenisroete.

Die roete is in 2008 geopen as 'n gedenkroete en die publiek kan nou die spore volg van die wêreld se eerste langafstandrit in 'n motorkar deur Bertha Benz.




</doc>
<doc id="42728" url="https://af.wikipedia.org/wiki?curid=42728" title="Terracina">
Terracina

Terracina (Latyn: "Tarracina") is 'n dorp in die middel van Italië, 76 km suid-oos van Rome. In 2010 het die stad 'n bevolking van 44 480 gehad.


</doc>
<doc id="42736" url="https://af.wikipedia.org/wiki?curid=42736" title="Kanadese nasionale rugbyspan">
Kanadese nasionale rugbyspan

Die Kanadese nasionale rugbyspan verteenwoordig Kanada in internasionale rugby. Die span word bestuur deur Rugby Canada, en die span speel gewoonlik in rooi en swart. Kanada neem deel in kompetisies soos die Churchill-Beker en die Rugbywêreldbeker. Die reuse grootte van Kanada beteken dat rugbytalent oor die land verstrooi is wat afrigters en keurders se taak bemoeilik. Die Kanadese klimaat is ook vir groot dele van die jaar in baie dele van die land nie geskik vir die speel van rugby nie.

Kanada speel reeds sedert die 1930's internasionale rugby en die land het sy debuut in 1932 teen Japan gemaak. Kanada het in elke Wêreldbeker deelgeneem sedert die toernooi vir die eerste keer in 1987 gehou is. Kanada se beste uitslag in die Wêreldbeker tot dusver was om die kwarteindstryd te bereik in 1991.

Rugby is in die 1860's deur immigrante, lede van die regimentsleërs en die Royal Navy in Halifax, Nova Scotia en Esquimalt, Brits-Columbië na Kanada ingevoer. Hoewel rugby aan beide kuste gefloreer het, is die eerste rugby wedstryd in Kanada waarskynlik in 1864 tussen artilleriesoldate Montreal gespeel. In 1864 het Trinity College in Toronto die eerste rugbyreëls in Kanada gepubliseer. Die eerste wedstryd aan die weskus is in 1876 op Vancouver-eiland gespeel tussen lede van die vloot en leër wat op die eiland gestasioneer was. In 1889 is die eerste rugbywedstryd op die vasteland van Brits-Columbië gespeel. In 1874 het die eerste Noord-Amerikaanse internasionale wedstryd in Cambridge, Massachusetts tussen McGill en Harvard Universiteite plaasgevind. Later in die selfde jaar is 'n tweede wedstryd gespeel, maar die keer was Harvard die gashere en is die wedstryd volgens vroeë "Amerikaanse Voetbalreëls" gespeel. Vandag sit McGill Universitiet en Harvard Universiteit die tradisie van die oudste jaarlikse sportkompetisie in Noord-Amerika voort en ding hulle mee om die Covo-Beker, op alternerende wedstrydplekke elke November, volgens die oorsponklike reëls van rugbyvoetbal. McGill Universiteit kan dus aanspraak maak daarop om die oudste rugbyklub in Kanada te wees. Die oudste onafhanklike rugbyklub, wat steeds aktief is, is die Westmount Rugbyvoetbalklub. Die eerste provinsiale wedstryd is ook in 1874 tussen Ontario en Quebec gespeel.

'n Kanadese Rugbyvoetbalunie is in 1884 gestig. Die organisasie het egter in die "Canadian Football League" ontwikkel soos rugby in Kanada in Kanadese voetbal ontwikkel het. In 1889 is die Brits-Columbië Rugbyunie gevorm. Dit is gevolg deur die stigting van die Halifax Voetbalklub aan die ooskus in 1870. In die 1880's is baie ander klubs aan die oos- en weskus gevorm en in 1890 is die Maritime Provinsiesrugbyunie gevorm. In die Kanadese prairie-state is rugby tot Winnipeg beperk tot die 1880's toe die North West Mounted Police en die Moosomin klubs gevrom is om teen St. John's Kollege en Winnipeg te speel. In 1892 is die Manitoba Rugbyvoetbalklub gevorm en in die 1890's is die spel na Alberta en Saskatchewan deur die North West Mounted Police uitgevoer.

In 1902–1903 het die eerste Kanadese span Brittanje besoek. Op 23 Oktober 1902 het Kanada teen Frankryk gespeel en gewen. In 1909 het Lord Earl Grey, toe Goewerneur-Generaal van Kanada 'n trofee aan die CRU geskenk wat aan die Rugby voetbal Kampioenskap van Kanada toegeken moes word. Dié trofee het as die "Grey Cup" bekend geword. Die reëls in Kanada was egter geweldig verskillend van die reëls wat gebruik is lande wat deel was van die Internasionale Rugbyraad. In die jare wat gevolg het sou die CRU vorentoe aangee wettig maak en ander veranderings implementeer wat Kanadese voetbal 'n geheel en ander sport laat word het.

Gedurende die Eerste - en Tweede Wêreldoorlog is die speel van rugby onderbreek en van 1914 tot 1919 was daar slegs in Brits-Columbië en Nova Scotia genoeg spanne wat aktief gebly het om op semi-gereelde basis wedstryde te speel. In die tussenoorlogse tydperk was daar in Kanada ietwat van 'n herlewing. In 1919 het 'n "Canadian Services"-span oorsee teen verteenwoordigers van Engeland, Nieu-Seeland, Suid-Afrika en Australië gespeel. Die oorspronklike Kanadese Rugbyunie het net voor die Eerste Wêreldoorlog ontbind. Die stigting van die Rugbyunie van Kanada het in 1929 plaasgevind en is 'n jaar later gevolg deur 'n toer na Japan deur 'n verteenwoordigende Kanadese span in 1932 wat daarop gemik was handel tussen die twee lande te bevorder. Omtrent die helfte van die span was Kandees-gebore, meestal uit Brits-Columbië en die res was oorspronklik van Brittanje. Kanada het 9-8 en 38-5 in die twee toetse teen Japan verloor.

Tydens die Tweede Wêreldoorlog het rugby deelname oral in Kanad drastie afgeneem. Wedstryde wat wel gespeel is het meestal lede van die Commonwealth magte betrek. In 1949 was daar slegs drie aktiewe provinsiale unies: Brits-Columbië, Ontario en Quebec.

In 1962 het Kanada na die Verenigde Koninkryk getoer met 'n span wat oorheers is met spelers uit Brits-Columbië. Die Rugbyunie van Kanada is herstig in 1965 as die "Canadian Rugby Union". Die 1966 Britse Leeus het 'n nie-toetswedstryd in Toronto gespeel oppad terug van Australië en Nieu-Seeland, 'n wedstryd wat die Leeus 19-8 gewen het.

Kanada was een van die 16 nasies wat deur die Internasionale Rugbyraad (IRB) uitgenooi is om in die eerste Rugbywêreldbeker in 1987, wat deur Australië en Nieu-Seeland aangebied is. Kanada is in dieselfde groep as Wallis, Ierland en Tonga in Poel 2 geloot. In hulle heel eerste Rugbywêreldbeker het hulle Tonga 37-4 verslaan. Hulle het egter die res van hulle wedstryde teen Ierland 46-19 en Wallis 40-9 verloor om derde in die poel te eindig wat beteken het dat hulle nie na die kwarteindstryd deurgedring het nie.

Kanada moes vir die 1991 Wêreldbeker kwalifiseer, en het aan die Amerika toernooie deelgeneem om dit reg te kry. Kanada het eerste geëindig om vir Poel D te kwalifiseer om daar teen Frankryk, Roemenië en Fidji deel te neem. Kanada het met Fidji en Roemenië afgereken maar 19-13 teen Frankryk verloor om tweede in die poel te eindig en na die kwarteindstryd deur te dring. Hulle is in die kwarteindstryd deur die All Blacks uitgeskakel met 'n 29-13 oorwinning deur Nieu-Seeland in Lille.

In 'n beroemde wedstryd op 10 November 1993 het hulle Wallis 26-24 by Cardiff Arms Park geklop; en Frankryk op 4 Junie 1994 18-16 by Twin Elms Rugby Park in Nepean, Ontario geklop. Op 27 Junie 2000 het hulle 27-27 gelykop gespeel teen Ierlandby Markham, Ontario. In 2002 het hulle 'n 26-23 oorwinning teen Skotland in Vancouver, Brits-Columbië op 15 Junie geklop. Die oorwinning oor Skotland was die eerste van sewe oorwinnings voor hulle teen Wallis op in Cardiff verloor het.

Kanada kon in ses wedstryde nie daarin slaag om Engeland te klop nie. Hulle het egter reeds elf keer teen Engeland se nasionale XV, B span, en Onder-23 spanne gespeel. Die vernaamste uitslag was 'n 15-12 oorwinning oor 'n sterk Engeland XV op 29 Mei 1993 by Swangard Stadion in Burnaby. Ongelukkig vir die Kanadese het die Engelse bestuur op die vooraaand van die wedstryd besluit om die wedstryd nie as 'n toets te beskou nie (aangesien sommige van hulle spelers saam met die Britse en Ierse Leeus op toer in Nieu-Seeland was.) Verder het Kanada voor hulle die amptelike span van Skotland in 2002 geklop het, het hulle 'n Skotland XV 24-19 op 25 Mei 1991 by Saint John, Nieu-Brunswyk, verslaan.



</doc>
<doc id="42762" url="https://af.wikipedia.org/wiki?curid=42762" title="Bertie Reed">
Bertie Reed

Stanley John (Bertie) Reed (19 Januarie 1943 - 18 Desember 2006) is ’n voormalige Suid-Afrikaanse seiljagvaarder. Hy is in Port Elizabeth, Suid-Afrika, gebore en het in sy seilloopbaan van 20 jaar meer as 170 000 seemyle tydens wedvaarte afgelê, waarvan meer as 100 000 seemyle as alleenvaarder. 

Sy alleenvaartloopbaan het in alle êrens begin toe hy in 1982 die eerste BOC-alleenvaart om die wêreld op voorgee wen en tweede oor die eindstreep was op die "Altech Voortrekker"-seiljag. Dit het hom 170 dae, 16 uur en 51 minute geneem om die roete te voltooi teen ’n gemiddelde spoed van 6,61 knope. Dit was ’n nuwe rekord vir seiljagte kleiner as 15,5 meter en het die vorige rekord van 224 dae deur David Scott-Cowper op "Outward Bound" verbeter.

Reed word ook veral onthou vir die manier waarop hy sy landgenoot John Martin in ’n hewige storm naby die Suidpool gaan red het nadat Martin se boot ’n ysberg getref het. Vir sy reddingspoging is Reed destyds deur oudpresident FW de Klerk vereer vir sy uitsonderlike seemanskap, dapperheid en sportmanskap.

In 1991 het Reed die eerste Suid-Afrikaner geword wat drie keer alleen om die wêreld geseil het. Op 17 Desember 2006 is hy in die VSA vereer in die heldesaal van die seilmuseum in Newport, Rhode Island.

Bertie is in 1968 met Pat getroud en hulle het vier kinders gehad. Hy is op 18 Desember 2006 aan kanker oorlede.


</doc>
<doc id="42763" url="https://af.wikipedia.org/wiki?curid=42763" title="KISS (musiekgroep)">
KISS (musiekgroep)

KISS is 'n Amerikaanse rockmusiekgroep wat in 1973 in New York Stad gestig is. Die oorspronklike lede was Gene Simmons, Paul Stanley, Peter Criss en Ace Frehley. Hulle is veral bekend vir hulle verhoogoptredes en liedjies soos ""Rock and Roll All Nite"" (1975), ""Strutter"" (1974) en "Detroit Rock City" (1976).




</doc>
<doc id="42764" url="https://af.wikipedia.org/wiki?curid=42764" title="Fourie du Preez">
Fourie du Preez

Petrus Fourie du Preez (gebore op 24 Maart 1982 in Pretoria, Suid-Afrika) is 'n oud-Springbok rugbyspeler wat lank vir die in die Curriebeker en die in die Super 14 gespeel het. Hy was ook deel van Suid-Afrika se span tydens die Rugbywêreldbeker 2015.

Hy was van 2011 tot Januarie 2016 deur Suntory Sungoliath gekontrakteer om vir dié Japannese span in die "All Japan Rugby Football Championship" te speel. Sy laaste professionele wedstryd was op 27 Januarie 2016.

Du Preez is vir die tweede keer vir Suid-Afrika gekies vir die Rugbywêreldbeker in 2011. Die eerste wedstryd was teen Wallis wat Suid-Afrika gewen het danksy drieë deur François Steyn en een deur Francois Hougaard wat Du Preez opgestel het. Hy is toe afgehaal op 71 minute teen Fidji waar die Bokke met 49-3 gewen het. Du Preez is toe laat rus saam met 'n klomp ander spelers vir die wedstryd teen Namibië, wat aan mede-skrumskakel Francois Hougaard speelkans gegee het. Suid-Afrika het die wedstryd met 87-0 gewen. Suid-Afrika eindig bo-aan hul groep met 'n 13-5 oorwinning oor Samoa. In die uitklopfase is die Springbokke ongelukkig deur Australië verslaan.

Hy was van 2013 tot 2015 weer beskikbaar vir sekere van die Springbokke se toetse, tot die verligting van die keurders en die ondersteuners. Hy het op 31 Oktober 2015 sy laaste toets vir hulle gespeel, en wel as kaptein.




</doc>
<doc id="42767" url="https://af.wikipedia.org/wiki?curid=42767" title="Vrede van Münster">
Vrede van Münster

Die Vrede van Münster was vir Nederland en België 'n belangrike onderdeel van die Vrede van Westfalen wat in 1648 'n einde aan twee oorloë gebring het: die Tagtigjarige Oorlog tussen die opstandelinge in die Nederlande en Spanje (Habsburg) sowel as as die Dertigjarige Oorlog tussen verskeie ander Europese lande.

In Münster is twee vredesverdrae gesluit:

Die Franse inmenging in die oorlog teen Spanje het die gety gedraai in die voordeel van die Republiek. Daar was verder ook nog die Dertigjarige Oorlog in Europa aan die gang. In 1641 het die vredesonderhandelinge tussen die strydende partye in die oorlog begin. Daar is afgespreek dat daar in Münster en Osnabrück sou onderhandel word. Hoewel die Republiek van die Sewe Verenigde Nederlande nie saam geveg het in die Dertigjarige Oorlog nie, is besluit om die Republiek steeds uit te nooi na die Vredesonderhandelinge. Die Republiek het via Frankryk 'n uitnodiging gekry.

Hoewel daar rondom daardie tyd enorme militêre suksesse behaal is, was daar binne die Republiek steeds meer sprake van 'n vredestemming. Die langdurige oorlog het baie gekos aan geld en lewens. Slegs die provinsies Zeeland en Utrecht en die stad Leiden het tot die einde oorlog voorgestaan.


</doc>
<doc id="42768" url="https://af.wikipedia.org/wiki?curid=42768" title=".ao">
.ao

.ao is die Internettopvlakdomein vir Angola.

Die .ao-domeinname word deur die "Universiteit van Agostinho Neto" uitgegee, wat aanspreeklik is vir die topvlakdomein 'ao'.

Tweede vlak domeine:




</doc>
<doc id="42769" url="https://af.wikipedia.org/wiki?curid=42769" title=".bf">
.bf

.bf is die Internettopvlakdomein vir Burkina Faso.

.bf-domeinname word deur "ONATEL" uitgegee, wat aanspreeklik is vir die topvlakdomein 'bf'.

Volgens ONATEL se FAQ moet versoeke vir .bf-domeine per e-pos na/aan die registrateur gestuur word. 

E-pos vanaf .bf-domeine kan volgens die FAQ slegs deur ONATEL se SMTP-bedieners gestuur word.




</doc>
<doc id="42770" url="https://af.wikipedia.org/wiki?curid=42770" title=".bi">
.bi

.bi is die Internettopvlakdomein vir Burundi.

.bi-domeinname word deur "NIC.BI" uitgegee, wat aanspreeklik is vir die topvlakdomein 'bi'.




</doc>
<doc id="42775" url="https://af.wikipedia.org/wiki?curid=42775" title=".bj">
.bj

.bj is die Internettopvlakdomein vir Benin.

.bj-domeinname word deur die "Office of Stations and Telecommunications of Benin" uitgegee, wat aanspreeklik is vir die topvlakdomein 'bj'.




</doc>
<doc id="42776" url="https://af.wikipedia.org/wiki?curid=42776" title=".cd">
.cd

.cd is die Internettopvlakdomein vir die Demokratiese Republiek van die Kongo.

Die domein is in 1997 geskep om die .zr-domein (vir die eertydse Zaïre) mee te vervang. Die .zr-domein is uiteindelike in 2001 permanent geskrap.




</doc>
<doc id="42777" url="https://af.wikipedia.org/wiki?curid=42777" title=".cf">
.cf

.cf is die Internettopvlakdomein vir die Sentraal-Afrikaanse Republiek. Die domein word deur die "Société Centrafricaine de Telécommunications" (Socatel) beheer.




</doc>
<doc id="42778" url="https://af.wikipedia.org/wiki?curid=42778" title="Kiwalani">
Kiwalani

Kiwalani is 'n administratiewe wyk in die Ilala-distrik van die Dar es Salaam-streek van Tanzanië. Volgens die 2002-sensus het die wyk het 'n totale bevolking van 61 960.


</doc>
<doc id="42780" url="https://af.wikipedia.org/wiki?curid=42780" title=".cg">
.cg

.cg is die Internettopvlakdomein vir die Republiek van die Kongo. Dit word deur "ONPT Congo" en "Interpoint Switserland" beheer. Burgers van Kongo-Brazzaville kan 'n gratis domein registreer. Bykomende registrasies en registrasies deur buitelanders kos geld.




</doc>
<doc id="42781" url="https://af.wikipedia.org/wiki?curid=42781" title=".ci">
.ci

.ci is die Internettopvlakdomein vir die Ivoorkus.




</doc>
<doc id="42782" url="https://af.wikipedia.org/wiki?curid=42782" title=".cv">
.cv

.cv is die Internettopvlakdomein vir Kaap Verde.




</doc>
<doc id="42790" url="https://af.wikipedia.org/wiki?curid=42790" title="Zeewolde">
Zeewolde

Zeewolde () is 'n dorp en een van die ses munisipaliteite (of 'gemeentes') van die Nederlandse provinsie Flevoland, wat in die 20ste eeu drooggelê is. Die munisipale gebied het omtrent 21 000 inwoners (2011) en 'n oppervlakte van 269 km². Die dorp lê in die polder Flevoland aan 'n klein meertjie met die naam Wolderwijd, in die ooste van die munisipaliteit. In die suide is daar 'n groot bos met die naam Horsterwold. Die area in die westelike rigting is veral landbougebied.

Buurmunisipaliteite van Zeewolde is Almere, Lelystad en Dronten. Aan die oorkant van die Wolderwijd lê Harderwijk, Ermelo en Putten. Aan die oorkant van die Eemmeer lê onder andere Eemnes, Bunschoten-Spakenburg en Nijkerk.

Zeewolde het in 1984 'n selfstandige munisipaliteit geword en is daarmee een die jongste munisipaliteite in Nederland. Tot 1986, voor die oprigting van die provinsie Flevoland, het die Ministerie van Binnelandse Sake die provinsietake waargeneem. Die naam Zeewolde kom van die ou naam "Seaewald", wat al reeds in 790 verskyn het. Dit was 'n dorp in die weste van Hadrerwijk, wat in die latere middeleeue verswelg is deur die voormalige Suidersee.

Op 23 Februarie 1984 het die eerste amptelike inwoner van die dorp Zeewolde sy huissleutel gekry. Zeewolde is nog altyd die ylbevolkste gemeente in Nederland. Die munisipaliteit het, net soos die meeste Nederlandse munisipaliteite, sy eie vlag en wapen.

Plekke in die munisipale gebied van Zeewolde:
Harderhaven en Zeewolde (dorp).


</doc>
<doc id="42791" url="https://af.wikipedia.org/wiki?curid=42791" title="Port Harcourt">
Port Harcourt

Port Harcourt (Igbo: Igwe Ocha) is 'n groot stad in die suide van Nigerië, en het in 2007 'n bevolking van 3 761 645 gehad en hed 'n oppervlakte van 186 km². Die stad was in 1912 gestig en in 1913 na Lewis, Viscount Harcourt vernoem.


</doc>
<doc id="42792" url="https://af.wikipedia.org/wiki?curid=42792" title="Russiese nasionale rugbyspan">
Russiese nasionale rugbyspan

Die Russiese nasionale rugbyspan (ook nie-amptelik bekend as die bere) verteenwoordig Rusland in rugby. Rusland het vroeër internasionaal in rugby meegeding as die Sowjetunie, maar speel sedert 1992 as Rusland. Hulle het tot dusver vir een Rugbywêreldbeker kwalifiseer, in 2011, maar kon nie een van hul vier mededingers (Australië, Ierland, Italië en die Verenigde State) klop nie en het net die laaste plek in die poelfase bereik.

Rusland ding gereeld mee om die Europese Nasiesbeker, en meer onlangs ook die Wêreldrugby-nasiesbeker. Die span se onlangse verbetering het getoon toe hulle vir die eerste keer in hul geskiedenis tweede geëindig het in die 2006–2008 Europese Nasiesbeker se Eerste Divisie. Hulle is tans negentiende op die Wêreldrugby se wêreldranglys.



</doc>
<doc id="42794" url="https://af.wikipedia.org/wiki?curid=42794" title="Europese Nasiesbeker">
Europese Nasiesbeker

Die Europese Nasiesbeker (ook bekend as die Ses Nasies B) is die Europese kampioenskap vir vlak 2 en 3 rugbyspelende lande.

Die kampioenskap is in sewe divisies verdeel met vier tot ses spanne in elke divisie. Die divisies speel in tuis- en wegwedstryde op 'n tweejaar siklus teen die ander spanne in hul divisie. Sedert 2009 word die wenner aangewys na aanleiding van ’n eenjarige ordening. Die huidige kampioene is Roemenië wat die 2017-titel gewen het.

Sedert Italië se aansluiting by die Vyfnasies-kampioenskap in 2000 is daar geen promosie of relegasie tussen die Europese Nasiesbeker en die Sesnasies-toernooi nie.

Na die instelling van die divisie-stelsel in 2000 het Roemenië die eerste kompetisie gewen. Marokko was in die eerste seisoen deel van die kompetisie. In 2001 is Marokko deur Rusland vervang en Georgië het die titel verower na 'n reeks goeie vertonings en 'n eindstryd waarin hulle met 31–20 teen Roemenië geseëvier het. Soos die formaat van die kompetisie verander het van 'n eenjaar- na 'n twee-jaartoernooi is Nederland nie terug geskuif nie na die tweede seisoen nie. Roemenië het in 2002 begin met 'n agterstand teen Georgië na die uitslae van 2001, maar kon dit steeds regkry om al hul oorblywende vyf wedstryde te wen, wat 'n sege teen Georgië in Tbilisi van 31–23 ingesluit het.

Portugal het op verrassende wyse teen Roemenië gewen (16–15) in Lissabon en het huleself bo-aan die punteleer bevind aan die einde van 2003. In die tweede helfte van die kompetisie het Roemenië weer op koers gekom met 'n sege van 36–6 teen Portugal in Constanţa, maar het met 24–33 verloor teen Rusland in Krasnodar. Portugal het hul eerste titel beklink met 'n laaste-minuut wen teen Rusland (19–18) in Lissabon. Die wedstryd tussen Rusland en Tsjeggië is geherskeduleer as gevolg van gure weer en is uiteindelik afgelas. Die toernooi van 2004–2006 het ook gedien as kwalifiserende groep vir die Wêreldbeker in 2007. Roemenië was triomfantelik al het hulle met dieselfde punte as Georgië geëindig en die Oekraïne is afgeskuif nadat hulle al hul wedstryde verloor het.

In die toernooi van 2007–2008 het Spanje teruggekeer tot die hoogste divisie. Die wenners was Georgië, wat goed vertoon het na hul indrukwekkende pogings tydens die Wêreldbeker in 2007. Die Russe het steeds beter vertoon met hulle hoogste plasing ooit; ’n tweede plek in die Eerste Divisie. Tsjeggië was die span wat heel laaste geëindig het, wat beteken dat hulle afgeskuif is na Divisie 2A.

In 2009 is besluit op ’n nuwe formaat. Elke kalenderjaar het sy eie kampioenskap maar die totale rangskikking oor twee jaar bepaal die span wat gerelegeer word. Die 2009–2010-seisoen het ook gedien as basis vir die Rugbywêreldbeker 2011. Duitsland het in 2009 vir die eerste keer in die boonste divisie deelgeneem, Georgië het hul titel suksesvol verdedig en Portugal het in Boekarest oor Rusland geseëvier.

Roemenië wat gekonfronteer is met die moontlike verlies van ’n plek in die Wêreldbeker het hard gewerk en is beloon met die 2010-titel. Die prestasie was egter nie genoeg om by Georgië of Rusland verby te gaan nie. Dié twee lande het na aanleiding van hul goeie resultate van die vorige jaar outomaties vir die Wêreldbeker gekwalifiseer wat beteken het dat Roemenië in die Kwalifiserende Uitspeelrondtes moes speel. Duitsland is gerelegeer nadat hulle geen wedstryde kon wen nie.

Georgië het met gemak in 2011 gewen nadat hulle met 18–11 in Tbilise teen Roemenië gewen het. Oekraïne wat bevorder is kon nie beïndruk nie en het al hul wedstryde verloor behalwe ’n onverwagte sege teen Portugal.

Vir die kompetisie van 2010–2012 (en promosie/relegasie tussen groepe na opeenvolgende kompetisies) is die boonste twee divisies (voorheen 1 en 2A) geherdefinieer as 1A en 1B met ses spanne elk (voorheen ses en vyf). Die volgende vier vlakke (voorheen 2B, 3A, 3B en 3C) het onder die nuwe stelsel 2A–2D geword met die oorblyfsels van Divisie 3D wat die eerste groep van spanne wat as Divisie 3 benoem sou word, uitgemaak het. In beginsel sou elke divisie ’n ander tipe kompetisie omvat.

In Divisie 1 het die groepe ses spanne (wat meer wedstryde en meer reis beteken) met ’n noemenswaardige deel van spelers wat professioneel of semi-professioneel speel (dit beteken dat wedstryde so dikwels moontlik geskeduleer is binne die IRR se internasionale wedstrydtydraamwerk wanneer klubs spelers moet vry gee vir nasionale pligte) en slegs een span word elke twee jaar bevorder en gerelegeer (wat beteken dat die kompetisie meer stabiel is).

In Divisie 2 het die groepe slegs vyf spanne elk (wat gewoonlik een tuiswedstryd en een wegwedstryd in die herfs en dieselfde in die lente, beteken vir elke span) met die aanname dat die meerderheid spelers amateurs is (wat beteken dat skedulering nie so beperk is nie) en benewens die tradisionele outomatiese eerste-bevorder-laaste-gerelegeer-stelsel, speel die vierde plek van die hoër geplaaste poel teen die tweede plek van die laer geplaaste poel na elke tweejaarlikse kompetisie. Die wenner neem dan sy posisie in hoër geplaaste poel in. Van ’n vyf-span-groep is een span bevorder, een gerelegeer en twee speel in uitspeelwedstryde. ’n Maksimum van vier van ’n poel se vyf spanne kan dus verander van een tweejaarlikse kompetisie na die volgende.

In Divisie 3 word ’n toernooi van sewe na tien dae een maal per jaar op een plek gereël. Dit verminder die reiskoste vir spanne en verlofvereistes vir spelers. Dit laat ook buigsaamheid toe in terme van spanlede wat elke jaar kan verander en plaas nie soveel druk op spanne om meer konstant oor twee jaar te wees nie. Die span wat die beste vertoon oor twee jaar se toernooie word na Divisie 2 bevorder.

In die jaar van die oorgang na die nuwe stelsel (2010) was daar geen relegasie van enige divisie nie omdat die tweede hoogste divisie (die voormalige 2A, nou 1B) met ’n span vergroot is.

Vanaf September 2016 word die Europese Nasiesbeker die Rugby Europa Internasionale Kampioenskap wat bestaan uit 5 vlakke of afdelings:
'n Bevorderings- en afleggingspeelstelsel word elke jaar op alle vlakke gehandhaaf, wat wegbeweeg van die tweejarige stelsel wat sedert 2003 gespeel is, wat beteken dat spanne elke jaar bevorder en verlaag sal word.

Daar word binne die verloop van die kompetisie om ’n aantal ander trofeë meegeding, hoofsaaklik as langbestaande wedstryde tussen twee spanne:



</doc>
<doc id="42795" url="https://af.wikipedia.org/wiki?curid=42795" title=".dj">
.dj

.dj is die Internettopvlakdomein vir Djiboeti.

Die domein word soms misbruik vir die registrasie van musiek-verwante webtuistes (DJ staan vir "diskjockey", of platejoggie in Afrikaans).




</doc>
<doc id="42796" url="https://af.wikipedia.org/wiki?curid=42796" title=".dz">
.dz

.dz is die Internettopvlakdomein vir Algerië.




</doc>
<doc id="42798" url="https://af.wikipedia.org/wiki?curid=42798" title=".eg">
.eg

.eg is die Internettopvlakdomein vir Egipte.

Die .eg-domeinname word deur die "Egyptian Universities Network" uitgegee, wat ook aanspreeklik is vir die topvlak-domein '.eg'.




</doc>
<doc id="42799" url="https://af.wikipedia.org/wiki?curid=42799" title="Kano (stad)">
Kano (stad)

Kano is 'n groot stad in die noorde van Nigerië, en het in 2005 'n bevolking van 3 626 204 gehad.


</doc>
<doc id="42800" url="https://af.wikipedia.org/wiki?curid=42800" title=".er">
.er

.er is die Internettopvlakdomein vir Eritrea. 

Omdat daar nie 'n registrateur is nie, is registrasie van subdomeine bykans onmoontlik.




</doc>
<doc id="42801" url="https://af.wikipedia.org/wiki?curid=42801" title=".et">
.et

.et is die Internettopvlakdomein vir Ethiopië.




</doc>
<doc id="42802" url="https://af.wikipedia.org/wiki?curid=42802" title=".ga">
.ga

.ga is die Internettopvlakdomein vir Gaboen.




</doc>
<doc id="42805" url="https://af.wikipedia.org/wiki?curid=42805" title=".gh">
.gh

.gh is die Internettopvlakdomein vir Ghana.




</doc>
<doc id="42806" url="https://af.wikipedia.org/wiki?curid=42806" title=".gm">
.gm

.gm is die Internettopvlakdomein vir Gambië.




</doc>
<doc id="42807" url="https://af.wikipedia.org/wiki?curid=42807" title=".gn">
.gn

.gn is die Internettopvlakdomein vir Guinee. Slegs persone vanaf die republiek kan subdomeine onder die topvlak-domein registreer.





</doc>
<doc id="42809" url="https://af.wikipedia.org/wiki?curid=42809" title="Buguruni">
Buguruni

Buguruni is 'n administratiewe wyk in die Ilala-distrik van die Dar es Salaam-streek van Tanzanië. Volgens die 2002-sensus het die wyk het 'n totale bevolking van 67,028.


</doc>
<doc id="42810" url="https://af.wikipedia.org/wiki?curid=42810" title="Chanika">
Chanika

Chanika is 'n administratiewe wyk in die Ilala-distrik van die Dar es Salaam-streek van Tanzanië. Volgens die 2002-sensus het die wyk het 'n totale bevolking van 23,450.


</doc>
<doc id="42811" url="https://af.wikipedia.org/wiki?curid=42811" title="Gerezani">
Gerezani

Gerezani is 'n administratiewe wyk in die Ilala-distrik van die Dar es Salaam-streek van Tanzanië. Volgens die 2002-sensus het die wyk het 'n totale bevolking van 5,599.


</doc>
<doc id="42812" url="https://af.wikipedia.org/wiki?curid=42812" title="Pugu">
Pugu

Pugu is 'n administratiewe wyk in die Ilala-distrik van die Dar es Salaam-streek van Tanzanië. Volgens die 2002-sensus het die wyk het 'n totale bevolking van 14,652.


</doc>
<doc id="42813" url="https://af.wikipedia.org/wiki?curid=42813" title="Msongola">
Msongola

Msongola is 'n administratiewe wyk in die Ilala-distrik van die Dar es Salaam-streek van Tanzanië. Volgens die 2002-sensus het die wyk het 'n totale bevolking van 7,315.


</doc>
<doc id="42814" url="https://af.wikipedia.org/wiki?curid=42814" title="Tabata">
Tabata

Tabata is 'n administratiewe wyk in die Ilala-distrik van die Dar es Salaam-streek van Tanzanië. Volgens die 2002-sensus het die wyk het 'n totale bevolking van 46,228.


</doc>
<doc id="42815" url="https://af.wikipedia.org/wiki?curid=42815" title="Kinyerezi">
Kinyerezi

Kinyerezi is 'n administratiewe wyk in die Ilala-distrik van die Dar es Salaam-streek van Tanzanië. Volgens die 2002-sensus het die wyk het 'n totale bevolking van 5,811.


</doc>
<doc id="42816" url="https://af.wikipedia.org/wiki?curid=42816" title="Mchikichini">
Mchikichini

Mchikichini is 'n administratiewe wyk in die Ilala-distrik van die Dar es Salaam-streek van Tanzanië. Volgens die 2002-sensus het die wyk het 'n totale bevolking van 19,463.


</doc>
<doc id="42817" url="https://af.wikipedia.org/wiki?curid=42817" title="Vingunguti">
Vingunguti

Vingunguti is 'n administratiewe wyk in die Ilala-distrik van die Dar es Salaam-streek van Tanzanië. Volgens die 2002-sensus het die wyk het 'n totale bevolking van 68,923.


</doc>
<doc id="42818" url="https://af.wikipedia.org/wiki?curid=42818" title="Kipawa">
Kipawa

Kipawa is 'n administratiewe wyk in die Ilala-distrik van die Dar es Salaam-streek van Tanzanië. Volgens die 2002-sensus het die wyk het 'n totale bevolking van 49,456.


</doc>
<doc id="42819" url="https://af.wikipedia.org/wiki?curid=42819" title="Lyfbranderry">
Lyfbranderry

Lyfbranderry (Engels: "bodysurfing") is die kuns en sport om branders te ry sonder die benutting van toerusting soos 'n branderplank of lyfplank. Lyfbranderryers sal normaalweg slegs swemvinne gebruik om hulself in die water mee voort te stu. Sommige beoefenaars van die sport sal ook 'n klein bordjie in hul hand gebruik om oor die water te skeer en te help met posisionering op die oppervlak van die brander. Hierdie toerusting help ook om ekstra spoed op die brander te genereer. Gevorderde lyfbranderryers voer dikwels ook toertjies op die branders uit.

Die beste branders vir die beoefening van lyfbranderry is sterk, silindriese branders wat vinnig breek oor 'n sandbodem. Bekende lyfbranderryplekke sluit in Sandy Beach en Makapuu op Oahu-eiland (Hawaii), en die Wedge by Newport Beach in Kalifornië. Point Panic is 'n plek op Oahu-eiland wat uitsluitlik vir die gebruik van lyfbranderryers gereserveer is.

Die lyfbranderrywêreldkampioenskappe vind jaarliks in Augustus by Oceanside in Kalifornië plaas. Die Pipeline Bodysurfing Classic is nog 'n bekende lyfbranderrykompetisie wat jaarliks in Januarie by die Pipeline op die eiland Oahu (Hawaii) gehou is, maar waarvan die organiseerders se aansoeke om 'n permit vir eksklusiewe toegang tot die Pipeline ontspanningsarea vir die duur van die kompetisie sedert 2011 herhaaldelik geweier is.

Robin Möhr het in 2010 die eerste persoon geword om as lyfbranderryer die reusagtige branders by Dungeons in Houtbaai naby Kaapstad aan te durf. Hy moes 'n handskeerbordjie gebruik om genoeg spoed te genereer om die branders te kon vang en suksesvol te ry.

"Swell Lines" is die eerste tydskrif uitsluitlik gemik op lyfbranderry. Dit word sedert Maart 2014 maandeliks aanlyn gepubliseer en bevat normaalweg vyf kort artikels oor onder andere lyfbranderry-gebeure, toerusting, en bekende persoonlikhede in die sport.




</doc>
<doc id="42820" url="https://af.wikipedia.org/wiki?curid=42820" title="Kariakoo">
Kariakoo

Kariakoo is 'n administratiewe wyk in die Ilala-distrik van die Dar es Salaam-streek van Tanzanië. Volgens die 2002-sensus het die wyk het 'n totale bevolking van 9,405.


</doc>
<doc id="42821" url="https://af.wikipedia.org/wiki?curid=42821" title="Jangwani">
Jangwani

Jangwani is 'n administratiewe wyk in die Ilala-distrik van die Dar es Salaam-streek van Tanzanië. Volgens die 2002-sensus het die wyk het 'n totale bevolking van 15,722.


</doc>
<doc id="42822" url="https://af.wikipedia.org/wiki?curid=42822" title="Kisutu">
Kisutu

Kisutu is 'n administratiewe wyk in die Ilala-distrik van die Dar es Salaam-streek van Tanzanië. Volgens die 2002-sensus het die wyk 'n totale bevolking van 6,365.


</doc>
<doc id="42823" url="https://af.wikipedia.org/wiki?curid=42823" title="Mchafukoge">
Mchafukoge

Mchafukoge is 'n administratiewe wyk in die Ilala-distrik van die Dar es Salaam-streek van Tanzanië. Volgens die 2002-sensus het die wyk het 'n totale bevolking van 7 664.


</doc>
<doc id="42824" url="https://af.wikipedia.org/wiki?curid=42824" title="Ukonga">
Ukonga

Ukonga is 'n administratiewe wyk in die Ilala-distrik van die Dar es Salaam-streek van Tanzanië. Volgens die 2002-sensus het die wyk het 'n totale bevolking van 75,014.


</doc>
<doc id="42827" url="https://af.wikipedia.org/wiki?curid=42827" title=".gq">
.gq

.gq is die Internettopvlakdomein vir Ekwatoriaal-Guinee.

Die amptelike registrateur van die domein blyk sedert November 2006 onaktief te wees. Daar is weinig gebruikte domein-uitbreidings.




</doc>
<doc id="42828" url="https://af.wikipedia.org/wiki?curid=42828" title=".gw">
.gw

.gw is die Internettopvlakdomein vir Guinee-Bissau.

Geen registrateur is bereikbaar nie.




</doc>
<doc id="42829" url="https://af.wikipedia.org/wiki?curid=42829" title=".ke">
.ke

.ke is die Internettopvlakdomein vir Kenia.




</doc>
<doc id="42847" url="https://af.wikipedia.org/wiki?curid=42847" title="Pous Paulus III">
Pous Paulus III

Paulus III was die 220ste pous van die Rooms-Katolieke Kerk van 1534 tot 1549. Hy het pouslike troon bestyg in die era na die plundering van Rome in 1527 en die begin van die Reformasie. Tydens sy bewind begin die Kontrareformasie met die stigting van nuwe ordes soos die Jesuïete. Hy roep die Konsilie van Trente byeen in 1545. Hy was 'n beskermheer van die kunste en het veral nepotisme gebruik om sy mag en die van sy familie uit te brei.

Pous Paulus III is gebore as Alessandro Farnese op 29 Februarie 1468 in Canino, Italië. Hy was die oudste seun van Pier Luigi Farnese en sy vrou Giovanna Caetani. Guillia (die skone) Farnese was sy suster en Pous Bonifatius VIII was ook 'n lid van die Caetani familie. Die Farnese familie was reeds belangrik toe hy aan die bewind gekom het, maar hy het die rykdom en aansien van die familie aansienlik versterk. Alessandro word opgelei aan die Universiteit van Pisa en aan die hof van Lorenzo de' Medici. Op 20 September 1493 benoem Pous Alexander VI hom as kardinaal. Op 28 Maart 1509 word hy biskop van Parma, op 15 Junie 1519 biskop van Frascati waar hy op 2 Julie 1519 as biskop gewy word. Op 9 Desember 1523 word hy biskop van Palestrina, op 29 Desember 1523 biskop van Sabina en op 20 Mei 1524 biskop van Porto en Santa Rufina. Onder Pous Clemens VII word hy op 15 Junie 1524 kardinaal-biskop van Ostia en dekaan van die kollege van kardinale. Op 13 Oktober 1534 volg hy Pous Clemens VII op en word gekroon op 3 November 1534 deur kardinaal Innocenzo Cibo. Hy regeer tot sy dood op 10 November 1549 en word opgevolg deur Pous Julius III.
Die naam ‘Paulus’ beteken 'die kleintjie'.

Pous Paulus III het vier buite-egtelike kinders gehad voordat hy pous geword het. Die kind van sy minnares Silvia Ruffini, Pier Luigi Farnese het hy hertog van Parma gemaak. Die drie ander se name was Ranuccio, Constanza en Paolo. By sy eerste optrede as pous op 18 Desember 1534 benoem hy sy kleinseuns Alessandro Farnese en Guido Ascano Sforza tot kardinaal hoewel hulle slegs veertien en sestien jaar oud was.
Tydens pous Paulus se bewind het Michelangelo die "Laaste Oordeel' in die Sistynse Kapel in 1541 voltooi. Hy het ook die Farnese paleis in die sentrum van Rome laat bou. Aanvanklik was Antonio da Sang junior die argitek, maar later het Michelangelo oorgeneem en die bouwerk is deur Giacomo della Porta voltooi. Hy het ook die "Villa Farnese" in Caprarola laat bou. Hy gee ook aan Michelangelo die opdrag vir sy fresko's "Kruisiging van Petrus" en "Bekering van Paulus". Die Venesiese skilder Titiaan skilder in 1543 'n portret van die pous en ook die bekende portret van die pous met sy kleinseuns kardinaal Alessandro en hertog Ottavio Farnese. Hy gee Michelangelo opdrag om die bronsbeeld van keiser Marcus Aurelius na die Capitoline heuwel te verskuif, waar dit die middelpunt van die piazza Campidoglio sou word.

Op 2 Junie 1536 vaardig die pous 'n bul uit om 'n konsilie in Mantua in 1537 byeen te roep. Die Duitse Protestante state wou egter nie deelneem en die hertog van Mantua het sake ook bemoeilik. Die pous het die konsilie eers vir 'n jaar uitgestel en later heeltemal afgestel. Op 29 Mei 1537 publiseer Paulus die bul "Sublimus Dei" teen die praktyk om die inheemse volke van die Amerikas (Indiane) tot slawe te maak. In 1536 stel die pous 'n kommissie aan wat die kerk se administrasie ondersoek het. In 1537 publiseer die kommissie sy verslag "Concilium de emendenda ecclesia". Dit het groot wantoestande in die kurie, die kerkadministrasie en publieke aanbidding aan die kaak gestel. Hoewel die pous probeer het om die toestande te verbeter, het dit geen of weinig gevolg gehad nie. Op 21 Julie 1542 stig pous Paulus III deur sy bul "Licet ab initio" die "Congregatio Romanae et Universalis Inquisitiones" wat die Inkwisisie sentraliseer.

Die pous wou sy kleinseun Ottavio Farnese graag hertog van Camerino maak. Hy het die hertogdom in 1540 ontneem van die hertog van Urbino. Hy het ook die belasting druk skerp verhoog. Dit het aanleiding gegee tot oproerigheid in die kerklike staat. Perugia wou onafhanklik word, maar word onderdruk deur Paulus se seun Pier Luigi Farnese. Die burgers van Colonna is verslaan en Ascanio is onder die pouslike ban geplaas.

Op 27 September 1540 is die orde van die Jesuïete onder leiding van Ignatius van Loyola goedgekeur met die bul "Regimini militantis ecclesiae". Die orde sou late 'n baie groot invloed kry in die kontrareformasie.

Op aandrang van keiser Karel V het die pous kardinaal Morone na Hagenau en Worms gestuur vir samesprekings in 1540. In 1541 het kardinaal Contarini die konferensie van Regensburg gelei. Die bekende frase "slegs deur geloof word ons gered" is deur Contarini en die konferensie vasgelê. Dit het egter ook die Roomse leer oor "goeie werke" bevat. In Rome het die konsistorie van 27 Mei 1541 dit verwerp en Martin Luther wou dit ook nie aanvaar nie omdat dit nie aangedui het dat die Kerk voorheen sou fouteer het. Dit het tot die finale breuk met die Protestantisme gelei. Die keiser het egter nog nie opgegee nie en opnuut aangedring op 'n konsilie. Op 15 Maart 1545 na verskeie vertragings word die konsilie van Trente uiteindelik byeengeroep deur die bul "Laetere Hierusalem". Die eerste sessie van die konsilie het op 13 Desember 1545 plaasgevind en die laaste op 13 Maart 1547.

Die keiser het volgehou om Protestantisme te onderdruk. In Keulen het die pous Hermann von Wied geëkskommunikeer op 16 April 1546 en die keiser het Hermann gedwing om af te tree in Februarie 1547. Die Protestante stede van die Schmalkaldiese Liga is onderdruk en met sy oorwinning in die Slag van Muhlberg op 24 April 1547 het Karel die suide van Duitsland grotendeels herwin vir die Katolisisme

Op 17 Desember 1537 plaas die pous koning Hendrik VIII van Engeland onder 'n interdik, wat aanleiding gee tot die totstandkoming van die Anglikaanse Kerk.

Pous Paulus III het 71 nuwe kardinale aangestel in 12 konsistories.















Saamgestel en vertaal uit die , , en wikipedia en aangevul uit ander bronne soos aangedui.

Basis-URL: 


</doc>
<doc id="42848" url="https://af.wikipedia.org/wiki?curid=42848" title=".km">
.km

.km is die Internettopvlakdomein vir die Comore-eilande.




</doc>
<doc id="42849" url="https://af.wikipedia.org/wiki?curid=42849" title=".lr">
.lr

.lr is die Internettopvlakdomein vir Liberië.




</doc>
<doc id="42853" url="https://af.wikipedia.org/wiki?curid=42853" title="Gerard ter Borch II">
Gerard ter Borch II

Gerard ter Borch (gebore in Zwolle, ? Desember 1617 – oorlede in Deventer, 8 Desember 1681), ook bekend onder die naam Gerard Terborch, was 'n Nederlandse kunsskilder. Hy is veral bekend vir sy klein en galante genrestukke, maar het ook portrette geskilder. Oor sy lewe is meer bekend as van vele ander skilders uit die sewentiende eeu.

Gerard ter Borch het sy skildervaardighede by sy vader, Gerard ter Borch I (of Gerard ter Borch die Oue) wie 'n hoë amp beklee het, en wie self ook 'n amateur kunsskilder was, aangeleer. Gerard II het vir drie van sy eie kinders ook die kuns geleer. Sy dogter Gesina het in haar albums talryke familiegebeurtenisse vasgelê; sy seun Moses was in eie reg 'n talentvolle skilder maar het in 1667 by die vloot aangesluit maar in die Slag van Medway gesterf.

In 1933 het Gerard in Haarlem gaan werk in die ateljee van Pieter de Molijn. Sy landskappe is deur Ter Borch van figure voorsien. In 1635 het hy na Engeland verhuis en het hy sy oom besoek. Na sy oom oorlede is aan die pes is Gerard terug na Zwolle. Hy het vandaar na Italië gereis en hom in 1640 in Rome gevestig, maar het waarskynlik op pad ook Frankryk en die Suidelike Nederlande besoek

In 1645 keer hy terug na Nederland en gaan woon in Amsterdam. In 1646 het hy die Amsterdamse diplomaat Pauw na Münster vergesel en op die reis het hy een van sy beroemdste stukke geskilder: "Die Vredeskonferensie tussen Holland en Spanje". Hy wou so baie geld vir die werk hê dat hy dit uiteindelik nie kon verkoop nie. Een van die Spaanse diplomate genaamd Peñeranda het Ter Borch na Spanje geneem, waar hy o.a. Filips IV van Spanje geskilder het. In 1654 keer hy terug na Nederland.

In die jare vyftig het Ter Borch begin fokus op die genreskilderkuns. Op hierdie genrestukke is mense (soldate) in hulle daaglikse omgewing te sien, wat in onderlinge, soms in misterieuse of amoreuse onderlinge verhouding tot mekaar staan. Die genre is ontwikkel deur die Amsterdamse skilders Pieter Codde en Willem Duyster.

Hy was 'n leermeester vir o.a. Caspar Netscher en Gabriel Metsu, Frans van Mieris en Eglon van der Neer is deur Ter Borch se werke beïnvloed.

Hy is begrawe in die Grote of Sint-Michaëlskerk in Zwolle.



</doc>
<doc id="42864" url="https://af.wikipedia.org/wiki?curid=42864" title="Denon">
Denon

Denon is 'n Japanse maatskappy wat hom op die vervaardiging van hoëtrou-toerusting toegespits het. Die handelsmerk "Denon" is een van die oudstes van sy soort in Japan en staan vandag dwarsoor die wêreld bekend vir sy gesofistikeerde oudio- en video-toestelle. Die maatskappy het onder meer die voortou geneem om PCM-oudio-tegnologie na die massamark te bring. 

Die maatskappy is in 1910 deur Frederick Whitney Horne as "Nippon Columbia Co. Ltd." in Japan gestig en het aanvanklik grammofone en eensydige grammofonskywe vervaardig. "Nippon Columbia" was dekades lank die eienaar van die handelsmerk "Denon". In 2001 het "Denon" 'n onafhanklike aandelemaatskappy in besit van "Ripplewood Holdings" (98 persent van die aandele) en "Hitachi" (twee persent) geword en in die volgende jaar met 'n ander bekende Japanse vervaardiger van oudio-toerusting, "Marantz", saamgesmelt om die nuwe maatskappy "D&M Holdings" te vorm wat later hernoem is tot "D+M Group". Die Japannese "D+M Group" is op 1 Maart 2017 volledig deur die Amerikaanse onderneming "Sound United LLC" oorgeneem.

"Nippon Columbia" is oorspronklik in 1910 "Nippon Chikuonki Shokai" ("Japan Recorders Corporation") gestig. Horn het hom in Yokohama gevestig en hier vanaf 1896 masjientoerusting ingevoer. Daarnaas het ook hy ook opnemers na Japan ingevoer. 

In 'n poging om 'n Japanse mark vir grammofoonplate en opnemers te skep, het hy in 1907 die onderneming "Japan-U.S. Recorders Manufacturing" - die eerste van sy soort in Japan - in die lewe geroep. 'n Fabriek, wat plate vervaardig het, is in 1909 in bedryf gestel, en met die oprigting van 'n ateljee het Horn ook begin om self plate op te neem.

In 1910 het Horn met die vervaardiging van opnemers begin. Die luidspreker het destyds nog op 'n groot wynglas gelyk. Die maatskappy "Japan Recorders Corporation" - die voorloper van "Nippon Columbia" - het aanvanklik toesig gehou oor die verkoop van Horn se opnemers. In 1912 het die maatskappy met "Japan-U.S. Recorders Manufacturing" saamgesmelt sodat die harde- en sagteware-aktiwiteite gemeenskaplik bestuur en vervaardiging en bemarking geïntegreer kon word.

In 1927 het die maatskappy 'n ooreenkoms met "Columbia", een van die leidende destydse platemaatskappye, aangegaan, en die term "Columbia" is ook by die Japanse onderneming se naam gevoeg. Met die stigting van "Japan Columbia Recorders" in 1928 het die etiket "Columbia" met sy kenmerkende noot-simbool ontstaan.

Die maatskappy se naam is in 1946 gewysig tot "Nippon Columbia", en ná die samesmelting met "Japan Denki Onkyo" (wat algemeen as "Den-on" bekend gestaan het) is die handelsmerk "Denon" ingevoer. "Den-on", wat in 1939 in die lewe geroep is, het uit 'n groep klankingenieurs bestaan wat hulle op professionele ateljeetoerusting toegespits het. Die maatskappy het destyds platespelers en kassetbandopnemers vir die nasionale Japanse uitsaaikorporasie "NHK" en ander uitsaaiers ontwikkel en vervaardig.

Gedurende die 1960's het "Nippon Columbia" begin om sy bedrywighede te diversifiseer, en uiteindelik het die maatskappye 'n wye reeks produkte vervaardig, waaronder plate, hoëtrou-toestelle, televisie-toestelle, musiekinstrumente en elektroniese rekenmasjiene.


</doc>
<doc id="42869" url="https://af.wikipedia.org/wiki?curid=42869" title=".ly">
.ly

.ly is die Internettopvlakdomein vir Libië.




</doc>
<doc id="42870" url="https://af.wikipedia.org/wiki?curid=42870" title=".ma">
.ma

.ma is die Internettopvlakdomein vir Marokko.




</doc>
<doc id="42871" url="https://af.wikipedia.org/wiki?curid=42871" title=".mg">
.mg

.mg is die Internettopvlakdomein vir Madagaskar.




</doc>
<doc id="42877" url="https://af.wikipedia.org/wiki?curid=42877" title=".ml">
.ml

.ml is die Internettopvlakdomein vir Mali.




</doc>
<doc id="42878" url="https://af.wikipedia.org/wiki?curid=42878" title=".mr">
.mr

.mr is die Internettopvlakdomein vir Mauritanië.




</doc>
<doc id="42879" url="https://af.wikipedia.org/wiki?curid=42879" title=".mu">
.mu

.mu is die Internettopvlakdomein vir Mauritius.




</doc>
<doc id="42880" url="https://af.wikipedia.org/wiki?curid=42880" title="Wedvaart om die Eiland">
Wedvaart om die Eiland

Die Wedvaart om die Eiland (Vaaldam) is die grootste binnelandse wedvaart in die wêreld. Tot 700 seiljagte van alle groottes en vorm neem deel aan hierdie jaarlikse wedvaart op die Vaaldam. Hierdie regatta word georganiseer deur die Deneys-meer Seiljagklub in Deneysville in die Vrystaat.

Die seiljagwedvaart het 1958 begin toe die bemannings van die BOAC (British Overseas Aircraft Corporation) se Catalina-vliegbote by die seiljagklub gestasioneer was. Destyds was die Vaaldam 'n internasionale lughawe. Verveeld gedurende die lang poses tussen vlugte, het 'n bemanningslid 'n kollega uitgedaag vir 'n wedvaart om die Grooteiland in die Vaaldam. In die eerste Wedvaart om die Eiland het hulle mekaar in seilskuite die stryd aangesê. 

Die roete begin en eindig by Deneysmeerseiljagklub en is sowat 24 seemyl lank. Die meeste inskrywings nog vir die wedvaart was 721 seiljagte in 1986 gewees. Die vinnigste tyd vir hierdie 24 seemyl wedvaart is in 2007 opgestel deur Danie Colyn en hy het die wedvaart in 55 minute en 35 sekondes voltooi. Die vorige rekord tyd vir die wedvaart was deur Eric Cook en sy dogter, Julie opgestel en was 1 uur, 1 minuut en 27 sekondes wat reeds in 1998 opgestel was. 

In 2007 was die resies aangeteken in die Guinness Boek van Rekords as die grootste binnelandse seiljagwedvaart met 379 seiljagte wat die wedvaart voltooi het.


</doc>
<doc id="42907" url="https://af.wikipedia.org/wiki?curid=42907" title=".mw">
.mw

.mw is die Internettopvlakdomein vir Malawi.




</doc>
<doc id="42908" url="https://af.wikipedia.org/wiki?curid=42908" title=".mz">
.mz

.mz is die Internettopvlakdomein vir Mosambiek.




</doc>
<doc id="42909" url="https://af.wikipedia.org/wiki?curid=42909" title=".na">
.na

.na is die Internettopvlakdomein vir Namibië.




</doc>
<doc id="42918" url="https://af.wikipedia.org/wiki?curid=42918" title=".ne">
.ne

.ne is die Internettopvlakdomein vir Niger.




</doc>
<doc id="42919" url="https://af.wikipedia.org/wiki?curid=42919" title=".ng">
.ng

.ng is die Internettopvlakdomein vir Nigerië.




</doc>
<doc id="42920" url="https://af.wikipedia.org/wiki?curid=42920" title=".re">
.re

.re is die Internettopvlakdomein vir Réunion.




</doc>
<doc id="42934" url="https://af.wikipedia.org/wiki?curid=42934" title=".sc">
.sc

.sc is die Internettopvlakdomein vir die Seychelle.




</doc>
<doc id="42935" url="https://af.wikipedia.org/wiki?curid=42935" title=".sd">
.sd

.sd is die Internettopvlakdomein vir Soedan.




</doc>
<doc id="42936" url="https://af.wikipedia.org/wiki?curid=42936" title=".sh">
.sh

.sh is die Internettopvlakdomein vir Sint Helena.




</doc>
<doc id="42938" url="https://af.wikipedia.org/wiki?curid=42938" title=".sl">
.sl

.sl is die Internettopvlakdomein vir Sierra Leone.




</doc>
<doc id="42939" url="https://af.wikipedia.org/wiki?curid=42939" title=".sn">
.sn

.sn is die Internettopvlakdomein vir Senegal.




</doc>
<doc id="42940" url="https://af.wikipedia.org/wiki?curid=42940" title=".st">
.st

.st is die Internettopvlakdomein vir São Tomé en Principe.




</doc>
<doc id="42941" url="https://af.wikipedia.org/wiki?curid=42941" title=".sz">
.sz

.sz is die Internettopvlakdomein vir Eswatini.




</doc>
<doc id="42942" url="https://af.wikipedia.org/wiki?curid=42942" title=".td">
.td

.td is die Internettopvlakdomein vir Tsjad.




</doc>
<doc id="42943" url="https://af.wikipedia.org/wiki?curid=42943" title=".tg">
.tg

.tg is die Internettopvlakdomein vir Togo.




</doc>
<doc id="42944" url="https://af.wikipedia.org/wiki?curid=42944" title="Nasionale Kunsgalery van Namibië">
Nasionale Kunsgalery van Namibië

Die Nasionale Kunsgalery van Namibië (Engels: "National Art Gallery of Namibia" of as afkorting "NAGN") is 'n amptelike inrigting vir kuns en kultuur in Windhoek, Namibië. Die Nasionale Kunsgalery ondersteun kuns in Namibië.

In die Nasionale Kunsgalery is ook 'n permanente uitstalling - wat op internasionale skaal beroemd is - van kunstenaars van Namibië, die res van Afrika en Europa. Uitstallings word gehou van plaaslik en oorsee beroemde kunstenaars soos by voorbeeld Uli Aschenborn (sien links). Die Nasionale Kunsgalery word bestuur deur Hercules Viljoen - tussen 2005 en 2011 het Joe Madisia dit gedoen, wie self ’n bekende kunstenaar van Namibië is. 



</doc>
<doc id="42946" url="https://af.wikipedia.org/wiki?curid=42946" title=".tn">
.tn

.tn is die Internettopvlakdomein vir Tunisië.




</doc>
<doc id="42947" url="https://af.wikipedia.org/wiki?curid=42947" title=".tz">
.tz

.tz is die Internettopvlakdomein vir Tanzanië.




</doc>
<doc id="42948" url="https://af.wikipedia.org/wiki?curid=42948" title=".ug">
.ug

.ug is die Internettopvlakdomein vir Uganda.




</doc>
<doc id="42949" url="https://af.wikipedia.org/wiki?curid=42949" title="Ludwig Forum vir Internasionale Kuns">
Ludwig Forum vir Internasionale Kuns

Die Ludwig Forum vir Internasionale Kuns is ’n museum vir moderne en hedendaagse kuns in Jülicher Straße 97-109 in Aken in die Duitse deelstaat Noordryn-Wesfale. Dit is gebaseer op die versameling van kunswerke van die egpaar Ludwig, Irene en Peter Ludwig.

Die museum is in 1991 in ’n ou sambreelfabriek van Emil Brauer geopen. Die gebou is in 1928 volgens ’n ontwerp van die argitek Josef Bachmann in die Bauhaus-styl opgerig. In 1988 is die gebou deur die stad Aken gekoop en dit is tot ’n kunsmuseum omgebou. Die museum beskik oor sale vir die vaste versameling en wisselende uitstallings, 'n ateljee vir restoureerwerk, 'n biblioteek en 'n restaurant. In die kelderverdieping is nog ’n teatersaal. Aan die buitekant is ’n park met standbeelde.



</doc>
<doc id="42950" url="https://af.wikipedia.org/wiki?curid=42950" title=".zm">
.zm

.zm is die Internettopvlakdomein vir Zambië.




</doc>
<doc id="42972" url="https://af.wikipedia.org/wiki?curid=42972" title="Suermondt-Ludwig-Museum">
Suermondt-Ludwig-Museum

Die stedelike Suermondt-Ludwig-Museum het in 1883 begin as die "Suermondt Museum" in Wilhelmstraat 18 in Aken (Duitsland). Die museum is deel van die Ludwig museums (soos byvoorbeeld ook die Ludwig Forum vir Internasionale Kuns). 
Die museum is genoem na Barthold Suermondt en is in 1901 gehuisves in die sogenoemde "Stadtpalais "Villa Cassalette"". Die nuwe vleuel van die museum is gebou van 1992 tot 1994. Die argitekte Peter Busmann en Godfrid Haberer het dit ontwerp. 

Talryke skenkings deur burgers van Aken - in die hoofsaak deur Peter en Irene Ludwig het die museum laat groei. Dit is in 1977 hernoem en dit heet vandag Suermondt-Ludwig-Museum.

Die museum wys skilder- en beeldhoukuns van die twaalfde tot die twintigste eeu, muurtapyte en goudsmitkuns, skilderye op glas van die middeleeue tot die twintigste eeu.

Die museum vertoon antieke voorwerpe met die oogmerk op Attiese vase met skilderye, tekeninge, waterverfskilderye, grafiese kuns en etse van ou meesters soos Albrecht Dürer, Rembrandt van Rijn en Francisco Goya, maar ook van hedendaagse kunstenaars.

Daar het ook uitstallings plaas gevind van 'n keuse van hedendaagse kunstenaars, soos die sogenoemde ‚Winteruitstallings’ (sien onder).



</doc>
<doc id="42973" url="https://af.wikipedia.org/wiki?curid=42973" title="Afrikaner Volksparty">
Afrikaner Volksparty

Die Afrikaner Volksparty is 'n politieke party vir Afrikaners in Suid-Afrika.

Die party het in 2008 van die Herstigte Nasionale Party afgestig en op 18 Oktober 2008 amptelik tot stand gekom in die Ou Raadsaal. Die Afrikaner Volksparty weier om aan nasionale verkiesings in Suid-Afrika deel te neem, want hulle glo die huidige ANC regering is onwettig verkies deur 'n proses waar FW de Klerk die kiesers mislei het.

Die leier van die AVP, mnr. Danie Varkevisser was 'n stigterslid van die Herstigte Nasionale Party en was in die laaste jare voordat hy die party verlaat het, die onderleier van die HNP.

Ander prominente lede van die party is: dr. Sydney Gregan, mnre. Leon Schoeman, André Schmidt, Willie Hough en Francois Muller.




</doc>
<doc id="42979" url="https://af.wikipedia.org/wiki?curid=42979" title="Pous Julius III">
Pous Julius III

Julius III was die 221ste pous van die Rooms-Katolieke Kerk van 1550 tot 1555. Julius is verkies as 'n kompromie-kandidaat nadat die Franse en keiserlike faksies in die konklaaf 'n dooie punt bereik het. As kardinaal was hy effektief en 'n betroubare diplomaat. As pous het hy nie dieselfde eienskappe openbaar nie, maar 'n lewe vol persoonlike plesier en luiheid gelei.

Pous Julius III is gebore as Giovanni Maria Ciocchi del Monte op 10 September 1487 in Rome, Italië. Hy was die tweede van vyf kinders van Vincenzo Ciocchi del Monte en Cristofora Saracini. Sy pa was 'n regsgeleerde en hy het regte studeer aan die universiteite van Perugia en Siena en teologie onder leiding van die Dominikaan Ambrosius Catharinus. Op 18 Maart 1513 volg hy sy oom Antonio del Monte op as aartsbiskop van Siponto Manfredonia in Apulia en word op 12 November 1514 tot biskop gewy. Op 13 Maart 1521 word hy ook biskop van Pavia. Tydens die plundering van Rome was hy een van die gyselinge maar hy is bevry deur kardinaal Pompeo Colonna. Op 22 Desember 1536 stel Pous Paulus III hom aan as kardinaal. Op 15 Januarie 1537 word hy kardinaal-priester van Sint Vitalis en op 11 Oktober 1542 kardinaal-priester van Sint Prassede. Op 5 Oktober 1543 word hy kardinaal-biskop van Palestrina. Op 4 Junie 1544 word hy biskop van Pavia. Op 13 Desember 1545 open hy as voorsitter die konsilie van Trente. In konflik met keiser Karel V verplaas hy die konsilie op 26 Maart 1547 na Bologna. Op 7 Februarie 1550 volg hy Pous Paulus III op en word gekroon op 22 Februarie 1550 deur kardinaal Innocenzo Cibo. Hy regeer tot sy dood op 23 Maart 1555 en word opgevolg deur Pous Marcellus II.
Die naam ‘Julius’ beteken 'uit die geslag van die Juliërs'.

Na die dood van Pous Paulus III in November 1549, was die 48 kardinale van die konklaaf verdeel in drie groepe, die Franse, die keiserlikes (aanhangers van keiser Karel V) en die aanhangers van die Farnese-familie. Die Franse wou die konsilie van Trente laat vaar, maar die keiserlikes wou dit heropen. Beide die keiserlikes en die Farnese-familie wou die hertogdom Parma in die hande kry.

Nog die Franse nog die keiserlikes wou del Monte as pous hê, maar die Franse kon die ander twee groepe blokkeer. Na tien weke (die konklaaf het begin op 29 November 1549), die langste konklaaf tot dusver, is Pous Julius III as kompromie-kandidaat verkies. Ottavio Farnese wie se steun onontbeerlik was vir die verkiesing is dadelik as hertog van Parma bevestig.

Aan die begin van sy bewind wou Julius graag kerkhervormings teweeg bring en die konsilie van Trente heropen met 'n bul gedateer 13 November 1550. Die konsilie het weer begin op 1 Mei 1551, maar is weer verdaag op 15 April 1552. Min het egter gebeur. As verskoning word aangebied dat die pous in sy laaste drie jaar erg aan jig gely het.

In 1551 het hy op versoek van keiser Karel V die konsilie van Trente heropen en saam met Karel teen die koning Hendrik II van Frankryk opgetree. Hy het egter op 29 April 1552 vrede gemaak met die koning en die konsilie verdaag.

Omdat hy nie juis gevorder het in sy onderhandelings met die keiser het Julius hom meer en meer na die Italiaanse politiek gewend. Hy het hom teruggetrek in sy luukse paleis Villa Giulia wat hy naby die Porta del Popolo laat bou het. Hier het hy luuks gelewe en so nou en dan swak pogings tot kerkhervorming aangewend. Hy was 'n virend van die Jesuïete en het hulle opnuut bevestig in 1550. Hy het die Collegium Germanicum gestig met 'n bul op 31 Augustus 1552.

Gedurende sy pontifikaat het Mary I van Engeland die katolisisme in Engeland tydelik herstel. Julius het kardinaal Reginald Pole na Engeland gestuur om te help met die restourasie. In Februarie 1555 stuur die Engelse 'n gesant na Rome om Julius in te lig oor Engeland se onderwerping, maar die gesant het eers na Julius se dood in Rome aangekom.

Kort voor sy dood stuur Julius kardinaal Giovanni Morone om die kerk se belange by die vrede van Augsburg te behartig.

Pous Julius III se persoonlike lewe het gesentreer om sy homoseksualiteit, nepotisme en begunstiging. Hy het 'n straatkind Innocenzio opgetel en deur sy broer laat aanneem. Toe hy pous geword het, het hy die onbeskaafde, ongeletterde jongeling Innocenzo del Monte 'n kardinaal gemaak en hom ryk funksies gegee sodat hy die hoogste inkomste van enigiemand in Europa gehad het. Die verhouding van die pous met die jongeling het baie skindernuus opgelewer. Die ambassadeur van Venesië het berig dat die jongeling die pous se bed gedeel het. Die digter Joachim du Bellay wat in Rome gewoon het aan die hof van kardinaal Jean du Bellay het die skandaal bespreek in sy reeks gedigte "Les Regrets".

Nieteenstaande die skande vir die Kerk kon niks aan die saak gedoen word tot na die dood van Julius nie. Na die dood van die pous is Innocenzo vervang deur 'n nuwe pos van kardinaal-staatsekretaris wat later een van die belangrikste poste in die kurie sou word.

Pous Julius III het baie van sy tyd en geld aan vermaak by die Villa Giulia bestee, wat vir hom gebou is deur Giacomo Barozzi da Vignola. Die pous het Giovanni Pierluigi da Palestrina as sy kapelmeester aangestel. Hy het ook die werk van Giorgio Vasari en Michelangelo bevorder.

Pous Julius III het twintig nuwe kardinale aangestel in vier konsistories.







Saamgestel en vertaal uit die , , en wikipedia en aangevul uit ander bronne soos aangedui.

Basis-URL: 


</doc>
<doc id="42981" url="https://af.wikipedia.org/wiki?curid=42981" title="Blues">
Blues

Blues is 'n musiekstyl en genre wat tussen 1860 en 1900 ontstaan het uit die musiek van die slawe in die Suide van die Verenigde State, onder andere in die Mississippidelta, tussen Memphis en New Orleans. Die vernaamste musikale bronne wat tot die ontstaan van die blues bygedra het, is die godsdienstige liedjies (gospels) en liedjies wat die slawe gesing het terwyl hulle gewerk het. Musiek, in groepe of alleen, met of sonder selfgemaakte instrumente, was dikwels die enigste manier wat die slawe gehad het om hul lyding uit te druk en te versag. Vandaar ook die naam "blues", wat op die musiek se melankoliese toon en inhoud dui.
Tydens die Eerste Wêreldoorlog het baie swartes vanuit die Suide na die stede in die Noorde (onder andere Chicago en Detroit) getrek, waardeur hul musiek 'n meer "stedelike" geluid gekry het, gekenmerk deur die gebruik van elektriese instrumente. Hierdie musiek het ook 'n vinniger tempo gehad en sou later die weg baan vir rhythm and blues (R&B) en ruk-en-rol. Die laasgenoemde het tydens die vyftigerjare die voortou geneem, maar deurdat Britse musikante soos Eric Clapton, die Rolling Stones en Led Zeppelin ook blues in hul musiek gebruik het, het die genre weer gewild geword.

Jazz is 'n verwante musiekstyl wat sterk deur blues beïnvloed is.


</doc>
<doc id="42986" url="https://af.wikipedia.org/wiki?curid=42986" title="V-2-vuurpyl">
V-2-vuurpyl

Die V-2 was die eerste onbemande geleide ballistiese vuurpyl. Die A-4 (Aggregat 4), later hernoem na V2, was die opvolger van die V-1. Die hoofmotor van die vuurpyl het metanol en vloeibare suurstof as brandstof gebruik. Die brandstofpompe is aangedryf met waterstofperoksied en natriumpermanganaat.

'n V-2 kon 'n maksimum hoogte van 83 tot 93 km bereik en het 'n reikafstand van tussen 321 en 362 km gehad. Die plofkop het bestaan uit Amatol Fp60/40, het ongeveer 738 kg geweeg en kon 'n hele blok huise in een slag vernietig. Net voor dit opgestyg het, het die V-2 sowat 4 040 kg geweeg. Die vuurpyl het een swaarteversnelling met opstyging bereik wat mettertyd toegeneem het tot met 8 swaarteversnellings net voor die motor afgeskakel is. Die vuurpyl het 'n valsnelheid van 3 600 km/h bereik en het sy teiken getref teen drie keer die spoed van klank.

Die vuurpyl is vir die eerste keer in operasionele gebruik geneem op 8 September 1944; met Parys en Londen as teikens. Die V2-offensief het geduur vanaf September 1944 tot en met Maart van 1945. In hierdie periode is meer as 3 000 vuurpyle afgevuur. Die gebied rondom Londen is deur meer as 500 V2's getref en 'n paar honderd het verder weg neergekom. Londen en Antwerpen was eers belangrike teikens maar daar is ook vele V2's op Ipswich en Norwich asook op die Geallieerde besette dele van België, Frankryk, Nederland en op die ou einde selfs op besette dele van Duitsland.

Die hoofmotor se brandstof het bestaan uit 'n mengsel van alkohol (75% etanol en 25% water) en vloeibare suurstof. Die stelsel het ongeveer 250 kN se stukrag met opstyging en sowat 725 kN se stukrag teen sy topsnelheid gelewer. Die vuurpylmotor het vir ongeveer 70 sekondes lank gebrand en die V2 het 'n topsnelheid van 1 341 meter per sekonde bereik.

Die V2 se motor het 'n groot hoeveelheid brandstof in die verbrandingskamer ingepomp deur middel van twee brandstofpompe wat deur 'n enkele gasturbine aangedryf is. Die gasturbine het teen 5000 toere per minuut gedraai en het twee spesiale brandstowwe gebruik: natriumpermanganaat (20%) en waterstofperoksied (80%); waarvan daar sowat 130 liter in 'n klein tenk gestoor is. Die vloeistof is uit die tenk uitgedruk deur saamgeperste stikstof wat in 'n gasbottel gestoor is. Die versterkte raam was 'n baie belangrike deel van die motor se ontwerp. Dit kon 250 kN se stukrag weerstaan maar was tog baie lig gewees.

Die V2 se geleiding het bestaan uit 'n gevorderde giroskopiese stelsel wat seine na die aërodinamiese stuurvinne en lemme in die uitlaat van die verbrandingskamer gestuur het. Van die V2 vuurpyle kon vanaf die grond gelei word deur 'n radiostraal wat op die missiel gerig was. Slegs sowat 25% van die V2's het oor die gevorderde geleidingstelsel beskik; die meerderheid was voorsien van 'n growwe meganiese stelsel. Hierdie vuurpyle se akkuraatheid was beperk en kon teen die vuurpyl se maksimum reikafstand enige plek binne 'n radius van 7 tot 17 km van die teiken af land. Die wapen was dus slegs geskik vir gebruik teen digbevolkte gebiede. Die wapen se akkuraatheid was aanmerklik beter op korter afstande.

Die eerste V2 het op die 7 Oktober 1944 te Brasschaat geval. Byna 1 300 V2's is op Antwerpen afgevuur en het duisende sterftes tot gevolg gehad. In Engeland is meer as 2 700 sterftes deur meer as 1 100 V2's veroorsaak wat hoofsaaklik vanaf Den Haag afgevuur is. In totaal as daar ongeveer 10 000 vuurpyle gebou waarvan tussen 3 000 en 4 000 tydens die Tweede Wêreldoorlog afgevuur is. Die vuurpyle is grotendeels met behulp van slawe-arbeid gebou in 'n ondergrondse fabriek, Mittelbau-Dora te Nordhausen waar die V1 en die Wasserfall ook vervaardig is.

Cornwell, J., "Hitler's scientists. Science, war and the devil's pact, Londen, Viking, 2003



</doc>
<doc id="42990" url="https://af.wikipedia.org/wiki?curid=42990" title="Witkwasjakkals">
Witkwasjakkals

Die witkwasjakkals ("Canis adustus") is 'n sku en seldsame jakkals wat endemies aan Sentraal- en Suider-Afrika is.

Die kleur van hierdie minder bekende jakkals is grys tot vaalbruin terwyl die snoet donker is. Soos die naam aandui, het witkwasjakkalse 'n duidelike wit punt op hul stert, wat aan 'n kwas wat in wit verf gedoop is herinner. Verder het hulle ook 'n kenmerkende wit streep op elke blad, wat hulle hul Engelse naam, "Side-striped Jackal" ("sy-gestreepte jakkals"), gegee het. Volwasse witkwasjakkalse het 'n gemiddelde hoogte van 50 cm en weeg gemiddeld 9 kg. Die wyfies is effens kleiner as die mannetjies. 

Hulle verkies 'n ruie, waterryke omgewing en vermy droë dele, oop grasvlaktes en bergagtige dele. Die soogdier is sku en hoofsaaklik naglewend. Hierdie jakkalse is karnivore en vreet klein soogdiertjies, grondvoëls, eiers en goggas.

Die wyfie is telkens nege weke dragtig, waarna vier tot ses kleintjies gebore word.




</doc>
<doc id="42992" url="https://af.wikipedia.org/wiki?curid=42992" title="BarbieGirls.com">
BarbieGirls.com

BarbieGirls.com is 'n webwerf wat vir meisies ontwerp is. Die werf is op 24 April 2007 deur Mattel, die vervaardiger van die Barbie-poppe geloods en is 'n gekontroleerde gemeenskap wat op meisies tussen die ouderdom van 6 en 12 gemik is. Die werf het reeds 200 000 geregistreerde gebruikers na een week gehad en 5 miljoen na vier maande; dit word as een van die vinnigste groeiende virtuele gemeenskappe beskou. 'n Gebruikersrekening is gratis, maar daar is ook VIP-rekenings beskikbaar teen $5.99.



</doc>
<doc id="42994" url="https://af.wikipedia.org/wiki?curid=42994" title="Stephanus Johannes Roos">
Stephanus Johannes Roos

Stephanus Johannes Roos was 'n veldkornet tydens die Slag van Majuba in die Eerste Vryheidsoorlog.

'n Groep van 150 vrywilligers is in drie groepe verdeel met assistent-veldkornette Danie Malan, Stephanus Roos en kommandant Joachim Ferreira in bevel. Tot aan die voet van Majuba is op perde gejaag, waarna die veldtog, teen die steil hange van Majuba uit, te voet onderneem is. Die ouer mans in die Boeregroep het hulle aan die voet van Majuba ingegrawe en van daar af die vyand voortdurend bestook. Die strategie wat deur die vrywilligers toegepas was, was om te vuur en te beweeg. Terwyl een groep vorentoe beweeg het, het 'n ander groep dekkingsvuur gelewer. Wanneer die agterste groep tot by die voorste groep beweeg het, het die voorste groep weer gevuur, waarna dit weer die voorste groep se beurt was om vorentoe te beweeg en so het dit aangehou. Roos en Ferreira het die noord- en noordwestelike hange respektiewelik bestyg, terwyl Malan, vergesel van assistent-veldkornet Stephanus Trichardt, die oostelike hang aangedurf het. Teen 11:00 was die eerste Boeremagte naby die noordelike platorand.

Stephanus Roos het later in die oorlog gesneuwel in 'n skermutseling by die Mapogsgrotte saam met sy tweede in bevel, Frederik Senekal. Die dorp Roossenekal is na hulle genoem.



</doc>
<doc id="42997" url="https://af.wikipedia.org/wiki?curid=42997" title="Guido Westerwelle">
Guido Westerwelle

Guido Westerwelle (* 27 Desember 1961 in Bad Honnef; † 18 Maart 2016 in Keulen) was 'n Duitse politikus. Hy het tussen 1994 en 2001 die amp van sektretaris-generaal van Duitsland se liberale "Freie Demokratische Partei (FDP)" en tussen 2001 en 2011 dié van partyleier beklee. Tussen 2006 en 2009 het Guido Westerwelle daarnaas ook as opposisieleier in die Duitse parlement, die "Bundestag", gefungeer.

Vanaf Oktober 2009 tot Desember 2013 het Westerwelle in die tweede kabinet van die Duitse Bondskanselier Angela Merkel as Minister van Buitelandse Sake gedien. Vanaf Oktober 2009 tot 16 Mei 2011 was hy ook Vise-Kanselier.



</doc>
<doc id="42999" url="https://af.wikipedia.org/wiki?curid=42999" title="Letgallen">
Letgallen

Letgallen (Letgallies: "Latgola", Lets: "Latgale", Pools: "Łatgalia") is een van Letland se vyf historiese landskappe. Die gebied, wat die binnelandse suidoostelike deel van Letland behels en aan Litaue en Wit-Rusland grens, word deur 'n multikulturele bevolking gekenmerk - naas die inheemse Letgalle word dit tradisioneel veral deur Jode, Pole, Litauers, Wit-Russe en Russies-Ortodokse Ougelowiges bewoon.

Die Daugava is die belangrikste rivier in Letgallen, wat ook ryk aan mere is.

Letgallen behels die gedeelte van Lyfland wat in 1620 nie aan Swede afgestaan is nie en onder Poolse heerskappy gebly het. Na die gebied is derhalwe vroeër ook as Pools-Lyfland verwys. In teenstelling met ander gebiede in Letland het Baltiese Duitsers - behalwe vir die stad Daugavpils - hier net 'n ondergeskikte rol gespeel. Ook die Reformasie is in Letgallen nie deurgevoer nie sodat die meeste inwoners - in teenstelling met hul landgenote in die res van Letland - steeds aanhangers van die Rooms-Katolieke Kerk gebly het. Hulle praat daarnaas 'n kenmerkende streekdialek, Letgallies. Sommige Letgalle beskou hulself as 'n selfstandige etniese groep.

Die stedelike bevolking van Letgalle was eeue lank grotendeels Joods - volgens die sensus van 1897 was byvooreeld 54 persent van die inwoners van Rēzekne en Ludza Jode. In die beduidendste stedelike sentrum van Letgallen, Daugavpils, het Jode 46 persent van die totale bevolking verteenwoordig. Die stad het vroeër oor sowat veertig sinagoges en Joodse gebedshuise beskik. Ná die grootskaalse verwoestings van die Tweede Wêreldoorlog en die uitwissing van die Joodse bevolking het slegs een sinagoge bewaar gebly.

Vandag word die demografiese situasie in Letgallen onder meer deur die relatief hoë persentasie Russiese bewoners gekenmerk wat in sommige dele van Letgallen - veral in stedelike sentra soos Daugavpils en Rēzekne - tot by tagtig persent beloop, maar ook deur hoër werkloosheidsyfers as in die res van Letland.




</doc>
<doc id="43001" url="https://af.wikipedia.org/wiki?curid=43001" title="SV Halstenbek-Rellingen">
SV Halstenbek-Rellingen

Die klub se eerste voorganger was die "Turn- und Spielverein Halstenbek", wat in 1910 gestig is. Die klub het in 1920 met "Rellinger Sportverein" (gestig in 1913) saamgesmelt onder die huidige naam. Die klub het later met "FC Pinneberg" saamgesmelt en vir 'n jaar lank as "SC Schauenburg" bekend gestaan, waarna die huidige naam weer aangeneem is.

Die klub het in 2005 die eindstryd van die "Hamburg-Pokal" gehaal, maar met 1-2 verloor. Die eerste rondte van die DFB-Pokal is dus met 'n haarbreedte gemis.

Die klub se tennis-afdeling ding in die "2. Bundesliga Noord" mee (status:2009).



</doc>
<doc id="43004" url="https://af.wikipedia.org/wiki?curid=43004" title="Pous Marcellus">
Pous Marcellus

Pous Marcellus kan verwys na een van twee pouse van die Rooms-Katolieke Kerk nl:


Daar was ook 'n pous met die naam Marcellinus van 296 tot 304. Hy was die voorganger van Pous Marcellus I.


</doc>
<doc id="43009" url="https://af.wikipedia.org/wiki?curid=43009" title="Pous Marcellus II">
Pous Marcellus II

Marcellus II was die 222ste pous van die Rooms-Katolieke Kerk van 1555 tot 1555. Hoewel hy slegs 22 dae regeer het word hy onthou weens die "Missa Papae Marcelli" gekomponeer deur Giovanni Pierluigi da Palestrina. Hy is die laaste pous wat nie sy naam verander het toe hy pous geword het nie.

Pous Marcellus II is gebore as Marcello Cervini (ook Marcello Cervini degli Spannochi) op 6 Mei 1501 in Montefano, Italië. Hy was die tweede seun van Ricardo Cervini en Cassandra Benci. Hy het argeologie, argitektuur, sterrekunde en wiskunde in Sienna studeer. Pous Paulus III stel hom aan as kardinaal op 19 Desember 1539. Hy was toe reeds biskop van Nicastro. Hy word verkies as biskop van Reggio Emilia op 24 September 1540. Hy het aan die konsilie van Trente deelgeneem en was een van die voorsitters. Op 24 Mei 1550 word hy kardinaal-bibliotekaris van die Vatikaan. Hy het die biblioteek aansienlik uitgebrei en 'n katalogus in Latyn en Grieks laat opstel. Op 9 April 1555 volg hy Pous Julius III op en word op 10 April 1555 tot biskop gewy en as pous gekroon deur kardinaal Francesco Pisani. Hy regeer tot sy dood op 1 Mei 1555 en word opgevolg deur Pous Paulus IV. Die naam ‘Marcellus’ beteken 'gewy aan die (Romeinse) god Mars'.

Hoewel sy geboortenaam 'n heidense konnotasie het, het die Pous Marcellus II nie sy naam verander toe hy pous geword het nie. Op Donderdag voor paasfees in 1555 het hy die voete gewas van twaalf arm mans uit Rome. Die pous kon nie veel vermag gedurende sy pontifikaat van slegs 22 dae nie.

Pous Marcellus II het geen nuwe kardinale aangestel nie.



Saamgestel en vertaal uit die , , en wikipedia en aangevul uit ander bronne soos aangedui.

Basis-URL: .


</doc>
<doc id="43013" url="https://af.wikipedia.org/wiki?curid=43013" title="Vlakvark">
Vlakvark

Die vlakvark ("Phacochoerus africanus") is 'n wilde lid van die varkfamilie wat in Afrika voorkom.

Volwasse vlakvarke het 'n gemiddelde hoogte van 75 cm en weeg tussen 70 en 100 kg. Vlakvarke het 'n kenmerkende voorkoms, met twee slagtande wat tot 61 cm lank kan word. Vratagtige uitgroeisels is sigbaar op hulle groot gesigte.

Vlakvarke kan vinnig hardloop, met 'n snelheid tussen 30 en 50 km/h. Wanneer 'n vlakvark weghardloop, hou hy sy stert penorent.

Die wyfie, of sog, is drie maande dragtig, waarna sy tot ses kleintjies in November of Desember baar. 'n Vlakvark het 'n moontlike lewensduur van 20 jaar.





</doc>
<doc id="43032" url="https://af.wikipedia.org/wiki?curid=43032" title="Europese verwysingskader">
Europese verwysingskader

Die Europese Verwysingskader vir Tale: leer, onderwys en evaluasie is 'n riglyn wat gebruik word om die vaardigheid van taalleerders van vreemde tale in Europa te beskryf. Dit is deur die Raad van Europa saamgestel as die hoofdeel van hul projek "Die leer van 'n taal vir Europese burgerskap" tussen 1989 en 1996, met die doel om 'n metode te verskaf waarvolgens alle tale in Europa geleer en geëvalueer kan word. Die ses verwysingsvlakke (sien onder) is vinnig besig om wye aanvaarding te kry as die Europese standaard vir die meting van 'n individu se taalvaardigheid. 



</doc>
<doc id="43039" url="https://af.wikipedia.org/wiki?curid=43039" title="Rooiribbok">
Rooiribbok

Die rooiribbok ("Redunca fulvorufula") is 'n mediumgrootte-wildsbok wat in bergagtige gebiede in Afrika suid van die Sahara aangetref word.

Volwasse rooiribbokke het 'n gemiddelde hoogte van 75 cm en weeg ongeveer 25 kg. Ramme het twee ietwat gekromde horings wat tot 23 cm lank kan wees.

Die ooi kry telkens een lammetjie. Rooiribbokke kan tot 8 jaar oud word.

Alhoewel hy 'n "rooiribbok" heet, is hierdie bok nouer verwant aan die rietbok as aan die vaalribbok.




</doc>
<doc id="43040" url="https://af.wikipedia.org/wiki?curid=43040" title="Barok">
Barok

Die Barok was 'n kunssinnige stylperiode wat gewild was van die einde van die 16de eeu tot aan die begin van die 18de eeu. Barok het sy oorsprong in Italië gehad en het die destydse argitektuur, tuinargitektuur, skilderkuns, beeldhoukuns, letterkunde en musiek beïnvloed. Die woord "barok" is van die Portugese woord "barroco" afkomstig, wat "onreëlmatig gevormde pêrel" beteken. Daar word onderskei tussen die vroeë, hoë en laat-Barok. Die Barokstylperiode is retrospektief benoem waarby die term self oorspronklik 'n pejoratiewe betekenis gehad het.

Die gewildheid en sukses van die Barokstyl was deur die Rooms-Katolieke Kerk aangemoedig, wat van mening was dat die kunste ook godsdienstige temas in direkte en emosionele betrokkenheid moet oordra. Die aristokrate het Barokstyl as 'n kans gesien om besoekers te beïndruk en hul mag en beheer te versinnebeeld. Barokpaleise is voorsien van luisterryke howe en weelderige ontvangskamers.
Met Barok word die styl aangedui van beeldende kuns, literatuur, en musiek in 'n periode wat ruweg van die einde van die 16e eeu tot die eerste helfte van die 18e eeu geduur het. Die Barok het sy ontstaan in Italië gehad en vinnig oor die res van Europa versprei. 

Die styl het 'n sterk religieuse inslag en word gekenmerk deur 'n strewe na grootse swier verhewenheid, eenheid en ewewigtigheid in die kunswerke. 

Beroemde kunstenaars soos Bernini, Rubens, Rembrandt, Velazquez, Cervantes, Monteverdi en Bach word as verteenwoordigers van die Barok gereken. Die term barok word ook nog in sy oorspronklike betekenis, dit wil sê "oordrewe geornamenteer" gebruik vir oordadig versierde kunswerke uit ander stylperiodes. 

Met die begrip "barok" is daar aanvanklik 'n boustyl in die beeldende kunste gedurende die 17e en begin van die "18e" eeu aangedui. Vandag is dit 'n algemeen aanvaarde kultuurhistoriese term wat ook betrekking het op die literatuur en musiek van dié periode. Die woord het aanvanklik 'n ongunstige betekenis gehad. Dit is van die Portugese woord "barocco" afgelei, wat "onvolmaakte vorm" beteken, en in die laat 18e eeu is dit as 'n skeldwoord gebruik teen die kunsvorme wat nie aan die destydse kunsbeskouing beantwoord het nie. 

Sedert die 20e eeu word die Barok as die styl van 'n spesifieke periode gesien wat sy eie spesifieke waarde het. Verder het die woord "barok" ook nog die betekenis van onreëlmatig en oordadig behou. 

In die beeldende kuns dui die woord barok die styl aan van die periode wat tussen die Renaissance en die maniërisme van die "16e" eeu en die Rokoko van die "18e" eeu lê. Duitse kunshistorici van die 18e eeu wat in kuns 'n opeenvolging van siklusse sien, bestaande uit jeug (bloei). volwassenheid (hoogtepunt) en ouderdom (verval). het die Barok as laaste fase van die Renaissance gesien en dit dan ook met die verwarrende term "Laat Renaissance" aangedui. 

Die Barok kan gesien word as 'n reaksie teen die maniërisme, waarin langgerekte, elegante en verwronge figure in die skilder- en beeldhoukuns voorgekom het en is geïnspireer deur die werke van die Renaissance kunstenaars, wat op hulle beurt weer die oudheid as voorbeeld gekies het. 

Waar daar egter in die Renaissance gelyke nadruk op alle detail gelê is, is dit in die Barok ondergeskik aan die geheel. 'n Verdere verskille tussen die statiese kuns van die Renaissance en die strewe na verbeeldingryke beweging en dramatiese uitdrukking by die Barokkunstenaars. 

Die Barok word ook beskou as die kuns van die Teenhervorming, dit wil sê die "bestryding van reformasie deur die reiniging en ordening van die Kerk", maar tog moet onthou word dat die Teenhervorming maar één aspek van die 17e eeu was. Buitendien het daar ook protestantse kunstenaars in die Barokstyl gewerk. Die ontwerpe van die Franse barok is gematigder en strenger as in ander lande en word ook die Klassisistiese tydperk genoem. 

Die Barokletterkunde lê in die literatuurgeskiedenis in die tydperk tussen die Renaissance en die Verligte en Klassisistiese periode. Soos die skilderkuns, het dit 'n sterk religieuse inslag gehad. Dit is dan ook as die literatuur van die Teenhervorming gekarakteriseer, aangesien die meeste skrywers Rooms-Katoliek was. Baie van die skrywers het hulle daadwerklik in diens van die Kerk gestel en hulle vir die herstel van 'n Middeleeuse Christelike tradisie beywer, teenoor die heidense verstandelike tendens van die Renaissance. 

Tegelyk het die Barok egter heelwat aan die Renaissance ontleen. Hieruit ontstaan teenstrydighede tussen 'n Godgerigte houding en 'n standpuntstelling met die mens as middelpunt. So ook tussen mistiek en erotiek, asketisme en wêreldsheid, wat alles bepalend was vir die styl en tematiek van die Barokliteratuur. 

Teenoor die optimisme van die Renaissance-mens, wat aan homself en aan die lewe glo, stel die Barok 'n ontnugterde lewensgevoel, twyfel aan die werklikheid van dit wat waarneembaar is en 'n besef van die ydelheid van alles, die onvermydelikheid van die dood "(memento mori)" en die vermaning dat God die mens se enigste Verlosser is. 

Die konflik tussen die tydelike en die ewige manifesteer in literêre stylfigure soos die paradoks en antitese, asook in sinnebeelding en oordrywing van die werklikheid ter wille van die strewe na 'n wêreldse én religieuse grootsheid en verhewendheid. 

Behalwe in die Duitse, Franse, Italiaanse, Spaanse en Portugese literatuur, word die Barok-letterkunde ook in Engels (Metaphysical Poets, John Milton) en Nederlands (Joost van den Vondel, Jan Vos) asook in die Slawiese en Suid-Amerikaanse letterkunde aangetref. 

Die musikale Barok begin aan die einde van die 16e eeu met die jong Gabrieli en Monteverdi en eindig by Händel en J. S. Bach in die helfte van die 18e eeu. Die vernaamste kenmerke is die ontwikkeling van die monodie (begeleide eenstemmige sang) wat die opkoms van die solis en die ontwikkeling van die opera tot gevolg gehad het, asook die ontstaan van die konsert \lit die "stile concertato" waarin kore, ensembles en soliste teenoor mekaar geplaas was. Die oordadige versierings word ook in die musiek gebruik, waar die "stile concertato" in 'n aantal oratoria en misse monumentale afmetings aanneem. 

"Algemeen" Die boukuns van die Barok word deur beweging gekenmerk, 'n begrip wat eintlik strydig met die term boukuns klink, omdat geboue uit statige, beweginglose massa bestaan. Die beweging word egter gesuggereer deur die kontrasterende werking van hol en bolontwerpe, terwyl die grondplan soms 'n afwisseling van verskillende ruimte vloei. Gesamentlik vorm dié ruimtevorme dikwels 'n ovaal. 

Soms word die onverwagte en teenstrydige ook benadruk. Dit kom byvoorbeeld tot uiting in die verrassende kruising van twee rigtingasse (dit is die Iyne wat die oog volg) in sowel die grondplan van geboue as dié van stede. 

'n Verdere kenmerk is die strewe na eenwording van die verskillende kunsvorme. Hierdeur dra die boukuns, skilderkuns, beeldhoukuns en kunsnywerheid by tot die ontstaan van één kunswerk wat sterk tot die verbeelding spreek. 

Die ontwerpe is oor die algemeen swaarder en hoogdrawender as in die voorafgaande Renaissance-tydperk, terwyl die oordadige versierings die werklike argitektoniese vorm soms totaaloorheers. Behalwe in Italië, die geboortepiek, van die Barok, word die Barokboukuns ook in Suid-Duitsland, Oostenryk, Spanje, Portugal en in Latyns-Amerika aangetref. 

Die vroeë Barokboukuns het gedurende die eerste helfte van die 17e eeu in Rome ontstaan. Tydens Paulus V se bewind (1605-1621) het Carlo Maderna met die afwerking van die St. Pieterskerk voortgegaan (1606-1626). Hy het 'n skip en 'n gewei by die koepel, wat Michelangelo in die Renaissance-periode gebou het, gevoeg. In die gewel is die half-suile verdubbel, 'n tipiese Baroktema wat destyds baie gewild was.

Die bekendste argitekte was Gian Lorenzo Bernini (1598-1680) en Francesco Borromini (1599-1667). Borromini het onder andere die St. Carlino alle Ouattro Fontane (1638-1641 en 1665-1667) en die St. Ivodella Sapienza (1642-1660), albei in Rome, gebou. Beide is kleinerige kerke met beweeglike plattegrond. So het die San Carlino byvoorbeeld 'n golwende gewei, en die rustige binneversiering word deur wit en goud oorheers. Die uitbundige binneversiering van kerke waarmee die Barok oor die algemeen geassosieer word, dateer eintlik uit 'n latere fase van die Barok. 

'n Uitsondering is Bernini se Cornaro-kapel in die St. Maria della Vittoria in Rome, waar daar reeds in 1646 'n barok-kombinasie geskep is met gekleurde ligte en donker marmer, dramatiese beelde en goud. Bernini, wat ook skilder en by uitstek beeldhouer was, het vir baie jare aan die interieur van die St. Pieterskerk gewerk en het ook die St. Andrea al Quirinale (Rome) (1658-1760), 'n kerk met 'n tipiese ovaal Barokgrondplan, gebou. 

Nog 'n bekende argitek uit dié tyd was Carlo Rainaldi (1611-1691) wat onder andere die St. Agnese op die Piazza Navona in Rome (in 1652 begin) gebou het. Hierdie kerk het 'n gewei met twee torings en is deur Borromini voltooi. Aan die einde van die 17e eeu is talle Barokgeboue in Noord-Italië opgerig, onder andere deur die argitek Guarino Guarini (1624-1683). Hy was ook die ontwerper van die Palazzo Carignano in Turyn (1679), 'n paleis met golwende mure van baksteen, wat in dié tyd baie ongewoon in Italië was.

In Spanje en Portugal het 'n uiters dekoratiewe variasie van die Barok ontstaan na aanleiding van José de Churriguera (1655-1725) se ontwerpe, wat dan ook die Churriguereske-styl genoem word. 'n Voorbeeld hiervan is die sakristie van die Kaarthuisklooster in Granada (1727-1764). 

Aan die einde van die 17e eeu en in die eerste helfte van die 18e eeu het 'n aantal argitekte 'n speelse en ligter Barokargitektuur ontwerp wat moeilik van die Rokoko onderskei kan word. Hoewel die maatskaplike belangstelling van geestelikes en adellikes aan die taan was, is daar steeds talle kloosters en paleise gebou. 

Die belangrikste argitekte in Oostenryk was Johann Bernhard Fischer von Erlach (1656-1723) en Johann Lukas von Hildebrandt (1668-1745). Die grondplan van die Karlskerk in Wenen (1716-1737), ontwerp deur Fischer von Erlach, gaan duidelik terug op die grondplanne van Bernini en Rainaldi, maar die indeling is speelser en swieriger. Hildebrandt het onder andere die twee Belvedere-paleise in Wenen gebou (1714-1724). Die Barokpaleise in Duitsland en Oostenryk is voorsien van wye trappe, soos gesien kan word in die woning van die prins-biskop in Würzburg gebou volgens 'n ontwerp van Johann Balthaser Neumann (1687-1753). 

Ook die groot trappehuis van die biskop se paleis in Bruchsal in Karlsruhe (1730) is deur Neumann ontwerp. Enige tyd vergelykbaar met die Barokpaleise is die Barokkloosters, waarvan 'n belangrike voorbeeld die klooster in Melk aan die Donau is. Dit is ontwerp deur Jacob Prandtauer (1660-1726) en die bouwerk is in 1702 begin. Die kompleks bestaan uit 'n groot kerk met 'n golwende gewei en twee torings. Aan weerskante van die kerk is 'n kloostergebou.

Die twee borers Cosmas Damian Asam (1686-1739) en Egid Quirin Asam (1692-1750) uit Suid-Duitsland se werk verdien ook vermelding. In Rome is hulle deur Bernini se werke beïnvloed en hulle het 'n paar toneelagtige skeppinge ontwerp waarin die bouwerk, beeldhouwerke en skilderye 'n eenheid vorm, soos in die private kerk van Egid Quirin en die Johann Nepomuk-kerk in München (1733-1750). 

Weens die Spaanse invloed in Mexiko en Brasilië ontwikkel daar 'n eie Barokstyl waarin ook die lokale tradisies bly voortleef. In Ocotlán (18e eeu) is 'n voorbeeld van 'n tipiese Barokkerk met gewei, skip en net gedeeltelik versierde torings. In Brasilië ontstaan daar in die tweede helfte van die 18e eeu in Ouro Prêto by Belo Horizonte 'n sentrum van kerklike Barok. Die Brasiliaanse Barok-kerke het 'n voorgewel met twee torings. 
Hoewel Frankryk die toon aangegee het ten opsigte van die grondplanne van Barokpaleise in Duitsland en Oostenryk, kan die groot voorbeeld, Versailles, nie sonder meer as 'n Barokgebou bes kou word nie. Die paleis van Versailies, asook ander 17e-eeuse geboue in Frankryk, word gekenmerk deur 'n streng ontwerp wat eerder Klassisisties is. 'n Uitsondering in dié opsig, vanweë sy beweeglike kontoere, is die St. Louis des Invalides in Parys (1675- 1706), wat na 'n ontwerp deur Jules Hardouin Mansart gebou is. 

In Engeland is daar weinig voorbeelde van die Barokboukuns. Slegs die St. Paulus-katedraal in Londen (1675-1711) van Christopher Wren (1632-1723) kan tot die Barok gereken word. 

"Nederland" 

In die Nederlande het die Barokontwerpe in die boukuns 182 hoofsaaklik tot die suide van België beperk gebly. Die opvallendste skeppinge is die Carolus Borromeuskerk in Antwerpen (1651-1621) deur Pieter Huyssens, die agtkantige koepelkerk van Onze Lieve Vrouwe in Scherpenheuvel (in 1619 voltooi) van Wentzei Cobergher en die St. Michielskerk in Leuven (1650-1666) van Willem van Hees. 

In die noorde van Nederland is daar min eg te Barokgeboue. Die beste voorbeeld is die Oostkerk in Middelburg (1657-1667), ontwerp deur Bartholomeus Drijfhout, Pieter Post en Arent van 's-Gravezande. Verder het daar in Nederland, soos ook in Frankryk, eerder 'n soort Klassisisme geheers wat byvoorbeeld gesien kan word in die beroemde werk van Jacob van Campen (1595-1657) se Paleis op die Dam in Amsterdam (begin in 1648), wat destyds as die stadshuis gebou is. 

Soos in die boukuns, word die beeldhoukuns van die Barok ook deur beweging gekenmerk, veral in die liggaamshoudings en draperings en ook hier word deur skerp kontraste in hol- en bolvorm, lig en skadu-effekte geskep. Die voorliefde vir dramatiese en teatrale effekte is weer opmerklik, terwyl 'n soort naturalisme ook herkenbaar is in die gebruik van uiters realistiese rotse en plante in beeldgroepe. 

Die belangrikste beeldhouer van die hele Barokperiode was Gian Lorenzo Bernini (1598-1680). Sy vernaamste werke sluit 'n aantal fonteine in Rome in, waaronder dié op die Piazza Navona, die "Baldachino" in die St. Pieterskerk en die "Visioen van die Heilige Theressa" in die Cornaro-kapel in die St. Maria della Vittoria van die bekendste is. Bernini was ook 'n uitstekende portretskilder en gelukkig het daar talle van sy portrette en borsbeelde bewaar gebly. Die bekendste een vandag is die borsbeeld van Constanza Buonarelli (ca. 1635). Bernini se portret-borsbeelde is lewendiger as dié van sy Italiaanse voorgangers. Een van die minder bekende beeldhouers in dié tyd was Alessandro Aigardi (1594-1654) wat gedurende sy lewe as die beste beeldhouer naas Bernini beskou was.

Hoewel daar invloede van die Italiaanse Barokkuns in die Franse beeldhoukuns te bespeur is, is die komposisies gematigder, in ooreenstemming met die argitektuur. Die Franse beeldhoukuns word ook Klassisisme genoem. 'n Voorbeeld hiervan is die beeldegroep "Apollo met nimfe" van Franco is Girardon (1628-1715) in die tuine van Versailles. Weliswaar is die figure omhul in beweeglike Barokdraperings, maar die hele komposisie is meer oorwoë as wat in Italië die geval sou wees. Hierdie, en soortgelyke werke, is ontleen aan die werk van die Franse Klassisistiese skilder Poussin. 

'n Jonger beeldhouer, wat ook werk vir die paleis van Versailles gelewer het, was Antoine Coisevoix (1640-1720). Hy het onder andere die marmer-reliëfs vir die sogenaamde Salon de Guerre gemaak en was deur sowel Bernini as Girardon beïnvloed. 

Ook in die Nederlande is 'n duidelike Italiaanse invloed waarneembaar. Die Suid-Nederlander Francois Duquesnoy (1594-1643) het lank in Rome gewerk. Daar het hy 'n beeld van die Apostel Andreas wat vir die St. Pieterskerk bestem was, gemaak.

'n Leerling van Duquesnoy in Rome, was die Suid-Nederlander Artus Ouellinus de Oude (1609-1668). Saam metsy neef Artus Ouellinus de Jonge lewer hy die binne- en buiteversierings van die huidige Paleis op die Dam in Amsterdam. 

Aan dieselfde projek het nog 'n Suid-Nederlander, Rombout Verhuist (1624-1698) gewerk. Sowel Artus Quellinus de Oude as Rombout Verhuist het portretborsbeelde en grafmonumente gemaak. Die grafmonumente was uit swart en wit marmer gekap met 'n liggende figuur daarop wat die oorledene voorstel, omring deur wapens en blomkranse. 

Dieselfde blomkranse, of soms het dit ook uit blare en vrugte bestaan (festoene), verskyn ook op die geboue wat deur Jacob van Campen ontwerp is, soos dié op die Mauritshuis in Den Haag (1633) en die Stadhuis op die Dam in Amsterdam (1648-1655).
Die belangrikste Duitse Barokbeeldhouers is Andreas Schlüter (1660-1714) en Balthasar Permoser (1651-1732). Schlüteris deur sowel die Italiaanse Barok as die Franse Klassisisme beïnvloed. Hy het onder andere die groot brons-ruiterstandbeeld van die groot keurvors Friedrich Wilhelm (1696-1700), wat voor die Charlottenburg-paleis in Berlyn staan, gemaak. 

Permoser het hom meer deur Bernini se werk laat beïnvloed. Hy het onder andere die werk aan die groot paleis in Dresden, die "Zwinger", verrig. Sy styl was meer in die trant van 'n ligte Rokoko as suiwer Barok. 

Gedurende die eerste helfte van die 17e eeu het Spanje sy eie Barokbeeldhoukuns gehad. Die Middeleeuse gebruik om beelde met fel kleure te beskilder, was steeds hoog in die mode. Barokbeeldhouers soos Gregorius Hernández (of Fernández) (1576-1636) in Valladolid en Juan Martfnez Montariés (1568-1649) in Sevilla, het egter hulle beelde realistieser gekleur. 

In die skilderkuns het die Barok aan die einde van die 16e eeu die eerste keer in Italië verskyn. Dit was hoofsaaklik as reaksie teen die maniërisme of gekunsteldheid van die vorige periode en het veral in drie opsigte weer sterk op elemente uit die Hoog-Renaissance-tydperk gesteun, naamlik die sogenaamde chiaroscuro-styl van Leonardo da Vinci waar die voorwerpe nie meer skerp omlyn was nie, maar deur die gebruik van lig en skadu aangedui was; die warm Venesiaanse kleure van Titian en die beweeglike figure van Michelangelo. 

Hieruit het 'n styl ontwikkel waarin komposisie, kleur en inhoud sterk gedramatiseer was. Warm kleure met donker ondertoon, dramatiese kontraste tussen lig en donker en 'n sterk uitdrukking van die figure se gebare en gesigsuitdrukkings, is die kenmerke van die Barok. 

Die Teenhervorming het vir die skilders Italië nuwe moontlikhede geopen wat as propaganda vir die Rooms-Katolieke Kerk gedien het. 

Aan die einde van die 16e eeu het twee nuwe strominge op die voorgrond getree wat baie belangrik vir die ontwikkeling van die Barokskilderkuns sou word. Die een stroming was onder die leiding van Caravaggio en sy volgelinge, die ander is deur die Carracci-familie en hulle akademie gelei. 

Beide het in die noorde van Italië gesetel. Caravaggio se skilderye - waarin realisme met motiewe ontleen aan die daaglikse lewe van die gewone man en spesiale fel, "Barok" lig/donker-kontraste kenmerkend was - oefen nie alleen 'n groot invloed op sy volgelinge uit nie, maar ook op Spaanse, Franse en Nederlandse skilders, soos Rembrandt en Velázquez.

Die Carracci's kom bineer in hulle werke elemente van verskillende groot Renaissance-kunstenaars, soos Raphael, Correggio, Michelangelo en Titian. Aanvanklik het hulle in Bologna gewerk waar hulle aan die spits van 'n soort akademie gestaan het, maar 'n lid van die familie, Annibale, vestig hom daarna in Rome van waar hulle invloed verder vers prei. 

Annibale Carracci se belangrikste werk is die plafonversierings in die Palazzo Farnese in Rome (1597-1604) wat "illusionisties" genoem word omdat die geskilderde figure en motiewe nie eg Iyk nie, maar 'n illusie skep. Een manier waarop hy dié effek bereik het, was om die figure aansienlik te verkort en deur 'n verwerking van die perspektief, wat die indruk laat dat die ruimte waarin die skildery hang, agter die uitbeelding verbyloop. 

Die skerp verkorting van figure word later weer gevind by ander Barokkunstenaars wat Annibale Carracci nagevolg het, byvoorbeeld Guercino (bynaam van Gian Francesco Barbieri, 1591-1666) se plafonversierings in die Villa Ludovisi in Rome (1621-1623) en by Pietro da Cortona (1596-1669) se plafonversierings vir die Palazzo Berberini in Rome (1639). By albei sien 'n mens wye, hemelse panoramas wat nog telkemale tot ver in die 18e eeu nagevolg sou word. 

Ander navolgers van Carracci is Guido Reni (1575-1642) en Domenichino (1581-1641). Hulle het hulle nie met Carracci se illusionisme besig gehou nie, maar op sy ontlenings aan Raphael se werk. In hulle skilderye word die figure deurgaans in vlak ruimtes - en parallel aan die beeldvlak - weergegee, asof dit deel van 'n reliëf uitmaak. Die Italiaanse Barokskilders was gedurende hulle lewe en ook geruime tyd daarna baie beroemd. Sedert die 1ge eeu het dié roem egter vinnig afgeneem.

Weens die invloed van die Italiaanse Barok het daar in Frankryk 'n drastiese breuk in die laatmaniëristiese (of gekunstelde) skildertradisie van die skool van Fontainebleau - met sy elegante, langgerekte figure en koel kleure pIaasgevind. So vind 'n mens Caravaggio se lig behandeling en realisme terug in die werke van Georges de la Tour (1593-1652) en Louis Ie Nain (ca. 1593-1648). 

De la Tour het "vera l taferele" by kerslig geskilder en Le Nain het dikwels die boerelewe as onderwerp gekies. Carracci se invloed is sigbaar in die werke van skilders wat die Franse variant van die Barok, die Klassisisme, verteenwoordig. Die belangrikste was Nicolas Poussin, (1593-1665) , skilder van mitologiese tafereie, en Claude Lorrain (1600- 1682), skilder van die sogenaamde ideale landskap. Poussin se werk was nie net vir die Klassisistiese kunstenaars van belang nie, maar ook vir die beeldhouers van die 17e eeu. 

Phillipe de Champaigne (1602-1674) was ook 'n Franse Barokskilder. Hy was veral as portretskilder bekend en was ook 'n groot vriend van Poussin. Aanvanklik was sy skilderye baie hoogdrawend, maar later was dit meer ingetoë. 

In die Nederlande het 'n eiesoortige realisme geheers, hoewel daar tog tekens van Italiaanse invloede was. Veral in die werke van Petrus Paulus Rubens (1577-1640) , wat van 1606 tot 1608 in Italië gewoon het, was dit duidelik waarneembaar. 

As 'n katoliek uit die Katolieke suide van Nederland, het hy baie opdragte van die Kerk ontvang en die beskerming geniet van 'n hele paar Katolieke vorste soos Karel I van Engeland, Maria de Médici , regentes van Frankryk, en die Spaanse Habsburgers. 

Rubens verteenwoordig sowel in sy persoon - hy was diplomaat, intellektualis en skilder - as in sy veelsydige skilderkunswerke by uitstek die Baroktydperk. Soos wat Bernini as die doyen van die Barokbeeldhoukuns beskou word , so is Rubens die groot Barokskilder. Wêreldse praal en die vrugbare natuur oorheers die meeste van sy skilderye. Anthonie van Dyck (1599- 1641) was sy beroemdste volgeling. Hy het dieselfde virtuositeit as Rubens getoon , maar het tog na 'n eleganter afwerking geneig wat veral in sy portrette opmerklik is. 

In die noordelike Nederlande was Rembrandt die grootste skilder. Dié gedeelte van Nederland was Protestants en groot religieuse werke soos dié van Rubens, het die Protestantse Rembrandt nie gelewer nie. Hoewel hy nie self in Italië was nie, was hy nietemin op die hoogte aangaande die nuutste ontwikkelings daar. Die portretkuns het 'n groot rol in sy werk gespeel. Portret, landskap, genre (tonele uit die daaglikse lewe) en stillewes was gelief in die Nederlandse burger milieu van die 17e eeu. In dié kategorieë was daar dan ook spesialiste van groot formaat, soos Frans Hals (1582-1666) vir portretskildering, Jan van Goyen (1596-1656) en Jacob Ruisdael (1628/ 29-1682) vir landskappe en Johannes Vermeer (1632-1675) en Jan Steen (1626-1679) vir die genre en Willem Kalft (1622-1693) vir die stilIewe. 

Soos Nederland, het ook Spanje gedurende die 17e eeu 'n bloeiperiode in die skilderkuns beleef. Realisme, met invloede van Caravaggio wat via Sevilla gekom het, karakteriseer die werke van Velázquez (1599-1660). Hy was die hofskilder van Filips IV van Spanje en het veral vir sy portrette van die koninklike familie en hulle omgewing beroemd geword. Ook via Valencia dring Italiaanse invloede deur tot die werke van Francisco Zurbarán (1598-1664) en Estéban Murillo (1617-1682). 

Engeland, Duitsland en Skandinawië het geen noemenswaardige skilders opgelewer nie. In Engeland het Rubens en Van Dyck groot aanhang geniet. Weens die Dertigjarige Oorlog was die klimaat vir kunstenaars in Duitsland te ongunstig om 'n bestaan kon maak. Slegs Adam Elsheimer (1578-1610). bewonder deur Rembrandt en Rubens, het 'n groot bydrae tot die ontwikkeling van die landskapskuns in die Nederlande gelewer. 

Die musiekwetenskap het nog nie daarin geslaag om tot 'n eensluidende siening van die Barok te kom nie. Menings is uiteenlopend en die vraag wat veral gevra word, is of die Barok, musikaal gesproke, werklik 'n styl vorm en of dit nie eerder 'n individuele of kollektiewe geesteshouding is wat in meer style uiting vind nie. 

Die feit is egter dat die werk van komponiste wat jare lank as die eksponente van die Barokperiode beskou was, Rameau, Vivaldi , Bach en Händel , in werklikheid 'n late uitvloeisel daarvan was. 

'n Kenmerk van die Barokperiode is die "basso continuo" (een of meer vokale of instrumentale stemme beweeg bo 'n instrumentale bas), terwyl die tussenruimtes improviserend gevul word deur 'n akkoordinstrument, soos byvoorbeeld die orrel, klavesimbel of luit. 

Die doel van hierdie skryfwyse was om die aantal stemme ten gunste van één of enkele solostemme te beperk. In die 15e en 16e eeu het die kontrapunt veronderstel dat alle stemme gelykwaardig is selfs al het die teks daardeur onverstaanbaar geword. Onder die humanistiese invloed van die 16e eeu word hierteen in opstand gekom. Rondom 1570 ontstaan daar in Florence die "Camerata", wat uit 'n groep digters, geleerdes en musici bestaan het, wat opnuut oor die musikale ideale van die Ou Griekse tydperk besin het. Aan hulle eksperimentering het ons die monodie, of eenstemmige gesang op instrumentale begeleiding te danke, waarvan die opera op sy beurt weer 'n natuurlike uitvloeisel is. Die oudste werk uit dié tydperk wat behoue gebly het, is Guilio Caccini se "Nuove musiche" (1602). 

Sosiologies gesien beteken die nuwe styl die opkoms van die solis (later virtuoos), en die begin van 'n bewonderende publiek. Die publieke musiekteater is dus ook 'n uitvindsel van die Barok. Die eerste een is in 1637 in Venesië geopen. 

'n Tweede kenmerk is die splitsing van die klankbron. Ook hierin het die Barok 'n ideaal van die 16e eeu verbreek, naamlik die homogene klank. Reeds in 1550 het die Nederlander Adriaan Willaert op die balkon van die Venesiaanse San Marcobasiliek twee kore teen oor mekaar gestel, 'n beginsel wat verder uitgewerk is deur onder andere Andrea en Giovanni Gabrieli. Hierdie konsertstyl sou enorme afmetings aanneem in 'n 52-stemmige mis van Orazio Benevoli (1628). Aanpassings hierop het tot die " "ontstaan van die konsert gelei. 

Hoewel die nuwe styl aanvanklik alle kontrapunt verbied het, het dit vinnig weer op die toneel verskyn, bekend as "stile antico". Veral in die kerkmusiek word dié "antieke styl" weer ingebring om 'n toppunt in die werke van Johann Sebastian Bach te bereik. 

Ofskoon die nuwe styl aan die begin net tot die grense van Italië beperk was, versprei dit vinnig. Veral in Duitsland is die idee van meerkorigheid baie gewild by Michael Praetorius en Heinrich Schütz. Die monodie dring deur tot alle musiekvorme, vokaal of instrumentaal. Ook sonates en konserte word spoedig deur ander lande aangeneem. Die opera versprei oor die hele Europa sonder om die Italiaanse karakter en taal te verloor. "Die woord is die meesteres en nie die dienares van die musiek nie," sê die Camerata. Nie die woord as sodanig nie, maar die samehang en betekenis van die teks moet oorgedra word en met gebare onderstreep word. 

Hierin lê die uitgangspunt van die musikale Barok, naamlik in retoriek en teater. Die musiek, ook die sogenaamde "absolute" instrumentale musiek, is slegs "verteenwoordigend" en moet die buitemusikale wette gehoorsaam, asook die gehoor op die een of ander manier aangryp. 

In die kerkmusiek word van sowel kontrapunt ("antieke styl") as die monodie, asook ander vorme gebruik gemaak om 'n invloed op die luisteraar te bewerkstellig. So hoor 'n mens "strydende en triomferende Katolieke Kerk" by Monteverdi en 'n "Luthers-klinkende prediking" by Schütz en Bach. 

In Duitsland, meer as in ander Europese lande, word musiek en musiekteorie verhef sodat dit tegelyk konstruktief en spekulatief as 'n soort "ars musica" in die Middeleeuse betekenis van beide kuns en wetenskap is. 

Die musikale Barokperiode bereik sy hoogtepunt in die werke van Bach, wat die Franse en Italiaanse stylelemente met die 'Duitse tradisies gekombineer het. Vreemd genoeg het die Barokideale ook tydens Bach se leeftyd begin verbrokkel. 

Teenoor die "geleerde" Barokmusiek ontstaan daar kort na 1700 'n "elegante styl" (Frankryk: Couperin, Engeland: Pergolesi) , waaruit die Franse "bourgeoisstyl" en die Duitse "Empfindsamkeit" ontwikkel, wat op hulle beurt weer voorgangers van die klassieke simfoniese styl was. Die komiese opera in die landstaal het mettertyd ook die ernstige Italiaanse opera verdring. Hierdie demokratiseringsproses in die musiek het nie net die einde van die Barokperiode beteken nie, maar het ook 'n einde gebring aan 'n tydperk wat in die Middeleeue ontstaan het en waarin musiek as deel van 'n sistematiese wêreldorde beskou was. 



</doc>
<doc id="43044" url="https://af.wikipedia.org/wiki?curid=43044" title="SC Comet Kiel">
SC Comet Kiel

Die klub is in 1912 gestig as "SC Comet 1912 Neumühlen-Dietrichsdorf", alhoewel die lede al sedert 1908 'n informele klub gevorm het wat doodgeloop het met die uitbreek van die Eerste Wêreldoorlog. "Neumühlen-Dietrichsdorf" was tot 1924 'n onafhanklike dorp. Die klub is vernoem na die komete Halley, Daniel en Marchouse, wat almal tussen 1907 en 1910 die sonnestelsel besoek het en destyd groot opgewondenheid veroorsaak het.

Die klub se grootste prestasie was om gedurende die 1943- en 1944-seisoene die Gauliga Sleeswyk-Holstein op die hoogste vlak te haal.



</doc>
<doc id="43050" url="https://af.wikipedia.org/wiki?curid=43050" title="Newton-Raphson-metode">
Newton-Raphson-metode

Die Newton-Raphson metode (ook bekend as Newton se metode) is 'n iteratiewe metode wat gebruik word om vergelykings op te los wat andersins baie moeilik of onmoontlik is om algebraïs op te los. Dit is waarskynlik een van die beste en gewildste metodes om opeenvolgend beter benaderings tot die wortels van 'n reëlwaardige funksie te vind. Dié metode konvergeer dikwels verbasend vinnig, veral as die iterasie naby aan die verlangde wortel begin. Ongelukkig is dit ook waar dat dié metode vinnig kan wegbeweeg vanaf die verlangde wortel as die eerste iterasie ver van die wortel af begin het. Goeie algoritmes wat die metode insluit bevat daarom gewoonlik 'n metode om konvergensieprobleme op te spoor.

Vir 'n gegewe funksie formula_1 wil ons die waarde van formula_2 bereken waarvoor formula_3"." Ons wil dus die wortel van die funksie bereken. Mens kan enige vergelyking in hierdie formaat skryf deur al die terme aan die regterkant na die linkerkant toe te skuif. As voorbeeld, veronderstel formula_4 is gegewe, dan kan ons hierdie uitdrukking herskryf as formula_5 waaruit volg dat formula_2 'n oplossing van die vergelyking formula_7 is.

Gegewe 'n funksie formula_1 en sy afgeleide formula_9, dan word daar begin met 'n eerste raaiskoot formula_10 'n Beter benadering formula_11 van die wortel word dan verkry deur die formule

formula_12

Ons gebruik dan formula_11as die volgende raaiskoot en bereken dan 'n volgende raaiskoot formula_14deur gebruik te maak van die vorige formule, dit wil sê

formula_15

Hierdie proses word dan oor en oor toegepas om 'n ry opeenvolgend beter benaderings formula_16 te verkry. Die proses word beëindig indien óf formula_17 (waar formula_18 'n klein, reële getal is) óf formula_19Die voorgenoemde voorwaarde dui aan dat die raaiskote naby mekaar is en die laasgenoemde voorwaarde dui aan dat die funksiewaarde klein genoeg is vir die waardeskatting. Die getal formula_18 word die fout (van die benadering) genoem.

Die gedagte agter die metode is as volg: 'n mens begin met 'n aanvanklike raaiskoot wat redelik naby is aan die ware wortel, die funksie word dan benader deur sy raaklyn (wat bereken kan word deur van differensiasie gebruik te maak) wat mens dan in staat stel om die formula_21-snypunt van die raaklyn te bereken (met behulp van gewone algebra). Hierdie formula_21-snypunt sal tipies 'n beter benadering wees vir die funksie se wortel as die oorspronklike raaiskoot en die metode kan dan van daar herhaal word deur verder iterasies uit te voer.

Gestel formula_23 is 'n differensieërbare funksie gedefinieer op die interval formula_24 met waardes in die reële getalle formula_25. Die vergelyking vir die konvergensie na die wortel kan dan maklik afgelei word. Gestel ons het 'n benadering "x". Die vergelyking vir 'n beter benadering, "x" kan dan afgelei word deur te verwys na die diagram na regs. Ons weet uit die definisie van die afgeleide by 'n gegewe punt dat dit die helling van die raaklyn by 'n gegewe punt op die grafiek is.

Dit wil sê

"f" ' stel die afgeleide van die funksie "f" voor. 'n Mens kan dan algebraïes aflei dat

Die proses word begin met 'n arbitrêre aanvangswaarde "x". (Hoe nader dit aan die wortel is des te beter. Die metode sal gewoonlik kwadraties konvergeer in die gebied van die wortel, wat beteken dat die aantal korrekte desimale van die benadering met elke raaiskoot rofweg verdubbel. In die afwesigheid van enige kennis van waar die wortel mag lê, kan die biseksie metode gebruik word om die moontlike ligging van die wortel oor 'n redelik klein interval te bepaal deur na die tussenwaarde stelling te verwys. 

Newton se metode kan ook gebruik word om die minimum of maksimum van 'n funksie te bepaal. Die afgeleide is nul by 'n minimum of 'n maksimum, dus kan minima en maksima gevind word deur Newton se metode op die afgeleide toe te pas. Die iterasie word dan:

Die metode kan baie maklik verstaan word as dit meetkundig beskou word:


'n Belangrike, maar ietwat verrassende, toepassing is Newton-Raphson deling, wat gebruik kan word om vinnig die omgekeerde van 'n getal te verkry deur slegs van vermenigvuldiging en aftrekking gebruik te maak.


</doc>
<doc id="43056" url="https://af.wikipedia.org/wiki?curid=43056" title="Hans Anton Aschenborn">
Hans Anton Aschenborn

Hans Anton Aschenborn (1 Februarie 1888 – 10 April 1931) was 'n kunstenaar en skrywer bekend vir sy skilderye en illustrasies van diere in Suid-Afrika en Duitsland. Ook sy seun Dieter Aschenborn (15 November 1915 – 11 September 2002) en sy kleinseun Uli Aschenborn (6 September 1947) is al twee bekende diereskilders in Suider-Afrika. Die kuns van die Aschenborns is in galerye, museums en openbare geboue in Namibië te vind. Al drie Aschenborns behoort tot die grootste kunstenaars ter wêreld en hul kuns tot die wêrelderfenis volgens United Artists Rating. In die ouer Duitse Thieme-Becker of Saur kunsensiklopedies is oor Hans Anton Aschenborn geskryf en daar is ook ’n verhandeling vir 'n meestersgraad gedoen oor Hans Anton Aschenborns se grafiese werk in die kultuurtydskrif "Lantern" van 1965 (sien |1| en |2| onder) en 'n doktorale proefskrif.

Hans Anton Aschenborn, Sangiro en Pierneef was vriende. Aschenborn het illustrasies gemaak vir Sangiro se 'Uit Oerwoud en Vlakte' en sy 'Sketse uit die Oos-Afrikaanse Dierewêreld'. Aschenborn se eie boeke soos 'Onduno und andere Tiergeschichten' en 'Satan und andere afrikanische Erzählungen' is in Afrikaans vertaal. In 1916 het hy die teks vir die lied "Heia Safari" geskryf.

Hans Anton Heinrich Aschenborn is op 1 Februarie 1888 in Kiel in Duitsland gebore as die vierde van ses kinders van vise-admiraal Richard Aschenborn. Daar is vier susters, Grete, Elizabeth, Käthe en Ellen, en twee broers, Hans en Fritz. Hy gaan skool aan die Reform-Realgymnasium in Kiel en ontvang daar ook tekenonderrig. Reeds as seun het hy ’n begeerte om na die destydse Duits-Suidwes-Afrika (later Suidwes-Afrika en tans Namibië) te kom en met die oog hierop word hy na ’n groot landgoed in Mecklenburg gestuur, waar hy prakties leer boer. Sy begeerte om die Afrika-kolonies van Duitsland beter te leer ken is waarskynlik geskep deur sy oom, Eduard Mohr, wat in 1868–1870 saam met Thomas Baines ekspedisies na Midde- en Oos-Afrika onderneem het. Vanaf 1905 tot 1907 besoek hy die landbouskool Kolonialschule Witzenhausen te Witzenhausen, die tyd waaruit sy eerste groot olieverfwerke dateer. Vir ’n jaar ontvang hy dan militêre opleiding by die Pioniere in Harburg en hy neem ook ’n tyd lank skilderklasse by die bekende professor Burmester te Kassel.

In 1909 immigreer hy na Suidwes-Afrika en stap in Lüderitzbucht aan wal. In sy boek “"Afrikanische Buschreiter"” beskryf hy op humoristiese wyse die eerste jare in hierdie land met al die avonture wat hy beleef. In 1912 koop hy die plaas Quickborn suid van die Waterberg naby Okahandja, waar hy boer. Die jare op hierdie plaas, tot na die oorlog in 1918, beskryf hy in sy boek “"Die Farm im Steppenlande"”. Hy trou in 1913 met Emma Bredow en uit hierdie huwelik word drie seuns (Wulf, Dieter en Hansjörg) gebore. Vir ses weke in 1912 neem hy deel aan militêre oefeninge by die Duitse Kameelruitergroep met die doel om luitenant van hierdie reserwemag te word. Met die uitbreek van die Eerste Wêreldoorlog word hy Kommandant van die 7de kompanie van die Schutztruppe op Gochas, die verste pos in die rigting van die Kalahari. Later word hy verplaas na die Kameelruitergroep (Kameltruppe) en hy onderneem verkenningstogte tot diep in Brits-Kalahari. Hier ontdek hy ’n nuwe gemsboksoort, wat hy Oryx Aschenbornii noem. Na die kapitulasie van Suidwes tydens die Eerste Wêreldoorlog word hy, soos al die ander Duitse soldate, gevange geneem en na die interneringskamp in Pietermaritzburg (Fort Napier) gestuur.

Toe hy teen 1917 na sy plaas terugkeer, is sy huis verwoes en geplunder, sy vee buitgemaak en die boerdery word weens die oorlogtoestande onmoontlik. Hy neem nou sy toevlug na kuns om sy gesin te onderhou. Deur van sy vee te verkoop slaag hy daarin om ’n tyd in Swakopmund deur te bring, waar hy skilder, reklameplakkate ontwerp, illustrasies doen en kunskritieke skryf. Die Swakopmund Boekhandel gee in hierdie tyd van sy kunslêers uit, wat insluit “"Afrikanische Tierköpfe"” (tien linosneë waarin hy die koppe van die grootste wilde diere uitbeeld), “"Aschenborns Afrikamappe"” (12 litografieë van tipiese Afrika-tonele) en “"Aschenborns Märchenmappe"” (linoleumsneë, wat illustrasies vir sprokies is). Wanneer sy jongste seun in 1920 gebore word, verkoop hy die plaas en vestig hom in Stellenbosch. Hier maak hy ’n bestaan deur te skryf en vir Nasionale Pers tydskrifte en boeke te illustreer en sluit hy vriendskappe met onder andere Pierneef, J.F.W. Grosskopf en Sangiro. Hy illustreer verskeie boeke, insluitende “"Ou Leeumelker en ander vertellings"” van J.F.W. Grosskopf en “"Op safari"” van Sangiro.

Wanneer werkopdragte al minder raak, keer hy in 1921 terug na Kiel in Duitsland, waar hy die etskuns begin beoefen en sy beste skilderwerke voortbring, wat veral die Afrika wildlewe as tema het. Sy verlange na Afrika blyk duidelik uit hierdie werke. In sy kuns maak hy van verskeie metodes gebruik en hy bring olieverfskilderye, waterverfsketse, etse, kopergravures, litografieë en linosneë voort. As veelsydige kunstenaar moet sy beeldende kuns egter in samehang met sy literêre werk beoordeel word. Die verband tussen die twee is intiem en begrip van die een versterk insig in die ander. Sommige van sy kunswerke, veral die ets van ’n kameeldoringboom wat gebruik is vir die omslag van die jaarlikse "Afrikanische Heimatkalender" vanaf 1931–1962, word ’n ikoniese baken vir Duitssprekende Namibiërs. In 1925 reis hy saam met ’n filmekspedisie in die voormalige Brits-Oos-Afrika en Duits-Oos-Afrika (tans Kenia en Tanzanië), waaruit ’n hele aantal olieverfwerke ontstaan. Hy bly in Oos-Afrika tot 1928 en onderneem in hierdie tyd verskeie reise saam met Sangiro. Sy boeke “"Onduno"” en “"Satan"” word nou ook deur Sangiro in Afrikaans vertaal as “"Die adelaar en ander Afrikaanse verhale"”. In 1928 keer hy terug na Kiel in Duitsland, met die vaste voorneme om hom so gou moontlik weer voltyds in Afrika te vestig. Dit was sy plan om saam met ’n vriend van Berlyn na Kaapstad te ry,  maar hy is oorlede voor dit werklikheid kon word. Op 10 April 1931 is hy na ’n galsteenoperasie in Kiel oorlede en sy as word op sy voormalige plaas Quickborn in Namibië gestrooi.

Na sy terugkeer na Duitsland skryf hy verskeie gedigte, kortverhale en outobiografiese werke gebaseer op sy Afrika ervarings. In 1921 verskyn "Uit die lewe van 'n gensbok", waar hy in soms gebrekkige taal ’n paar insidente uit die lewe van ’n gemsbok skets en die boek ook ryklik illustreer. Hierdie verhaal verskyn aanvanklik in "Die Huisgenoot" van Maart 1921. ’n Fragment uit hierdie boek word deur G.S. en P.J. Nienaber opgeneem in die versamelbundel "Die Afrikaanse dierverhaal". Sangiro vertaal sy Duitse verhale in "Onduno und andere Tiergeschichten" en "Satan und andere afrikanische Erzählungen" in Afrikaans, wat in 1925 onder die titel "Die Adelaar en ander Afrikaanse verhale" verskyn. J.F.W. Grosskopf vertaal sy verhaal "Mardádi, koning van die kwaggas" en neem dit op in sy kortverhaalbundel "Ou Leeumelker en ander verhale". Aschenborn skryf ook die woorde vir die baie bekende lied "Heia Safari".

Aschenborn word tereg beskou as die belangrikste pionierskunstenaar van Suidwes-Afrika en professor Karin Skawran skryf haar meestersgraadtesis oor hom wat in 1963 gepubliseer word onder die titel "Hans Anton Aschenborn: Mens en kunstenaar". Ook die Pretoria Kunsmuseum publiseer in 1970 ’n boek oor sy werk. In sy studie oor gemsbokke ontdek hy ’n voorheen onbekende spesie wat na hom genoem word (Oryx Aschenborni). In Windhoek word die Aschenbornstraat na hom vernoem en daar is 'n "Hans Aschenbornweg" in Kaapstad.






</doc>
<doc id="43059" url="https://af.wikipedia.org/wiki?curid=43059" title="Elektriese resistiwiteit">
Elektriese resistiwiteit

Elektriese resistiwiteit (ook bekend as spesifieke elektriese weerstand of volume resistiwiteit) is 'n mate van hoe sterk 'n materiaal die vloei van elektriese stroom opponeer. 'n Lae resistiwiteit wys op 'n materiaal wat die gemaklike beweging van elektriese lading toelaat. Die SI-eenheid van elektriese resistiwiteit is die ohm meter (Ω m).

Electriese resistiwiteit "ρ" (Grieks: rho) is gedefinieer deur,

waar 

Die elektriese resistiwiteit "ρ" kan ook gegee word deur,

waar 

Laastens word elektriese resistiwiteit ook gedefinieer as die inverse van die geleiding "σ" ("sigma"), van die materiaal, of

Resistiwiteit het eenhede van ohm-meter (Ω.m), in plaas van die meer intuitiewe ohm per meter (Ω/m), die rede hiervoor kan waarskynlik die beste verduidelik word deur die weerstand die onderwerp te maak vanaf die definisie;

Die weerstand van 'n gegewe monster sal toeneem met die lengte, maar afneem met die deursnitarea. As die algemene vergelyking met hidroliese stelsels gebruik word, om 100 liter water per minuut deur 'n tuinslang te probeer druk sal redelike weerstand tot gevolg hê. 100 liter per minuut deur 'n 100mm deursnee pyp sal baie makliker gaan, en mider druk benodig. Dus vehoging in deursnitarea verlaag die weerstand. Soortgelyk sal 'n 5m tuinslang 'n seker tyd neem om 'n 20 liter emmer vol te maak. Om dieselfde emmer met dieselfde druk in die tuinslang vol te maak, sal 'n 100m tuinslang heelwat langer neem. Soos die lengte grootter word vehoog die weerstand.

Weerstand word gemeet in ohm. Lengte oor area het eenhede van 1/afstand. Om met ohm te eindig, moet resitiwiteit in eenhede van "ohms × afstand" wees (SI ohm-meter).

Hierdie tabel wys die resistiwiteit en temperatuur koëffisiënt van verskeie materiale teen 20 °C (68 °F)




</doc>
<doc id="43060" url="https://af.wikipedia.org/wiki?curid=43060" title="TSV Osterholz-Tenever">
TSV Osterholz-Tenever

Die klub is in 1909 gestig as 'n gimnastiekklub genaamd "Freie Turnerschaft Osterholz-Tenever". Die sokkerafdeling is in 1926 gevestig. In 1933 is die klub, tesame met sy buurklub "Turnverein Frei-Heil Ellen", deur die Nazi’s ontbind wat ook beslag gelê het op die klub se bates. Op 14 Junie 1933 het die lede van die twee ontbinde klubs toe 'n nuwe klub, met 'n konstitusie aanvaarbaar vir die nuwe politieke bedeling, in die lewe geroep met die huidige naam. Na die Tweede Wêreldoorlog is die klub weer ontbind, hierdie keer deur die Geallieerdes. Op 4 November 1945 is die klub weer herstig as "Sportgemeinschaft Osterholz-Tenever" en kort daarna is die huidige benaming weer aangeneem.

Die klub se grootste prestasie was om die 2de rondte van die DFB-Pokal in die 1988/89-seisoen te haal waar hulle met 0-6 deur Bayer Leverkusen uitgeskakel is. Die eerste rondte van die DFB-Pokal is ook in die 1975/76- en 1992/93-seisoene gehaal.



</doc>
<doc id="43086" url="https://af.wikipedia.org/wiki?curid=43086" title="Nieu-Ysland">
Nieu-Ysland

Nieu-Ysland (Yslands: "Nýja Ísland" ) is 'n gebied in die huidige Kanadese provinsie Manitoba waar 'n beduidende groep Yslandse immigrante hulle in die 19de eeu gevestig het. Die Yslandse erfenis in die streek het tot vandag toe bewaar gebly.

Vanweë ernstige omgewingsvraagstukke en ekonomiese moeilikhede in Ysland, waaronder die uitbarsting van die Askja-vulkaan, het sowat 20 000 Yslanders hul tuisland in die periode tussen 1870 en 1915 verlaat om 'n heenkome in oorsese lande te vind. Op 25 September 1875 het 'n beduidende groep Yslandse immigrante vanuit Ontario na Manitoba gemigreer om hulle in Nieu-Ysland, 'n gebied aan die oewer van die Winnipeg-meer, te vestig. Die ryk visbronne van die Winnipeg-meer was een van die hoofredes vir hul destydse keuse van die kolonie. Nogtans was die eerste pogings om 'n visserybedryf in die gebied te vestig nie met sukses bekroon nie, en daarbenewens was die winter van 1875-1876 een van die koudstes in Manitoba nog. Die immigrante het nie oor geskikte warm winterklere en -skoene beskik nie. Die setlaars het geleidelik geleer om byle te gebruik, die grond te bewerk, by oop ysgate te vis en diere te jag. Daarnaas het hulle begin om die land te dreineer, graangewasse te verbou en beter behuising op te rig.

Die Yslandse setlaars, wat in hul moedertaal as "Vestur-Íslendingar" ("Yslanders in die Weste") bekend gestaan het, het hul nuwe kolonie aan die oewer van die Winnipeg-meer Nieu-Ysland genoem, met Gimli (letterlik "Paradys") as sy vernaamste nedersetting. Aangesien die kolonie destyds nog buite die amptelike grense van die Kanadese Konfederasie geleë was, is dit aanvanklik "Republiek van Nieu-Ysland" genoem, maar met die uitbreiding van die Kanadese staatsgebied in 1881 by die Konfederasie ingelyf. Vandag is die gebied steeds 'n simboliese sentrum van die Yslandse erfenis in Kanada. Sommige bewoners van Gimli en ander nedersettings in die plaaslike Interlake-distrik praat nog steeds Yslands as omgangstaal.


</doc>
<doc id="43105" url="https://af.wikipedia.org/wiki?curid=43105" title="Iteratiewe metode">
Iteratiewe metode

In numeriese analise is 'n iteratiewe metode 'n metode om 'n probleem op te los (soos die vind van die wortels van 'n vergelyking) deur herhaaldelik opeenvolgende benaderings te vind vir die oplossing deur vanaf 'n aanvanklike raaiskoot af te skop. Hierdie benadering staan in kontras met direkte metodes (kyk bv die kwadratiese formule) wat poog om die probleem op te los deur 'n vasgestelde reeks bewerkinge wat, as die afrondingsfout buite rekening gelaat word, 'n eksakte oplossing oplewer (soos die oplos van 'n stel linieêre vergelykings "Ax" = "b" deur Gauss eliminasie). Iteratiewe metodes is gewoonlik die enigste keuse vir nie-lineêre vergelykings. Iteratiewe metodes kan egter ook nuttig wees vir lineêre probleme wat 'n groot aantal veranderlikes bevat, waar direkte metodes baie moeilik sal wees.

'n Iteratiewe metode is nodig om byvoorbeeld die Colebrookvergelyking op te los:

Los op vir f' as:


Rangskik die vergelyking sodat een van die f' alleen staan.

As eerste raaiskoot, raai f' = 0.02 en vervang in die regterkant van die formule. Dus

Vir die tweede iterasie, vervang nou 0.068719821 in die formule. Die resultaat is 0.068688601.

Gaan so voort tot konvergensie verkry word.

Die volgende tabel wys die resultate:

Dit is duidelik dat f' = 0.06868861.

Indien die proses nie konvergeer nie, probeer om die vergelyking te rangskik sodat die ander f' alleen staan. Dit behoort in meeste gevalle te werk.


</doc>
<doc id="43115" url="https://af.wikipedia.org/wiki?curid=43115" title="Anaximenes">
Anaximenes

Anaximenes (Oudgrieks: Ἀναξιμήνης, Anaximếnês) was 'n Griekse filosoof gedurende die 6de eeu voor Christus, en lid van die Skool van Milete. Hy was waarskynlik 'n jonger tydsgenoot van Anaximander, wie se student en vriend hy was. Hy skryf 'n natuurfilosofiese werk oor kosmologie, waarin hy meteorologiese verskynsels verklaar en die vorming van aarde en hemelligame afgelei uit die oerelement lug.

Oor Anaximenes se lewe is baie min met sekerheid bekend. Hy woon en werk in Milete, en sy vader word Eurystratus genoem. Volgens enkele bronne was hy 'n leerling van Anaximander, wat sommige navorsers betwyfel. In sy filosofie was hy wel deur hom beïnvloed. Volgens Herodotus het hy toestemming om in Sparta 'n uit Babilonië afkomstige sonwyser op te rig met 'n indeling in twaalf ure. Anaxagoras van Clazomenae en Diogenes van Apollonia was waarskynlik leerlinge van Anaximenes.

In die latere oudheid is briewe onder Anaximenes se naam versprei, maar dit is nie deur hom geskryf nie. Hy het wel 'n kosmologiese prosawerk getiteld "Oor die Natuur" in eenvoudige en ekonomiese styl geskryf. Daarin gebruik hy beelde, soos sterre wat "ry op die lug", en die "aarde wat plat is soos 'n blad". Oor die struktuur van die werk is niks bekend nie, en baie min aanhalings het oorleef. Daarom is veral verwysings deur latere outeurs belangrik. Sulke outeurs is naamlik Aristoteles, Theophrastus (en doxograwe wat op hom gebaseer is), (pseudo-) Plutarchus en Hippolytus.

Anaximenes stel dat lug (Grieks "aer", meer akkuraat vertaal as mis) die mees basiese element is. Dit is die bron van alles wat bestaan (die "arche"),insluitende die gode. Die lug is goddelik, en moontlik beskou hy dit as 'n lewenskrag, die asem van die wêreld. Anaximenes se lug lyk baie soos Anaximander se oneindige en onbepaalde massa, wat hy die "apeiron" (Oud-Grieks: τὸ ἄπειρον) noem. Die lug was dus ewig en oneindig en sluit die hele kosmos, soos ook die siel, wat bestaan uit lug en die liggaam bymekaar hou. Hy het geskryf: "Lug is naby die onliggaamlike; En omdat ons ontstaan deur 'n uitvloei van lug, is dit noodsaaklik dat lug beide oneindig en ryk is, omdat dit nooit stop nie" (pseudo-Olympiodorus, oor die goddelike en heilige kuns van die steen van die wyses). 

Alles is lug in verskillende grade van digtheid, en onder die invloed van hitte, wat uitsetting veroorsaak en koue, wat inkrimping veroorsaak. Die proses is geleidelik en vind plaas in twee rigtings, as hitte en koue oorheersend is; word dit onderskeidelik genoem verdunning en kondensasie. Die uiteinde van verdunning is vuur, terwyl kondensasie neig na klip. Sodoende word die aarde gevorm as 'n breë disket wat dryf op en omring is deur lug. Soortgelyke kondensasie het die son en sterre geproduseer. Die plat aarde ontstaan as eerste in die middel van die kosmos en rus op lug. Dit is 'n reaksie op Thales se stelling dat die aarde rus op water. Die ander hemelligame ontstaan uit die aarde en is ook plat. Hulle bestaan hoofsaaklik uit die element vuur en word voortgedryf deur gekondenseerde lug (wind). Die son bevat aarde maar raak verhit deur sy snelheid. Die sou nie onder die aarde deurgaan in hul omwentelinge nie, maar daaromheen. Deur die verdikking van lug ontstaan agtereenvolgens wind, dan wolke, en dan neerslag. Vinnige wisselings tussen warmte en koue veroorsaak aardbewings. Reënboë ontstaan omdat sonstrale reflekteer in die lug. 

Die idee van 'n oneindige oersubstansie wat volgens die omstandighede ander elemente vorm, is oorgeneem deur Heraclitus. Hierdie en ander rig hulle egter minder op kosmologie, maar ook op teologie, kennisleer en die rangskikking van materie. In die pre-Sokratiese Suid-Italiaanse filosofie (Pythagoraseers, Eleaten, Empedokles) word meer afstand van die Ioniese kosmologiese modelle geneem. Pas in die loop van die 5de eeu v.Chr. neem die eklektiese pre-Sokrate Anaxagoras, Diogenes Laërtios, Leucippus en Demokritos weer aspekte van onder andere Anaximenes se filosofie oor.




</doc>
<doc id="43116" url="https://af.wikipedia.org/wiki?curid=43116" title="Adam Tas">
Adam Tas

Adam Tas (1668 – Junie 1722) was 'n gemeenskapsleier teen die einde van die 17de eeu in die Kaapkolonie en is veral bekend vir sy rol in die konflik tussen die Kaapse goewerneur Willem Adriaan van der Stel (seun van die voormalige goewerneur Simon van der Stel) en die "vryburgers" aan die Kaap die Goeie Hoop.

Adam Tas is in Nederland gebore as seun van Jan Tas en Margaretha Geertruyd Lindenhovius. Een van sy tantes trou met die Duitser Henning Hüsing, ’n boer oorspronklik van Hamburg, wat na die Kaap emigreer op soek na sy fortuin. In 1697 volg Adam hulle en woon aanvanklik by hulle op Meerlust, hulle Stellenbosch woning. Aanvanklik hou Tas hom besig met die sekretariswerk van sy oom se boerdery, maar word twee jaar na sy aankoms aangestel as vaandrig in die burgerlike infanterie. Op 7 Junie 1703 trou hy met Elizabeth von Brakel, die welgestelde weduwee van Hans Jurgen (Joris) Grimpen, wat ’n aantal plase in die omgewing besit. Hy en Elizabeth het vyf kinders, maar twee is jonk oorlede en twee seuns, Jan en Adriaan, en ’n dogter, Sara Margaretha, word groot.

Tas word na sy huwelik sekretaris van die Broederschap, ’n groep boere wat die Verenigde Oos-Indiese Kompanjie (VOC) se administrasie aan die Kaap, onder leiding van goewerneur Willem Adriaan van der Stel, as korrup beskou. Hulle trek ’n petisie op, die “"Klachtscrift"”, waarin hulle plaaslike ampsdraers daarvan beskuldig dat hulle magte misbruik deur handelskontrakte toe te ken wat nie hulle eie konflik van belange in ag neem nie en 63 van die 550 Kaapse Vryburgers teken dit. Sonder om die plaaslike amptenare daarvan in kennis te stel, word die petisie direk na die VOC se hoofkwartiere in Amsterdam in Nederland gestuur. Die skeepsdokter en digter Abraham Bogaert, wie se skip die Kaap aangedoen het op pad na Nederland vanaf Batavia, neem die petisie op 4 April 1706 aan boord na die VOC. Tas word op 28 Februarie 1706 gearresteer en in kettings na Kaapstad geneem waar hy van opstand aangekla word.

Na skuldigbevinding word Tas in die Swart Gat (’n klam donker sel wat nie lig inlaat nie) in die Kasteel van Goeie Hoop in Kaapstad gevange gehou. Aangesien ongeveer helfte (31) van die ondertekenaars van die petisie Franse Hugenote was en Nederland in hierdie tyd in ’n oorlog met Frankryk betrokke was, raak die VOC owerhede in Amsterdam later bekommerd oor die petisie. Hulle vrees dat verdere ongelukkigheid sommige van hierdie Vryburgers kan oorreed om spioene vir Frankryk te word. Die VOC ontslaan dus vir Van der Stel en gelas op 23 April 1707 sy terugkeer na Nederland. Verder is VOC amptenare hierna verbied om enige eiendom aan die Kaap van Goeie Hoop te besit. Dertien maande na sy gevangeneming teken Tas ’n dokument wat sy besware teen die administrasie terugtrek en hy word vrygelaat. Hy keer terug na sy plaas Libertas (Latyn vir “vryheid”), wat nou ’n addisionele betekenis kry: “Tas is vry!” In ’n poging om sy naam te suiwer stel die goewerneur later sy eie dokument op, die “"Korte-Deductie"”, waarin hy antwoord op die aanklagte van die Vryburgers. Adam Tas stel in 1711 saam met Jakob van der Heiden die “"Contra-Deductie"” op, waarin hulle die aantygings van goewerneur Willem Adriaan van der Stel in sy “"Korte-Deductie"” weerlê en hierdie dokument word weer deur Abraham Bogaert na Holland vervoer. Bogaert skryf volgens agtiende eeuse mode ’n inleidende vers hiervoor, naamlik “"Op de Contra­deductie der Kaapsche Voort plantelingen, uitgegeven door Jakob van der Heiden, en Adam Tas"”, waarin hy kommentaar lewer oor die karakter en die geskrifte van die genoemde skrywers. Hierdie gedig word in Gerrit Komrij se bloemlesing, “"Die Afrikaanse poësie in ’n duisend en enkele gedigte"”, opgeneem. Adam Tas se vrou sterf in 1714 en Tas trou daarna weer, hierdie keer op 25 November 1715 met Johanna Koevaal van Leerdam, wat hom in 1718 ontval. Teen die einde van sy lewe is hy een van die Heemraadslede vir Stellenbosch en Drakenstein en by die jaarlikse opname van die besittings van die koloniste een van die gekommitteerdes vir die Kompanjie. Adam Tas is in Junie 1722 oorlede.

In sy dagboek kom ons te wete dat Tas feitlik alle boeke waarop hy sy hande kon lê, gekoop en gelees het en hy het dus ’n indrukwekkende kennis van die werke van die grootste denkers van sy tyd. Hierdie kennis en insig word duidelik in sy dagboek weerspieël, waarin ook sy vernuftige taalgebruik opval. Goewerneur Willem Adriaan van der Stel laat gedeeltes van Tas se dagboek (vanaf 13 Junie 1705 tot en met 27 Februarie 1706) kopieer om as bewysstukke teen Tas voor die hof te dien. Hierdie fragmente word in 1911 deur A.C.C. Lloyd, bibliotekaris van die Suid-Afrikaanse Openbare Biblioteek, herontdek en in 1914 gepubliseer. Dit gee ’n waardevolle uiteensetting van die daaglikse lewe aan die Kaap, die persoonlikhede en politieke gebeurtenisse in hierdie periode en is ook ’n vroeë aanduiding van die eiesoortige ontwikkeling van Nederlands aan die Kaap. Dis opmerklik hoe Tas telkens nuwe en oorspronklike, hoewel soms ook ruwe, volksuitdrukkings in sy werk gebruik, veral vir die begrip dronkenskap en braspartye hou. Nou is dit “gepeuselt en gebeekert”, dan “verschyde beekers wijn gestort”, “glaasje wijn binnen gegoten”, of die ontbyt word met wyn “gelardeerd”. In luimige skerts vertel hy hoe sy vriende en kennisse daaruit gesien het op so ’n geleentheid en hoe hy self na die partytjie na sy huis “gerolt” of “geslentert” is. As hy die gewese landdros Robberts by ’n gasmaal aantref, word die man vergelyk met “een ezel, die wywater geslobbert heeft”. In kleurvolle taal vertel hy ook van die vrou van die landdros Starrenburg wat kwaadwillig vertel dat sy enige jare tevore op Tas se bruilof nie genoeg vleis gekry het om te eet nie. Sy dagboekinskrywing lui: “Men sal dese geweesene provisioneel grootsche landdrostinne by gelegenheid hierover eens spreeken” en wanneer hy haar sien, “dan derven se haar smoelwerk niet open doen”. Ook sy benamings van mense is bewys van sy skerp geestigheid. Die onbeholpe sieketroosters Mahieu en Lussing word in stede van troosters “krankebedroevers” genoem, ds. Beck word “de preekmaker” en “de paap”, terwyl die kerkraadsvergadering ’n “kerkegeraas-vergadering” is. Hierdie vaardigheid en besondere vindingrykheid met die pen gee aan Tas ’n ereplek onder die Kaapse skrywers van die vroeë tyd.





</doc>
<doc id="43129" url="https://af.wikipedia.org/wiki?curid=43129" title="Funksie">
Funksie

In wiskunde druk 'n funksie 'n afhanklikheid van een element in terme van 'n ander uit. Gewoonlik word die begrip gebruik in die tradisionele konteks waar die elemente getalle is. 'n Funksie "f" is dus 'n afbeelding van getalle wat voorskryf wat die funksiewaarde "f(x)" is in terme van die argument "x". Die funksie "f(x) = 2x" bepaal byvoorbeeld dat vir elke reële getal "x" die funksiewaarde "f(x)=2x" dubbel die getal "x" is.

Nog 'n voorbeeld is die area "A" van 'n sirkel, wat afhanklik is van sy radius "r". Die reël wat "r" en "A" met mekaar verbind is die vergelyking formula_1. Vir elke positiewe waarde van "r" is daar 'n geassosieerde waarde vir "A" en ons sê dus dat "A" 'n "funksie" van "r" is.

Meer formeel gestel: 'n Funksie "f" is 'n reël wat aan elke element "x" in 'n gegewe versameling "A", presies een element, genaamd "f(x)", vanuit 'n versameling "B" toeken.Die versameling "A" is die domein van die funksie en "B" is die kodomein. Die getal "f(x)" is die waarde van "f" by "x" en word uitgespreek "die f van x". Die elemente van die versamelings kan enige iets wees (woorde, voorwerpe of kwaliteite) maar soos hierbo genoem is hulle tipies wiskundige hoeveelhede soos reële getalle.

Daar is baie maniere waarvolgens 'n funksie aangegee kan word: deur 'n formule, deur 'n grafiek of 'n algoritme wat dit bereken of deur 'n beskrywing van die eienskappe daarvan. Soms word 'n funksie beskryf deur die verhouding daarvan met ander funksies. In toegepaste dissiplines word funksies baie keer gespesifiseer deur tabelle van waardes of deur 'n formule. Nie alle soorte beskrywings kan vir elke moontlike funksie gegee word nie en 'n mens moet 'n ferm onderskeid tref tussen die "funksie" self en die talle "maniere van voorstelling" of verbeelding.

'n Begrip wat van geweldige belang is in alle vertakkings van wiskunde is komposisie van funksies: as "z" 'n funksie van "y" is en "y" 'n funksie van "x" is, dan is "z" 'n funksie van "x". Ons kan dit informeel beskryf deur te sê dat die saamgestelde funksie verkry word deur die uitset van die eerste funksie as die inset van die tweede te gebruik. Hierdie eienskap van funksies onderskei hulle van ander wiskundige konsepte soos getalle of figure en verskaf die teorie van funksies met sy mees kragtige struktuur.


</doc>
<doc id="43135" url="https://af.wikipedia.org/wiki?curid=43135" title="TSV 1860 Rosenheim">
TSV 1860 Rosenheim

Die klub het sy oorsprong uit 'n groep jong mans wat gimnastiek beoefen het in die binnehof van "Weinwirt Fortner", destyds ’n gewilde wynkroeg in Rosenheim. Op 20 Oktober 1860 het hulle 'n sport- en gemeenskapsbrandweerklub gestig genaamd "Freiwillige Turnerfeuerwehr Rosenheim". In 1873 het die twee afdelings in onafhanklike klubs verdeel en het die gimnastiekklub die naam "Turnverein Rosenheim" aangeneem. 'n Sokkerafdeling is in 1919 op die been gebring en in 1924 het die sokkerafdeling onafhanklik geword as "Spiel und Sportvereinigung Rosenheim". In 1933 het die klub egter weer saamgesmelt met die moederklub, "Turnverein Rosenheim". 'n Nuwe sportsentrum is gebou en ingewy met 'n wedstryd teen TSV 1860 München. Die wedstryd is verrassend met 4-3 deur Rosenheim gewen voor meer as 3 000 toeskouers.

Die Tweede Wêreldoorlog het die klub duur te staan gekom, met meer as 60 lede wat in veldslae omgekom het. Verder is die sportkompleks, insluitend die klubhuise en tennisbane, deur 'n lugaanval in 1944 vernietig. In 1945 is die klub boonop deur die Geallieerdes ontbind. Alle sportklubs in Rosenheim is toe in 1945 in een vereniging genaamd "ASV Rosenheim" saamgesnoer. Die oorspronklike klub is eers in 1950 weer herstig as "TSV 1860 Rosenheim".

Die klub het die hoofrondte van die DFB-Pokal in die 1999/00-seisoen gehaal, waar daar in die eerste rondte met 1-2 teen FC St. Pauli vasgeval is.



</doc>
<doc id="43136" url="https://af.wikipedia.org/wiki?curid=43136" title="Pumas">
Pumas

Die Pumas (ook bekend as die Mpumalanga Pumas) is 'n provinsiale rugbyspan van Nelspruit, Suid-Afrika. Hulle was voorheen bekend as Suidoos-Transvaal.

Die Pumas se tuisvelde is Mbombela-stadion in Nelspruit en Pumastadion in Witbank. Hulle ding jaarliks mee om die Curriebeker en die Vodacombeker. Die Pumas het op 13 April 2013 ’n rekordsege teenoor die Limpopo Blou Bulle behaal toe hulle die span met 154–0 geklop het in die Mbombela-stadion in Nelspruit. Die oorwinning is ’n rekord in Suid-Afrika se eersterangse rugby. Die vorige rekord is in 1994 opgestel toe die Laeveld die span van Transkei met 163–10 geklop het in Umtata. Dit oortref ook die Griekwas se vorige Vodacombekerrekord van 124–5 ook teen die Limpopo Blou Bulle. Die Pumas se vorige grootste oorwinning was 104–3 toe hulle die SWD Federasie in 1978 geklop het. Die 22 drieë wat die Pumas gedruk het is ook ’n Vodacombekerrekord.


</doc>
<doc id="43139" url="https://af.wikipedia.org/wiki?curid=43139" title="Malchower SV 90">
Malchower SV 90

Die klub het ontstaan uit die klubs "Malchower Fussballclub" en "Arbeitersportvereins Sportverein Kloster-Malchow", wat albei in 1911 gestig is. In 1938 het die klubs saamgesmelt as "Verein für Leibesübungen Malchow". Na die Tweede Wêreldoorlog is die klub ontbind deur die Geallieerdes en is dit in 1946 heropgerig as "SG Malchow". Op 6 Augustus 1949 is die klub in twee klubs verdeel, naamlik "SG Malchow" en "BSG Tufama". Die klub is weer in 1950 verenig as "Betriebssportgemeinschaft "Fortschritt" Malchow". Na die hereniging van Duitsland, is die huidige klub op 26 Julie 1990 gestig as opvolger van "Fortschritt Malchow".


</doc>
<doc id="43140" url="https://af.wikipedia.org/wiki?curid=43140" title="Joseph Schmidt">
Joseph Schmidt

Joseph Schmidt (4 Maart 1904 – 16 November 1942) was 'n Joods-Oostenrykse tenoor en akteur. Hy is op die dorpie Davideny gebore in die destydse Oostenryk-Hongaarse provinsie Boekowina, wat later deel van Roemenië en uiteindelik Oekraïne geword het.

As die seun van musikale ouers in 'n kosmopolitiese gebied, is hy as kind deur verskeie kulture beïnvloed. Buiten sy moedertaal, Jiddisj, het ook Roemeens, Duits, Frans en Engels vlot leer praat. Sy eerste stemopleiding ontvang hy as seunsalt in 'n sinagoge in Czernowitz, die destydse hoofstad van Boekowina, waar daar omstreeks sy geboorte meer as 20 000 Jode gewoon het, oftewel amper 'n derde van die totale bevolking.

Sy talent het gou-gou aandag trek en teen 1924 het hy sy eerste solo-uitvoering gelewer waartydens hy tradisionele Joodse liedjies en arias van Verdi, Puccini, Rossini en Bizet gesing het. Kort daarna het hy na Berlyn verhuis en sang- en klavieronderrig by professor Hermann Weissenborn ontvang. Hy het na Roemenië teruggekeer vir sy militêre diensplig en 'n kantor in die sinagoge in Czernowitz geword.

Hy keer in 1929 terug na Berlyn waar Cornelis Bronsgeest, vermaarde Nederland tenoor hom in diens geneem het vir 'n radio-uitsending vir die rol van Vasco da Gama in Meyerbeer se "L'Africaine". Dit was die begin van Schmidt se geslaagde internasionale loopbaan. Weens sy klein statuur (hy was net-net meer as 1,5 meter lank), was 'n verhoogloopbaan so te sê onmoontlik, maar sy stem was uiters geskik vir die radiomedium. Hy het talle plate opgeneem, aanvanklik vir Ultraphone en later vir Odeon/Parlophone en het talle radio-uitsendings gemaak en in talle rolprente gesing in Duits sowel as Engels.

Ongelukkig het Schmidt juis tydens die opkoms van die Nazi-party in Duitsland roem as tenoor verwerf. In 1937 onderneem hy 'n toer na die Verenigde State van Amerika waar hy onder meer in New York in die Carnegie Hall optree saam met beroemde sangers van sy tyd soos Grace Moore en Erna Sack. Uiteindelik het die Nazi's hom verbied om in Duitsland en Oostenryk op te tree, maar hy was steeds welkom in Nederland en België (voor albei lande deur die Nazi's beset is), waar hy geweldig gewild was. Sy grootste Nederlandse treffer was "Ik hou van Holland", wat hy met 'n byna foutlose Hollandse aksent gesing het.

Hy besoek sy moeder, met wie hy 'n besonder hegte verhouding gehad het, die laaste maal in 1939 in Czernowitz. Met die uitbreek van die Tweede Wêreldoorlog met die Duitse inval van Pole op 1 September dieselfde jaar, het hy hom in die deel van Frankryk bevind wat deur die Duitsers beset is. Hy het probeer om na die Verenigde State van Amerika te vlug, maar sonder welslae. Uiteindelik het hy na Switserland gevlug, waar hy geïnterneer is in 'n Switserse vlugtelingkamp in Gyrenbad naby Zürich in Oktober 1942. Sy gesondheid was reeds swak, onder meer weens diabetes. Die moeilike omstandighede in die kamp en 'n gebrek aan mediese sorg het aanleiding tot 'n noodlottige hartaanval op 16 November dieselfde jaar gegee. Hy was 38 oud.

Joseph Schmidt het 'n soetklinkende tenoorstem gehad met 'n gemaklike hoë register wat hom in staat gestel het om gerieflik selfs 'n hoë D te sing. Sy warm toonkleur was veral geskik vir melodieë van Schubert en Lehár. Sy opnames van gewilde destydse liedjies was topverkopers in die voor-oorlogse Europa.





</doc>
<doc id="43141" url="https://af.wikipedia.org/wiki?curid=43141" title="Frida Boccara">
Frida Boccara

Frida Boccara (Casablanca, 29 Oktober 1940 – Parys, 1 Augustus 1996) was 'n Franse sangeres van Joodse afkoms.

Sy is in Marokko gebore. Van kleinsaf speel musiek 'n belangrike rol in haar lewe, want sy kom uit 'n musikale gesin. Haar broer en een suster was albei ook musikante. Terwyl sy nog in Marokko was, kom sy in aanraking met die bestuurder van die Amerikaanse musiekgroep The Platters, Buck Ram, wat haar die geleentheid bied om 'n kasset met 'n verskeidenheid liedjies op te neem wat sy saam met haar na Parys sou neem. Sy vertrek per veerboot saam met haar broer en 'n suster om ligte musiek aan die Petit Conservatoire de Mireille te gaan studeer. Hier ontwikkel sy haar stem verder en konsentreer op haar diksie en interpretasie.

In 1960 neem sy deel aan die fees Rose d'Or d'Antibes. Die volgende jaar volg die suksesvolle lied "Cherbourg", met liriek deur Eddy Marnay, Jacques Larue en Serge Lebrail en musiek deur Guy Magenta. In 1964 beïndruk sy die gehoor tydens die fees van San Remo met haar vertolking van "Dernier tram". In dieselfde jaar skryf sy met die lied "Autrefois" in vir die Franse uitdunne van die Eurovisie-liedjiefees, maar die sangeres Rachel se "Le chant de Mallory" word gekies en behaal op 21 Maart daardie jaar die vierde plek tydens die finaal in die Deense hoofstad Kopenhagen.

Sy neem deel aan twee liedjiefeeste en wen die eerste prys op Majorka tydens die eiland se liedjiefees. Sy verskyn gereeld op Spaanse televisie, waar haar sang aan 'n wye gehoor bekend gestel word.

Op 29 Maart 1969 veroorsaak sy 'n opskudding tydens die 14de Eurovision-finaal in die Teatro Real in die Spaanse hoofstad Madrid toe sy gesamentlik eerste geplaas word met haar liedjie "Un jour, en fant". Die liriek was weereens deur Eddy Marnay en die wysie deur Emil Stern. Die ander medewenners was Spanje se Salomé met "Vivo cantando", Nederland se Lenny Kuhr met "De troubadour" en die Verenigde Koninkryk se Lulu met "Boom Bang-a-Bang". Die gevolglike konsternasie, toe daar te min medaljes vir al die wenners was, het daartoe gelei dat die wedstryd se reëls verander is sodat daar voortaan altyd net een wenner sou wees.

Sy wen ook talle ander internasionale liedjiefeeste, waaronder in Rio de Janeiro, Meksiko, Sofia, Barcelona, Utrecht en Luxemburg.

Sy ontvang twee goue en een platinum plaat vir haar albumverkope en word geslaan tot Chevalier de l'ordre des arts et des lettres deur die Franse minister van kultuur, Jack Lang.

Boccara het in 1972 weer aan die Franse uitdunne van Eurovisie deelgeneem, maar haar liedjie "Du soleil au coeur" is nie vir die top-tien in die land se finaal gekies nie. In 1980 sowel as 1981 het haar inskrywing weer die Franse eindrondte gehaal, maar nie een van die liedjies is gekies om Frankryk in die kompetisie te verteenwoordig nie.

Haar plate is in sowat 85 lande wêreldwyd bemark. Sy het 'n besondere aanvoeling vir tale gehad en buiten Frans, onder meer ook liedjies in Italiaans, Engels, Duits en Spaans opgeneem. Sy was buiten in Wes-Europa ook veral gewild in Suid-Amerika, Australië, Kanada (veral Quebec), Nederland en Rusland, waar meer as 'n miljoen van haar albums verkoop het.

Frida het 'n ruim wêreldbeskouing gehad, hoë agting vir ander se mening en was besorg oor humanitêre vraagstukke, wat daartoe gelei het dat sy werk vir Unicef gedoen het.

Sy is in 1996 in die ouderdom van 55 in Parys oorlede aan longontsteking en in die Joodse begraafplaas by Bagneux begrawe.

In 1999 reik Yvon Chateignier 'n samestelling van Frida se gewildste liedjies uit, waaronder verwerkings van klassieke musiek en voorheen onuitgereikte opnames. Een van die liedjies is gekomponeer deur Frida se suster Lina en opgedra aan die ster se seun, Tristan, wat self ook 'n musikant en komponis is.

Die Franse sangeres Marie Denise Pelletier reik in 2003 'n album met liedjies uit waarvoor Eddy Marnay die liriek geskryf het, "Les Mots de Marnay". Daaronder was talle van Frida Boccara, vir wie Marnay as 'n muse beskou het, se grootste treffers, onder meer "Cent mille chansons", "Les Moulins de mon cœur", "La Croix, l'étoile et le croissant" (wat handel oor vedraagsaamheid tussen Jode, Christene en Moslems), "Berceuse pour Luciana" en natuurlik "Un jour, un enfant").




</doc>
<doc id="43142" url="https://af.wikipedia.org/wiki?curid=43142" title="Lenny Kuhr">
Lenny Kuhr

Lenny Kuhr (gebore op 22 Februarie 1950 in Eindhoven, Noord-Brabant) is 'n Nederlandse sangeres en liedjieskrywer.

Sy begin haar sangloopbaan in haar vaderland in 1967 met liedjies in die Franse "chanson"-tradisie en maak haar eerste deurbraak toe sy die Cabaret der Onbekenden wen. In 1969 verteenwoordig sy Nederland tydens die eindrondte van die Eurovisie-liedjiefees in Madrid, Spanje, toe haar "De troubadour" gesamentlik met drie ander inskrywings eerste kom. Die medewenners was Frankryk se Frida Boccara met "Un jour, en enfant", Spanje se Salomé met "Vivo cantando" en die Verenigde Koninkryk se Lulu met "Boom Bang-a-Bang". Die kompetisie se reëls is kort daarna aangepas sodat daar voortaan net een wenner sou wees. Kuhr het self "De troubadour" se melodie geskryf en David Hartsema die lirieke.

Vyf jaar later tref sy weer met "De troubadour" se melodie, dié keer as "De generaal", bynaam van die Nederlandse sokkerheld Rinus Michels. 

In die vroeë jare sewentig was sy gewilder in Frankryk as in Nederland. In 1972 bereik haar liedjie "Jesus Christo" die top-posisie op die Franse treffersparade. 

In 1980 word "Visite" haar grootste treffer in Nederland. Sy het dit saam met die Franse kindergroep les Poppys opgevoer. Sedertdien neem sy gereeld albums op, maar haar grootste kommersiële suksesse bly "De troubadour" en "Visite".

In 1982 het sy die Nationaal Songfestival, die Nederlandse uitdun vir die Eurovision, aangebied.

Hoewel sy nie van Joodse afkoms is nie, het sy haar tot die Joodse geloof bekeer (om geestelike liewer as dogmatiese redes) en het 'n ruk lank in Israel gaan woon. Sy is in 1974 getroud met Gideon Bialijstock. Twee dogters, Sharon (1975) en Daphna (1980) word uit dié huwelik gebore. Van 1981 tot 1983 het sy verhouding gehad met die lirikeskrywer Herman Pieter de Boer. In 2003 is sy met Rob Frank getroud. Haar twee kleinkinders is Ozz (2004) en Lihi (2005). Vir eersgenoemde skryf sy "Liedje voor Ozz" wat sy op die CD "Op de grens van jou en mij" insluit. Haar suster Ine is 'n aktrise en ook 'n sangeres.

Vir die veertigste viering van haar debuut neem Lenny Kuhr in Junie 2007 'n regstreekse CD met veertig liedjies op, getiteld "Veertig jaar verliefd". Tydens die bekendstelling van die album op 9 Oktober 2007 in Eindhoven word sy benoem tot Ridder in die Orde van Oranje-Nassau.




</doc>
<doc id="43143" url="https://af.wikipedia.org/wiki?curid=43143" title="David Hartsema">
David Hartsema

David Hartsema (Zoutkamp, 11 Februarie 1925 - Lauwersoog, 14 Februarie 2009) was 'n Nederlandse digter, skrywer en kunstenaar. Hy was lank die voltydse liriekskrywer vir die Groningse sangeres Lianne Abeln.

Hartsema het ongeveer 900 gedigte en liedtekste in Gronings, Wes-Fries, Nederlands, Frans en Engels geskryf. In 1969 skryf hy die lirieke vir Lenny Kuhr se "De trounadour", waarmee sy daardie jaar tesame met drie ander sangeresse, waaronder Frida Boccara, die Eurovision-liedjiefees in Madrid, Spanje, wen.


</doc>
<doc id="43144" url="https://af.wikipedia.org/wiki?curid=43144" title="Boekowina">
Boekowina

Boekowina (Roemeens: "Bucovina"; Oekraïns: Буковина, "Bukovyna"; Russies: Буковина, "Bukovyna"; Duits: "Buchenland"; Pools: "Bukowina") is 'n geskiedkundige streek wat tans ongeveer om die helfte in Roemenië en Oekraïne geleë is.

Boekowina beslaan 'n oppervlak van 10 442 km in die noordoostelike dele van die Karpatiese gebergte. Dit was tot die Eerste Wêreldoorlog 'n kroongebied van Oostenryk-Hongarye, waarna dit in sy geheel aan Roemenië toegeken is, maar die Sowjetunie het die gebied op 26 Junie 1940 binnegeval, waarna Roemenië verplig was om dit af te staan. Van 1941 tot 1944 het die land Boekowina met Duitse hulp probeer herower, wat met 'n grootskaalse Jodevervolging gepaard gegaan het. Die Joodse bevolking van die streek is in groot getalle na Transnistrië gedeporteer en daar om die lewe gebring.



</doc>
<doc id="43147" url="https://af.wikipedia.org/wiki?curid=43147" title="Marita Napier">
Marita Napier

Marita Napier (gebore Johannesburg 16 Februarie 1939, oorlede Kaapstad 10 April 2004) was een van die grootste Suid-Afrikaans operasangers van die 20ste eeu. Sy het op al die vernaamste operafeeste in Europa gesing – onder meer Bayreuth, Aix-en-Provence, Verona, München, Wiener Festwochen en Maggio Musicale Florence, asook in die voorste operahuise soos dié van Hamburg, München, Berlyn, Wene, La Scala (in Milaan), Parys, Covent Garden (in Londen), Liceo, Teatro Colon, San Francisco en die Metropolitan (in New York).

Marita (gebore Jacobs) was die derde van vier kinders uit 'n musikale gesin. Haar vader het viool bespeel en haar moeder het graag gesing. Reeds op driejarige leeftyd begin sy met balletlesse saam met haar ouer suster. Later het sy na klavierlesse oorgeskakel en haar eerste onderrig en musiekagtergrond by Olive Lieberitz gekry. Hoewel sy op skool nie veel aan solosang deelgeneem het nie, het sy en haar suster Ena soms in streekskunswedstryde duette gesing. Sy het aan die Hoërskool D.F. Malan (destyds die Hoërskool Crosby) in die Johannesburgse voorstad Crosby gematrikuleer. Ná skool sluit sy haar aan by die Neerlandia-koor en begin in die openbaar as 'n solis optree. Sy hou met haar sanglesse vol, eers by Margaret Roux en later by Stella Cavalli. In dié tyd bevriend sy die musiekman Maartin Coetzee, wat toe by die SAUK gewerk het.

Sy woon ook 'n konsert by van 'n sangeres wie se tegniek haar só betndruk dat sy navraag doen en vasstel die sangeres se leermeester is professor Theo Lindenbaum in Detmold, 'n stadjie in die Duitse staat Noord-Rynland-Wesfale. Marita stuur 'n oudisieband aan hom en hy aanvaar haar dadelik as student. Sy spaar twee jaar lank terwyl sy in 'n kantoor werk en kan uiteindelik in 1965 Duitsland toe gaan met behulp van 'n skenking van die Ernest Oppenheimer-trustfonds. Deon Knobel skryf in "Die Burger" van 23 April 2004: “Marita het my vertel hoe sy ná enkele weke by Lindenbaum besef het dat sy haar ware roeping gevind het. Daarvoor het sy alles opgeoffer en volgens Ena selfs deeltyds in 'n konfytfabriek gewerk om vir haar lesse te betaal.” Tog skryf haar vriend, die Kaapse koorleier, orrelis en stemafrigter Danie Theron, kort na haar dood in "Die Burger" Marita was aan kafeïen verslaaf, maar het opgemerk: “Dis snaaks dat koffie nooit so lekker smaak soos dit ruik nie.” “’n Uitlating wat sy telkens met haar loopbaan vergelyk het. Die een groot operahuis en konsertsaal ná die ander is verower, maar die bevrediging wat sy verwag het, was baie selde daar.” Marita het vir hom gesê: “Ek het so min gesien, want ek is van die lughawe na die hotel, na die teater en weer vort.”

Voor haar vertrek na Duitsland het sy haar aangesluit by 'n sangkwartet wat aan talle koraaluitvoerings van werke van Johann Sebastian Bach en Georg Friedrich Händel deelgeneem het. Luidens een bewering was twee ander lede van die kwartet se van ook Jacobs en omdat sy nie van plan was om 'n sololoopbaan te bou nie, maar eerder verwag het sy sou lid van die kwartet bly, het Marita besluit om haar van na "Napier" te verander ten einde verwarring te voorkom. Haar suster Ena het egter gesê Marita het alle beskikbare inligting oor internasionale sangers nagegaan om seker te maak dat sy nie sou sing onder 'n naam wat verwarring kon veroorsaak nie. Niemand weet egter wat haar op “Napier” laat besluit het nie. Volgens 'n onderhoud met Sandra Prinsloo was dit 'n van uit die familie.

Met haar vertrek uit Suid-Afrika besluit sy om haar sangloopbaan twee jaar te gun: as sy dan nog nie 'n deurbraak gemaak het nie, sou sy terugkeer om haar as fisioterapeut te bekwaam. In 1966 het sy in Bielefeld as enigste sopraan in 'n Bach-konsert op. Op grond hiervan word sy gevra om oudisies vir drie operahuise te doen. Sy slaag al drie en kies Bielefeld, waar sy onder meer die volgende rolle vertolk:

Tydens die repetisie vir laasgenoemde opera het sy haar toekomstige man, liriese tenoor Wolfram Assmann, ontmoet, wat die rol van Tamino vertolk het. Hulle is kort daarna getroud, maar selde saam opgetree voor sy aftrede enkele jare daarna.

Sy het drie jaar by Lindenbaum onderrig ontvang en mettertyd het die aanbiedings om op te tree, begin inkom. Haar eerste Europese deurbraak was toe sy die sopraan-hoofrol in Carl Orff se "Carmina Burana" in Dijon, Frankryk, gesing het. Daarna het sy aan 'n fees deelgeneem vir jong sangers, waar sy in Guiseppe Verdi se "Requiem" saam met die tenoor Edward Sooter opgetree het. Kort na die fees is sy uitgenooi om saam met die bariton Dietrich Fischer-Dieskau in Johann Sebastian Bach se Kersoratorium in Bielefeld te sing.

Dié optrede is goed ontvang en het die weg gebaan vir haar eerste voltydse kontrak-aanbod (van Bielefeld se operahuis), maar voor sy dit kon aanvaar het die direkteur van Lübeck se operahuis vir haar 'n kontrak aangebied om die daaropvolgende seisoen die rol van die Marschallin in al dié operahuis se opvoerings van Richard Strauss se "Der Rosenkavalier" te sing. Sy het egter Bielefeld se aanbod aanvaar, omdat sy só nader aan haar musiekonderwyser kon wees.

Haar eerste optrede in die VSA was as Sieglinde in Wagner se "Die Walküre" vir die San Francisco Opera met Jess Thomas as Siegmund. Die resensente is ekstaties. Die dirigent Seiji Ozawa vra haar daarna om Mahler se Agtste Simfonie (“Simfonie van Duisend”) saam met hom te doen. Sy was nog betreklik onervare en het die werk nog nie vantevore gehoor nie, maar leer dit binne vier dae. Die ontvangs is ewe geesdriftig. Ozawa beveel haar by Wolfgang Sawallisch aan as Sieglinde vir 'n opvoering in La Scala in Milaan.

Napier kom in 1976 Suid-Afrika toe vir haar debuut in haar geboorteland as Senta in Richard Wagner se "Der fliegende Holländer" in Kaapstad. In 'n huldeblyk op 6 Mei 2004 skryf Thys Odendaal in "Beeld": "Onderweg na Kaapstad vir die debuut in haar eie land . . . het 'Riets', soos Ma Skattie haar genoem het, die Johannesburgse media te woord gestaan, vars van haar eerste internasionale triomf in Bayreuth, as Sieglinde in Wagner se "Die Walküre". As prima donna het sy die pers in die BBP-sitkamer voor flitsende kameras en skerp TV-ligte ontmoet. Sy vra 'n sigaret, 'verkieslik Camel', en toe 'n glas 'gin&tonic' . . . pragtig geklee in 'n wyerandhoed en luiperdkoltabberd. Nie baie spraaksaam nie. Wydoog, en die glimlag breed. Rook en 'n operastem gaan nie saam nie, het iemand onseker opgemerk. Sonder aarseling kom die droë antwoord: 'Smoking is bad for the voice, but singing is even worse." Dit is die 'laidback'-humor wat Napier as sanger én mens gekenmerk het."
Op eie bodem het sy in Februarie 1985 vir die destydse Truk as Isolde in Wagner se "Tristan und Isolde" gesing en kort daarna in Bloemfontein Abigaille in Guiseppe Verdi se "Nabucco" vir die ingebruikneming van die Sand du Plessis-teater. In die Staatsteater in Pretoria was sy ook te sien as onder meer "Turandot" en as Santuzza in "Cavalleria Rusticana" van Mascagni.

Deur die jare het sy gereeld plaaslik opgetree, onder meer in:

Die rolle wat Marita die meeste vertolk het, is onder meer Senta (in Richard Wagner se "Der Fliegende Holländer", Chrysothemis (in Richard Strauss se "Elektra"), Leonore (in Beethoven se "Fidelio") en Ariadne (in Strauss se "Ariadne auf Naxos"). Haar gunstelingrolle was laasgenoemde en die Keiserin in dieselfde komponis se "Die Frau ohne Schatten". Later jare het sy dikwels die rol van Turandot in Puccini se gelyknamige opera vertolk.

Marita het haar grootste roem verwerf as vertolker van Strauss en Wagner se musiek. Sy het in 19 produksies van Wagner se "Ring der Niebelungen" opgetree: in die Metropolitan, La Scala, Covent Garden, San Francisco, Bayreuth en die Weense Staatsopera.

In haar loopbaan het Marita die verhoog met wêreldberoemde sangers soos Birgit Nilsson, Christa Ludwig, Placido Domingo en Leonie Rysanek (as wie se opvolger sy in 'n stadium beskou is) gedeel. Sy het ook saam met die bekendste dirigente soos Karl Böhm, Zubin Mehta en Wolfgang Sawallisch gewerk, maar nie Herbert von Karajan nie. Hy het haar vroeg in haar loopbaan gevra om die Koningin van die Nag in Mozart se "Towerfluit" te sing, wat sy van die hand gewys het. Hy het haar nooit weer vir 'n rol gevra nie.

Sy het haar uiteindelik in Kaapstad gaan vestig waar sy sanglesse aangebied en in plaaslike operaproduksies gesing het.

Marita Napier se gedenkdiens is in April 2004 in die St. George-katedraal in Kaapstad gehou. Haar vriend Johan Liebenberg sê in "Rapport" van 11 April 2004: "Haar begrafnisdiens . . . sal 'n huldeblyk wees aan die wonderlike mens wat sy was. Hoewel sy nie Anglikaans was nie, het sy reeds 'n paar jaar gelede haar begrafnis daar beplan." Die eenvoudige seremonie is gelei deur vader Lyle Redelinghuys. Van haar vriende en kollegas wat haar talenten en karaktertrekke op besonderhede wyse geskilder het, was haar jare lange medewerker Weiss Doubell indertydse direkteur van die Roodepoortse stadskouburg. Deon Knobel skryf in "Die Burger" van 23 April daardie jaar: “Vader Lyle het sy rede in die begrafnis afgesluit met 'n verwysing na die aartsbiskop van Kantelberg se woorde by die begrafnis van die Britse koninginmoeder in 2002 en dit op Marita van toepassing gemaak: dat sy geliefd was juis omdat sy haarself aan ons gegee het, so gewillig en so mildelik. Noudat die son gesak het, vloei van die warmte wat sy aan ons gegee het na haar terug.”

Resensent Thys Odendaal skryf in ‘’Beeld’’ van 6 Mei 2004 dat Marita Napier welbelese was, dol op poësie, graag gefliek het en ywerig beeldende kuns versamel het. “Sy het haar landgenote gerespekteer: het Nellie du Toit as stemraadgewer ingeroep toe sy 'n probleem ondervind het en Emma Renzi bewonder vir haar enorme kennis van opera en haar mededeelsaamheid.” Hy skryf sy het 'n 27 jaar lange stryd teen kanker gevoer, maar was meer besorg oor die lot van die mense agter die Ystergordyn: “Sy het graag in Praag gaan sing, want dan kon sy blikkieskos vir die gehore insmokkel.”

Haar vriend, die Kaapse koorleier, orrelis en stemafrigter Danie Theron, skryf kort na haar dood in "Die Burger" dat Marita alles amper perfeksionisties en beheersd gedoen het en dat dit haar help ontwikkel het in die kunstenaar wat sy was. “Dissipline was haar wagwoord. En baie harde werk. Terselfdertyd het dit haar baie ontoeganklik gemaak, want situasies is altyd in toom gehou. Daarom was dit lekker as sy nou en dan net laat loop het. Soos 'n paar jaar gelede met haar verjaardag. Dit was 'n snikhete dag in Februarie. Marita het onthaal en was warm van kook en drankies vir al haar gaste aandra. Die volgende oomblik laat val sy alles en storm met klere en al die swembad in.”

Sy was 'n baie privaat mens. Theron skryf: “Sy het selde enigiets van haar laat deurskemer. Dit was eers in die laaste paar maande, toe sy besef het die kanker gaan die oorhand kry, dat sy begin oopmaak en oor haar diep menslike behoeftes en belange begin praat het.” Sy was volgens hom iemand van wie 'n mens maklik gehou het danksy haar sagtheid en rustigheid, maar sy kon jou ook met haar lang stiltes ontsenu. Odendaal beaam dit: “As mens was sy stil, soms afsydig, en kon lank in 'n geselskap sit en net waarneem. Skielik, asof van nêrens, kon sy 'n lagbui skaars bedwing.” Nietemin skryf hy ook: “Napier was 'n unieke, gul mens en sanger, volkome toegewyd aan haar kuns en vriendekring. Baie spesiaal.”


Onder haar internasionale CD-opnames is die Koorsimfonie (nr. 9) van Beethoven onder leiding van Ozawa, Schoenberg se "Gurrelieder" met Pierre Boulez as dirigent, sowel as "Das Rheingold" (Fricka onder Janowski) en "Die Walküre" (Gerhilde onder Levine) en Kurt Weill se "Der Zar lässt sich photographieren". Daar bestaan ook 'n 1973 lewendige opname waarin Marita Venus in Wagner se Tannhauser saam met die dirigent Otmar Suitner sing. Daar bestaan ook 'n aantal Suid-Afrikaanse opnames van opvoerings en talle roofopnames.


Beethoven:

D'Albert:

Mascagni:

Humperdick:

Jánaček:

Mozart:

Offenbach:

Puccini:

Strauss:

Temmingh:

Verdi:

Wagner:

Weber:

Weill:





</doc>
<doc id="43149" url="https://af.wikipedia.org/wiki?curid=43149" title="Pous Paulus IV">
Pous Paulus IV

Paulus IV was die 223ste pous van die Rooms-Katolieke Kerk van 1555 tot 1559. Hy is die mede-stigter van die Orde van die Teatyners.

Pous Paulus IV is gebore as Gian Pietro Carafa op 28 Junie 1476 in Capriglio, Italië. Sy vader was Giovanni Antonio Carafa en sy moeder Vittoria Camponeschi, die dogter van Pietro Lalle Camponeschi, vyfde graaf van Montorio. Sy oom en mentor, Oliviero Carafa hom gehelp om op 30 Julie 1505 aangestel te word as biskop van Chieti. Op 18 September 1505 word hy tot biskop gewy. Op 20 Desember 1518 word hy aartsbiskop van Brindisi. Tussen 1520 en 1525 woon Carafa in Rome en vlug tydens die plundering van Rome na Venesië. In 1524 stig hy saam met Sint Cajetan die Orde van die Teatyners. Pous Paulus III stel Carafa op 22 Desember 1536 aan as kardinaal en as lid van die nuutgestigte kommissie vir' n algemene hervorming van die kerk. Op 15 Januarie 1537 word hy kardinaal-priester van Sint Pancrazio, op 24 September 1537 kardinaal-priester van Sint Sisto en op 6 Julie 1541 kardinaal-priester van San Clemente. Vanaf 1542 lei hy die Inkwisisie. Op 24 September 1543 word hy kardinaal-biskop van San Maria in Trastevere, op 17 Oktober 1544 kardinaal-biskop van Albano en op 8 Oktober 1546 kardinaal biskop van Sabina. Op 23 Februarie 1549 word hy aartsbiskop van Napels en op 28 Februarie 1550 kardinaal-biskop van Frascati. In 1553 word hy benoem as die dekaan van die kollege van kardinale, op 29 November 1553 kardinaal-biskop van Porto en Santa Rufina. Op 11 Desember 1553 word hy kardinaal-biskop van Ostia, sy laaste pos voordat hy pous word. Op 23 Mei 1555 volg hy Pous Marcellus II en word gekroon op 26 Mei 1555 deur kardinaal Francesco Pisani. Hy regeer tot sy dood op 18 Augustus 1559 en word opgevolg deur Pous Pius IV. Die naam ‘Paulus’ beteken 'die kleintjie'.

Pous Paulus IV was 79 jaar toe hy as pous verkies is. Voor sy verkiesing het hy herhaaldelik van hervormings gepraat. Na die verkiesing maak hy hom skuldig aan nepotisme deur een van sy neefs, Carlo Carafa, 'n condottiere, kardinaal-staatsekretaris te maak en 'n ander neef, Giovanni Carafa,' n wrede avonturier, die eerste kaptein-generaal van die kerk en daarna hertog van Paliano te maak.

Nadat Paulus, toe nog kardinaal Carafa as hoof van die Inkwisisie gewys het dat hy onvergeeflik teen die Italiaanse Protestante was, protesteer die pous teen die Vrede van Augsburg, 25 September 1555. Die vrede laat elke vors toe om die religie van sy gebied te bepaal. Toe keiser Karel V in 1556 abdikeer en sy broer Ferdinand I die titel "Heilige Romeinse Keiser" aanneem, verklaar Pous Paulus dit as ongeldig.
As teenstander van die Spaans-Habsburgse mag, verloor Paulus weens sy alliansie met Frankryk die oorlog teen Spanje en op 12 September 1557 ná die besetting van die pouslike staat deur die Hertog van Alva, moet hy die voorwaardes van die vrede van Cave Palestrina aanvaar. Oor die kwessie van die Britse troon, het hy sy invloed probeer gebruik teen die Protestantse Elizabeth.

Om die Katolieke Kerk te versterk, brei Paulus die bevoegdhede van die "Heilige Inkwisisie." uit. Daar word beweer as sou hy gesê het: "Selfs as my eie vader 'n ketter was, sou ek die hout bymekaar maak om hom te verbrand".
In sy bul "Cum Nimis absurdum" van 14 Julie 1555 beveel hy dat Jode in ghetto's moet woon. 'n Paar dae later word 24 Jode wat onder dwang bekeer is en uit Portugal gevlug het, verbrand in Ancona. Dit was die enigste daad van hierdie soort in die geskiedenis van Italië.
Die verdaagde konsilie van Trente roep hy nie weer op nie omdat hy die taak van kerkhervorming wou oorgee aan die kurie en die kollege van kardinale.
As een van sy laaste dade, publiseer hy die bul "Cum ex apostolatus officio" waarin hy boeksensuur en die berugte "Index librorum prohibitorium" (Indeks van verbode boeke) instel. In 1559 herstruktureer hy die bisdomme van die Habsburgse Nederlande.

Na sy dood het die burgers van Rome fees gevier, die gevangenes van die Roomse Inkwisisie bevry, en die paleis van die Inkwisisie aan die brand gesteek. Lede van die munisipale owerheid van Rome, wat tydens die bewind van Paulus IV ernstige beperkinge opgelê is, het die geleentheid uitgebuit en die mense se woede in hulle guns aangevuur.
Tien dae na sy dood, het die hertog van Paliano, met die goedkeuring van sy broer, die kardinaal-staatsekretaris sy (die hertog s'n) swanger vrou laat vermoor. Onder die bewind van die nuwe pous, Pous Pius IV, word hulle voor die regbank gebring. Die kardinaal-staatsekrtearis word in die Engeleburg verwurg en die hertog word onthoof. Hulle handlangers is ook tereggestel.

Pous Paulus IV het 19 nuwe kardinale aangestel in vier konsistories.







Saamgestel en vertaal uit die , , en wikipedia en aangevul uit ander bronne soos aangedui.

Basis-URL: .


</doc>
<doc id="43151" url="https://af.wikipedia.org/wiki?curid=43151" title="Clodovil Hernandes">
Clodovil Hernandes

Clodovil Hernandes (* 17 Junie 1937 in Elisiário, São Paulo (Brasilië), † 17 Maart 2009 in Brasília, Distrito Federal (Brasilië)) was 'n Brasiliaanse ontwerper, TV-aanbieder en politikus.



</doc>
<doc id="43153" url="https://af.wikipedia.org/wiki?curid=43153" title="Nieu-Holland">
Nieu-Holland

Die term Nieu-Holland kan verwys ná:



</doc>
<doc id="43156" url="https://af.wikipedia.org/wiki?curid=43156" title="VfL Halle 1896">
VfL Halle 1896

Die klub is op 16 Julie 1896 gestig as "Hallescher Fußballclub von 1896" en was een van die stigterslede van die DFB in 1900 in Leipzig. Die klub het in 1909 een van die eerstes in Duitsland geword om sy eie stadion aan te koop en op 4 September 1910 is die nuwe sportkompleks amptelik ingewy met ’n wedstryd teen VfB Leipzig, die toenmalige topklub van Duitsland. Die wedstryd het 10 000 toeskouers getrek.

Die klub het op 23 September 1919 met "Kaufmännischen Turnverein Halle" saamgesmelt om "VfL Halle von 1896" te vorm. In April 1920 het die twee klubs weer uitmekaargespat, maar die klub het sy nuwe naam behou. Die klub het die kampioen van Sentraal-Duitsland in 1917 en 1919 geword, maar as gevolg van die Eerste Wêreldoorlog het daar nie uitklopwedstryde om die Duitse titel tussen 1914 en 1920 plaasgevind nie.

Tussen 1937 en 1944 het die klub in die Gauliga Sentraal meegeding, destyds op die hoogste vlak van die Duitse sokkerstruktuur. Na die Tweede Wêreldoorlog is die klub deur die Geallieerdes ontbind. Die klub is op 10 November 1946 as "SG Giebichenstein" herstig en op 14 Mei 1949 is die klub herdoop na "SG Genossenschaften Halle". In 1951 het die klub "BSG Empor Halle" uit die voorafgaande klub ontstaan, wat op 1 Augustus 1990 die naam "SV Empor Halle" aangeneem het. Op 4 Julie 1991 het die klub weer die tradisionele naam "VfL Halle 1896" teruggeneem.

Die klub het nie gedurende die tydperk van die DDR baie sukses behaal nie en kon slegs vir een seisoen (1980) die DDR-liga (tweede vlak) haal. Die klub speel al jare lank tweede viool teen die liefling-klub van die stad, Hallescher FC. Die klub se grootste moderne prestasie is in 1999 behaal toe daar verrassend na die Regionalliga op die derde vlak gepromoveer is, maar die klub is in 2000 deur die DFB verplig om uit die Oberliga te relegeer as gevolg van finansiële probleme. 



</doc>
<doc id="43158" url="https://af.wikipedia.org/wiki?curid=43158" title="Hugenote Hoërskool">
Hugenote Hoërskool

Die Hugenote Hoërskool is 'n dubbelmediumstaatskool op Wellington in die Boland, Wes-Kaap. Die skool se leerdertal toon 'n konstante styging en daar is tans 820 leerders. Die skoolhoof is mnr. Wikus Naudé. (Daar is 'n hoërskool met dieselfde naam op Springs in Gauteng, maar amptelik is daardie skool Hoërskool Hugenote.)

Die skool kan sy geskiedenis terugvoer tot 1868 met die stigting van Wellington se Hoër Jongenskool. Die skool verskuif in 1884 na 'n nuwe perseel op die plek waar Wellington se stadsaal vandag staan. Van die skool se noemenswaardige skoolhoofde was Robert MacCrone (1881–1904), Fransie Roux (1904–1928) en Hennie Roos (1928–1953).

Intussen kom dr. Andrew Murray in September 1871 na Wellington en beywer hom vir die stigting van 'n meisieskool. Die Hugenote-seminarie is in 1874 gestig met mes. Anna Bliss en Abbie Park Ferguson as onderwysers. Die eerste 40 meisies skryf in Januarie daardie jaar in.

In 1954 besluit die destydse Kaaplandse onderwysdepartement die twee skole moet saamsmelt, wat lei tot die stigting van die huidige hoërskool. Aanvanklik is die nuwe hoërskool gehuisves in die geboue van die ou Hugenote-seminarie in Kerkstraat. Die skool se leerdertal neem vinnig toe en binne 16 jaar raak die perseel in Kerkstraat te klein. Die departement van onderwys rig toe die nuwe skool en koshuis op in die Blouvlei, naby die Bolandstadion.


Bo en behalwe die gewone onderriglokale beskik Hugenote Hoërskool oor die volgende fasiliteite:

• Internet in alle klasse

• Dataprojektors in alle klasse

• 3 klasse met elektroniese witborde

• 3 wetenskaplaboratoriums

• 3 biologielaboratoriums

• ’n goed toegeruste Verbruikerstudielokaal

• 4 volledig toegeruste rekenaarsentrums vir die onderrig van rekenaarstudie, rekenaartoepassingstegnologie en rekenaargeletterdheid

• skoolsaal met sysaal wat ook vir liggaamsopvoedingsessies gebruik kan word

• ’n veeldoelige ontspanningsaal, die grondsaal

Op ons pragtige terrein bied ons die volgende aan:

• Pawiljoen met dak vir 1000 toeskouers

• Klubhuis met satellietskottel wat uitkyk oor rugbyvelde

• Kleedkamers

• Oefenveld met fasiliteite vir opwarming

• 3 rugbyvelde

• atletiekbaan

• 2 krieketvelde

• 7 krieketnette

• groot swembad (25m)

• 8 netbalbane waarvan een onderdak is

• 5 tennisbane

• tennisslaanmuur

• 2 hokkievelde en 'n Astro-baan


Hugenote Hoërskool ontsluit die toekoms.

Hugenote Hoërskool doen alles moontlik om leerders:

1. op akademiese, fisiese en geestelike gebied tot volle potensiaal te ontwikkel.

2. ‘n voorsprong te gee sodat hulle ‘n positiewe verskil kan maak in die samelewing.



Aangepas uit Erekode van Hoër Jongenskool van 1868

Ek vrees my Skepper en eer my ouers.

Ek hou die naam en leuse van my skool hoog omdat ek myself en my medemens respekteer.

Ek glo aan stiptelikheid, verantwoordelikheid en aanspreeklikheid.

Ek beskou my medeleerders as my vriende aan wie ek hulp, bemoediging en lojaliteit verskuldig is.

Ek glo in integriteit en pligsgetrouheid.

Ek eerbiedig die waarheid, want my woord is my eer.

Selfdissipline en selfbeheersing is vir my vanselfsprekend.

My strewe in alles is “MIK HOOG”.

Teen die blou van trotse berge daal ‘n berghang groen en sag.

Na ‘n sondeurdrenkte aarde waar die lewe lê en wag.

Om te bot en bloei in boorde ons tot wasdom laat gedy.

In ‘n skool wat deur die jare, trou aan hoë roeping bly.

Al ons dank en eer en hulde aan ‘n edele simbool

van ‘n mooi en vrugbaar lewe: 

Hugenote Hoërskool!

__INDEKS__

__DWINGIO__

</doc>
<doc id="43169" url="https://af.wikipedia.org/wiki?curid=43169" title="VfB Marburg">
VfB Marburg

Die klub is op 13 Mei 1905 gestig as "Marburger Fußball-Klub 1905" in die restaurant "Bopps Terrassen" in Marburg. In 1908 het die klub ander sportsoorte begin aanbied en sy naam verander na "Verein für Bewegungsspiele 1905 Marburg". Die Eerste Wêreldoorlog het die klub swaar getref met 41 lede wat in veldslae omgekom het en die klub moes sy bedrywighede staak. Die klub is egter op 1 Februarie 1919 herstig. Op 30 Augustus 1925 het die klub met "SV Kurhessen" saamgesmelt om "Sportvereinigung VfB 05-Kurhessen" te vorm.

In 1937 word die klub deur die Nazi‘s gedwing om met "Marburger Turnverein" saam te smelt om "VfL Marburg" te vorm. Op 9 April 1992 word die sokkerafdeling onafhanklik onder die huidige naam, dieselfde naam waaronder die klub bekend geword het tussen 1908 en 1925. 

Die klub het tussen 1933 en 1944 ses seisoene in die Gauliga deurgebring op die hoogste vlak van die Duitse sokkerstruktuur en die klub se beste prestasie is in 1943 behaal toe daar tweede geëindig is.

Die klub speel die meeste van sy ligawedstryde op die "Stadion an der Gisselberger Straße", wat aan die klub behoort, maar groot wedstryde word op die "Georg Gaßmann-stadion" (wat aan die stad behoort) gespeel.



</doc>
<doc id="43170" url="https://af.wikipedia.org/wiki?curid=43170" title="Royal National Park">
Royal National Park

Die Royal National Park is 'n natuurreservaat in Nieu-Suid-Wallis, Australië, 29 km besuide van Sydney. 

Die reservaat is deur Sir John Robertson, die waarnemende<ref name='environment.gov.au/ahdb/place_id=105893'></ref> Premier van Nieu-Suid-Wallis verklaar en formeel geopen op die 26 April 1879. Dit is die wêreld se tweede oudste natuurreservaat na die Yellowstone Nasionale Park in die V.S.A. Aanvanklik het die reservaat bloot as "The National Park" bekend gestaan maar is herdoop in 1955 na Elisabeth II, die Koningin van Brittanje daardeur gereis het op pad na Wollongong, tydens haar toer van 1954.<ref name='cultureandrecreation.gov.au/natparks'> </ref>

Die park sluit die woonbuurte van Audley, Maianbar en Bundeena in. Daar was eens op 'n tyd 'n spoorlyn wat met die Illawarra-spoorlyn verbind was, maar dié is tans gesluit. Die Sydney Tramway Museum by Loftus bedryf tans 'n trêm op die lyn. Audley kan bereik word per pad vanaf verskeie treinstasies wat aan die park grens. Bundeena en Maianbar kan ook per pad bereik word deur die park of met 'n veerbootdiens vanaf Cronulla.

Daar is verskeie staproetes, braai- en piekniekplekke in die park. Bergfietse word ook toegelaat op verskeie veldpaadjies in die park. Daar is verskeie parkeerareas waar motors gelaat kan word as 'n mens gaan stap of fietsry. 'n Fooi van $11.00 word gehef op motors wat die park binnegaan.

Die park is reeds verskeie kere deur ernstige bosbrande geteister, en veral noemenswaardig was die brande van 1994 en die "swartkersfees"-bosbrande van 2001. Australiese inheemse bosse herstel natuurlik na bosbrande en met ingang 2009 was daar bitter min tekens van die brande sigbaar. Soms as daar 'n hoë brandgevaar heers word die park tydelik gesluit om besoekers se veiligheid te verseker.

Daar is verskeie kampeerterreine te Bundeena, North Era en Providential Point. Voorgenoemde is die enigste geoorloofde plekke vir kampering in die reservaat en word gereguleer deur 'n bespreking- en registrasiestelsel wat voorafbespreking noodsaak. 'n Fooi op motors wat die park binnegaan is van toepassing; toegang per voet is egter gratis.<ref name='environment.nsw.gov.au/annualpass/DailyVehicleEntryFees.htm'> </ref>


</doc>
<doc id="43180" url="https://af.wikipedia.org/wiki?curid=43180" title="Abbie Park Ferguson">
Abbie Park Ferguson

Abbie Park Ferguson (Whateley, Massachusetts, 4 April 1837 - Wellington, 23 Maart 1919) was 'n baanbreker op die gebied van onderwys vir dogters en vroue in Suid-Afrika, en veral op die Bolandse dorp Wellington.

Sy was die dogter van 'n Skotse predikant in die Kongregasionalistiese Kerk in Whateley in die deelstaat Massachusetts. Haar ma het uit 'n puriteinse huis gekom. Sy behaal haar onderwysgraad in 1865 aan die Mount Holyoke-seminarie in die VSA. Hoewel sy onderwys in New Haven gaan gee het, wou sy eintlik sendingwerk gaan doen, veral onder die minderbevoorregtes. Ná twee jaar gaan studeer sy verder in Europa waar sy haar M.A. behaal. 

Ferguson keer terug na New Haven en begin 'n projek vir straatkinders saam met die Metodistekerk. Tydens 'n besoek aan haar alma mater kom 'n brief aan van dokter Andrew Murray waarin hy vra vir onderwyseresse om 'n inrigting geskoei op Mount Holyoke te begin.

Aan die einde van 1873 kom sy in die geselskap van Anna Bliss in Suid-Afrika aan en was van die opening op 19 Januarie 1874 verbonde aan die Hugenote-seminarie op Wellington. Hulle is albei op 5 Oktober 1874 as lidmate van die plaaslike NG gemeente opgeneem. Mej. Ferguson was 37 jaar lank aan die Hugenote-seminarie en -kollege werksaam, waarvan die laaste 11 jaar as rektor, en het dit uitgebou tot 'n opleidingsinstelling wat die rol van die vrou in die kerk en samelewing ingrypend verander het.



</doc>
<doc id="43181" url="https://af.wikipedia.org/wiki?curid=43181" title="Kongregasionalistiese Kerk">
Kongregasionalistiese Kerk

Die Kongregasionalistiese Kerk is 'n kerkgroepering wat spruit uit die puriteine van die sewentiende eeu.

Die Kongregasionaliste het sterk klem geplaas op die selfstandigheid en individualiteit van plaaslike gemeentes en het stukrag gekry nadat die Britse parlement in 1646 die Westminster-konfessie aanvaar het. Tydens Oliver Cromwell se bewind het hulle 'n vastrapplek in die Britse kerklike samelewing gekry.

Die groepering se leer is in die Savoy-verklaring van 1658 uiteengesit en daarin word die Westminster-konfessie meerendeels aanvaar, buiten die afdeling oor kerklike regering en sinodes. Die kerk is na die Verenigde State van Amerika gebring deur puriteinse lidmate. Hulle verdraagsame en onafhanklike ingesteldheid het later 'n belangrike invloed op die Amerikaanse Vryheidsverklaring (1776) uitgeoefen.

Die Verenigde Kongregasionalistiese Kerk van Suider-Afrika het eers in 1967 tot stand gekom, maar kan sy oorsprong meer as 200 jaar terugspeur tot by die aankoms van die eerste personeel van die Londense Sendinggenootskap. Die lidmate tel sowat 300 000, wat verdeel is in meer as 350 gemeentes in vyf lande.

Die eerste Kongregasionalistiese kerk in Johannesburg was op die hoek van End- en Breestraat, waar die argitek Frank Emley ’n lidmaat was, hoewel R. Howden die gebou ontwerp het. Die hoeksteen is op 14 Julie 1895 deur die mynkommissaris, J.L. van der Merwe, gelê.

Die eerste Kongregasionalistiese eredienste is in ’n bousel van hout en yster op Von Brandisplein deur eerw. F.J. Ecclestone waargeneem. Op 25 April 1889 is die kerk geskuif na Richard Currie se veilingskamers in Commissionerstraat, en later na die Vrymesselaarsaal in Jeppestraat, voor die nuwe kerk eindelik laat in 1895 betrek kon word. 

Tien jaar later het, is die Musiekskool oorkant die straat in Endstraat opgerig na die ontwerp van sir Herbert Bakerm en die Caledoniese Klub, wat agter die kerk gebou is. ’n Orrelkamer is in 1913 aangebou. Die kerk is later gesloop om plek te maak vir ’n kantoorgebou. Die Kaledoniese Klub het in die jongste jare afgebrand en is toe gesloop. 




</doc>
<doc id="43182" url="https://af.wikipedia.org/wiki?curid=43182" title="Westminster-konfessie">
Westminster-konfessie

Die Westminster-konfessie is in 1646 voltooi en goedgekeur tydens 'n konvent van kerklikes in die Londense Westminster-abdy en het uiteindelik 'n belangrike belydenisskrif vir die meeste presbiteriaanse kerke in die Engelssprekende wêreld geword.

Met sekere wysigings vorm dit die grondslag vir belydenisskrifte van die Engelse Kongregasionalistiese Kerk en sekere Baptiste kerke.



</doc>
<doc id="43183" url="https://af.wikipedia.org/wiki?curid=43183" title="Westminster-abdy">
Westminster-abdy

Die Collegiate Church of St Peter at Westminster, waarna byna altyd in die omgang as Westminster-abdy verwys word, is 'n Gotiese kerkgebou in die City of Westminster, Londen, naby die paleis met die dieselfde naam. Dit is die kerk waarin Britse koninklikes gekroon en waaruit hulle begrawe word. Die kerk het skaars 'n dekade lank, van 1546 tot 1556, die status van 'n katedraal geniet. Die Westminster-abdy is in 1987 deur Unesco as wêrelderfenis gelys.



</doc>
<doc id="43184" url="https://af.wikipedia.org/wiki?curid=43184" title="Bayreuth">
Bayreuth

Bayreuth is 'n stad in noordelike Beiere, Duitsland, aan die Rooi-Main-rivier in 'n vallei tussen die Frankiese Alb en die Fichtelgebergte. Dit is die hoofstad van Bo-Franken en het in 2008 'n bevolking van 73 048 gehad. Die stad is bekend vir sy gereelde fees van musiek deur Richard Wagner.

Die stad is wyd bekend weens sy verbintenis met die komponis Richard Wagner, wat van 1872 tot en met sy dood in 1883 hier gewoon het. Wagner se villa, "Wahnfried", is in Bayreuth gebou met die geldelike bystand van koning Ludwig II van Beiere en is ná die Eerste Wêreldoorlog in die Wagner-museum omskep. Die Bayreuth Festspielhaus is noord van die stad geleë, 'n operahuis wat spesiaal opgerig is vir die uitsluitlike opvoering van Wagner se operas. Hier het is première opgevoer van die laaste twee operas in Wagner se siklus "Der Ring des Nibelungen" ("Siegfried" en "Götterdämmerung"), van die siklus as geheel en ook van "Parsifal".

Wagner se operas word elke somer tydens die maandlange Richard Wagner-fees in die Festspielhaus opgevoer, wat algemeen bekendstaan as die Bayreuth-fees. Dit lok duisende besoekers en was nog elke jaar sedert die eerste geleentheid in 1876 uitverkoop. Die huidige waglys is tans tot meer as tien jaar lank.



</doc>
<doc id="43185" url="https://af.wikipedia.org/wiki?curid=43185" title="Hoedspruit">
Hoedspruit

Hoedspruit is 'n dorp in die ooste van die Limpopoprovinsie, Suid-Afrika. Die dorp is 30 km noord van Acornhoek.

Ds. Frans Lion Cachet het in 1865 reeds hier 'n vergadering gehou. Die oorspronklike plaas, ook Hoedspruit, is in 1869 opgemeet. Die eerste poskantoor is in 1890 geopen. Die takspoorlyn van 60 km na Phalaborwa is in 1963 teen 'n koste van 
R4 miljoen voltooi.

Die Lugmagbasis Hoedspruit is 'n belangrike basis van die Suid-Afrikaanse Lugmag op Hoedspruit.



</doc>
<doc id="43186" url="https://af.wikipedia.org/wiki?curid=43186" title="Emma Renzi">
Emma Renzi

Emma Renzi (gebore 8 April 1926 as "Emmerentia Scheepers" op Heidelberg) is 'n Suid-Afrikaanse sopraan.

Op skool reeds het dit duidelik geword dat sy musiektalent het toe sy lesse begin neem het in klavier, viool en harp. Later het sy ook sanglesse begin neem. Nadat sy in 1943 aan die hoërskool op haar tuisdorp gematrikuleer het, het sy haar aan die Suid-Afrikaanse Musiekkollege in Kaapstad vir die graag B.Mus. ingeskryf. Hier het sy haar eerste operarol gesing.

In 1947 maak sy haar Suid-Afrikaanse studie klaar en vertrek die volgende jaar Londen toe waar sy drie jaar lank onder Joan Cross aan die Nasionale Operaskool studeer. Daarna was sy verbonde aan die Carl Rosa-operageselskap.

Haar eerste belangrike rol was dié van Giuletta in Jacques Offenbach se "Tales of Hoffmann". Van 1954 sing sy vir die English Opera Group, waarmee die komponis Benjamin Britten ook vereenselwig is. Sy was een van die hoofsangers in 'n Londense opvoering van sy "The Turn of the Screw". Intussen het deeltydse werk vir die BBC gedoen, konserte in Brittanje gehou en opnames vir die platemaatskappy Parlophone gemaak. 

In 1956 was sy die eerste Suid-Afrikaner wat tydens die Edinburgh-fees gesin gesing en wen sy ook 'n internasionale medalje tydens die Concours in Genève. In dié tydperk het sy ook gesing vir Charles Farncombe se baanbreker Handel Opera Society en verskyn as Morgana in die geselskap se 1957-konsertweergawe van "Alcina" teenoor die opkomende ster Joan Sutherland.

Sy onderneem 'n konserttoer in Suid-Afrika en verhuis na Sisilië waar sy stemonderrig ontvang van die Maestro Santo. Hy het die dramatiese eienskappe van haar stem ontwikkel en geskikte rolle in operahuise op dié Italiaanse eiland het haar besluit bevestig dat die Italiaanse sangstyl haar stem die beste gepas het. 

Van 1961 tot 1966 is sy in diens geneem vir dramatiese rolle in Karlsruhe, Johannesburg (Amelia in "Un Ballo in Maschera" tydens die inhuldiging van die Stadsteater in 1962) en, van 1963, in verskeie Italiaanse teaters. Sy het haar in Milaan gaan vestig, maar haar geboorteland jaarliks van 1963 tot 1965 besoek. Tydens laasgenoemde jaar was haar rol dié van Abigaille in Truk se opvoering van Verdi se "Nabucco", wat haar die kans sou bied om in La Scala in Milaan te gaan sing. Toe die Griekse sopraan Elena Souliotis nie in Desember 1966 haar opwagting maak om die rol te vertolk nie, is Emma Renzi gevra om in te staan – en behaal sy 'n groot sukses. 

Daarna volg optredes in Portugal (1967), Turkye (1967), Joego-Slawië en die Verenigde State van Amerika (1968), Frankryk en Suid-Amerika (1969), Spanje (1970), Suid-Afrika (1971) en weer Amerika (1976).

Sy behaal 'n triomf in 1971 toe sy gekies is om die rol van Aïda tydens die inhuldiging van die Nico Malan-skouburg te sing. Sy het in Italië onder meer ook in Parma, Venesië, Napels, Bologna, Palermo, Rome en Verona gesing. Sy was die eerste Suid-Afrikaner wat 'n hoofrol in La Scala in Milaan gesing het toe sy Montserrat Caballé ter elfder ure vir die vyftig-jarige viering van Puccini se "Turandot" moes vervang. Ook was sy die eerste Suid-Afrikaner wat in feitlik die hele Italië welslae behaal het.

Ná nog 'n besoek aan haar geboorteland in 1978 het sy haar Italiaanse loopbaan beëindig met die sing van die vroulike hoofrol in Boito se "Mefistofele" (1979). Sy is in daardie aangestel as direkteur van die Operasentrum van die Universiteit van die Witwatersrand se pasgestigde Musiekskool. Die daaropvolgende jaar is sy aangestel as direkteur van die Operasentrum van die Musiekskool aan die Pretoriase Tegnikon. Van 1992 tot 1994 was sy 'n stemafrigter in Italiaanse opera by Truk en van 1992 'n senior lektor aan Wits.





</doc>
<doc id="43187" url="https://af.wikipedia.org/wiki?curid=43187" title="Loopspruit">
Loopspruit

Loopspruit is 'n klein kulturele dorpie in Mpumalanga, Suid-Afrika. Die dorpie lê 25 km noord van Pretoria.



</doc>
<doc id="43188" url="https://af.wikipedia.org/wiki?curid=43188" title="Kinross">
Kinross

Kinross is 'n klein goudmynboudorp in Mpumalanga, Suid-Afrika. Die dorp is vernoem na Kinross, 'n dorp in Skotland, en is in 1915 gestig. Daar is vier goudmyne in die omgewing naamlik: Winkelhaak, Leslie, Bracken en Kinross. Die dorp is naby die groot waterskeiding tussen riviere wat wes na die Atlantiese Oseaan en oos na die Indiese Oseaan vloei. Die dorpie Leandra is 20 km wes van Kinross. Die N17 nasionale pad gaan deur Kinross.




</doc>
<doc id="43189" url="https://af.wikipedia.org/wiki?curid=43189" title="Hectorspruit">
Hectorspruit

Hectorspruit is 'n dorpie in die ooste van Mpumalanga, Suid-Afrika. Die dorp is tussen die dorpe Kaapmuiden en Komatipoort geleë. 

Die dorp lê op die oewer van Hectorspruit, 'n sytak van die Krokodilrivier. Die spruit het weer sy naam van die hond van Servaas de Kock gekry. De Kock was die man wat die Pretoria-Delgoabaai spoorlyn opgemeet het. Die spoorlyn het die dorp in 1891 bereik. Nadat Paul Kruger die land verlaat het op 11 September 1900 het die Boere die Tweede Vryheidsoorlog in guerillavorm voortgesit vanaf hierdie dorpie.

Daar word suikerriet, groente en subtropiese vrugte verbou in die distrik.




</doc>
<doc id="43190" url="https://af.wikipedia.org/wiki?curid=43190" title="Kaapmuiden">
Kaapmuiden

Kaapmuiden is 'n dorp in die ooste van Mpumalanga, Suid-Afrika. Die dorp is tussen die dorpe Malelane en Nelspruit geleë. Die dorp kry sy naam van die samevloeiing van die Kaaprivier by die Krokodilrivier, waarby die woord "muiden" mond beteken.

Die dorp lê op die hoofspoorlyn tussen Pretoria en Maputo. Hier tak twee spoorlyne af: 'n taklyn na Barberton en 'n taklyn na Soekmekaar. Die Barbertonlyn is in 1896 ingewy.

Die belangrikste gewasse is suikerriet, subtropiese vrugte en groente.



</doc>
<doc id="43191" url="https://af.wikipedia.org/wiki?curid=43191" title="Uh Huh Her">
Uh Huh Her

Uh Huh Her is 'n onafhanklike indiegenre popgroep vanuit Los Angeles, Kalifornië in die VSA wat in Januarie 2007 tot stand gekom het en hul eerste EP op 24 Julie 2007 vrygestel het. Die groep neem hul naam van PJ Harvey se album, "Uh Huh Her".




</doc>
<doc id="43192" url="https://af.wikipedia.org/wiki?curid=43192" title="Blink-182">
Blink-182

Blink-182 is 'n Amerikaanse poppunkgroep vanuit Poway, Kalifornië. Die groep het in 1992 onder die naam Blink tot stand gekom met die besetting bestaande uit Tom DeLonge (stem, kitaar), Mark Hoppus (stem, baskitaar) en Scott Raynor (tromme). Travis Barker het Raynor in 1998 halfweg deur 'n musiektoer deur die VSA vervang. DeLonge het die groep in 2005 verlaat, wat die groep op 'n onbeperkte hiaat geplaas het. DeLonge het intussen die groep Angels & Airwaves gevorm terwyl Hoppus en Barker in die groep +44 voortgespeel het. Op 8 Februarie 2009 het Blink-182 aangekondig dat die groep se hiaat beëindig is en dat hulle in die ateljee is besig om 'n album op te neem.




</doc>
<doc id="43198" url="https://af.wikipedia.org/wiki?curid=43198" title="Annie Malan">
Annie Malan

Annie Malan is 'n Suid-Afrikaanse aktrise wat bekend is vir haar rol in die film "Fiela se Kind" in 1988. Sy het ook vele ander belangrike rolle gespeel in rolprent- en TV-produksies, onder andere "Saartjie"(geskep uit die boeke geskryf deur Bettie Naude) , "Super Snuiters", "Pot vol Winter", "Emily Hobhouse", "Glaskasteel" en "Swartwater".

Dit is tans onseker of enige spesifieke rol direk gelei het tot haar bekendheid.


</doc>
<doc id="43200" url="https://af.wikipedia.org/wiki?curid=43200" title="Omar Rodriguez-Lopez">
Omar Rodriguez-Lopez

Omar Rodriguez-Lopez (Omar Rodriguez) is 'n Amerikaanse musikant van Bayamón. 




</doc>
<doc id="43214" url="https://af.wikipedia.org/wiki?curid=43214" title="Riemland">
Riemland

Die Riemland is ’n streek in die ooste van die Vrystaat wat rofweg omgrens word deur die nasionale paaie bekend as die N1, N3 en N5. Kroonstad, Bethlehem, Lindley, Reitz, Heilbron en Senekal is die grootste dorpe in die gebied.

In die 1800’s was die grasvlaktes bekend as goeie jagveld weens die volop en ryk verskeidenheid aan wild. So baie velle is tot riempies en swepe verwerk, dat die streek die bynaam Riemland ontvang het. Voortrekkers het hulle in die gebied kom vestig en met die Matebeles onder Silkaats in botsing gekom. Gedurende Oktober 1836 vind die geveg by Vegkop, 25km suid van die huidige Heilbron, plaas. By Heilbron en Lindley is begraafplase wat die Tweede Vryheidsoorlog in herinnering roep.

Gemengde boerdery (met die klem op graan) is 'n kenmerk van die streek. Ekotoerisme wen veld en wildsplase met die wild wat oorspronklik daar voorgekom het, word ontwikkel.

In Heilbron is die Riemland Museum. Net suidwes van Petrus Steyn is die spoorweghalte Riemland. Die twee dorpe kan as die kern van die streek beskou word.




</doc>
<doc id="43215" url="https://af.wikipedia.org/wiki?curid=43215" title="Cecilia Wessels">
Cecilia Wessels

Cecilia Wessels (* 7 Augustus 1895, Bloemfontein – † 14 Desember 1970, Kaapstad) was ’n Suid-Afrikaanse operasangeres.

Wessels is in die Oranje-Vrystaat gebore as die dogter van sir Cornelius Wessels, administrateur van die provinsie. Sy ontvang haar skoolopleiding in Bloemfontein en Kaapstad en haar sangopleiding aan die Suid-Afrikaanse Musiekkollege in Kaapstad onder professor Henry Bell en voltooi haar opleiding later aan die Royal Academy of Music in Londen. Sy maak haar debuut as konsertsangeres, maar slaan in 1924 oor na operamusiek toe sy met die Old Vic Company optree in "Tannhäuser", "Carmen" en "Il Trovatore". Die volgende jaar onderneem sy ’n reis na Suid-Afrika, wat die begin was van haar lang en geslaagde loopbaan as sopraan in haar geboorteland. In Engeland het sy onder meer saam met bekende dirigente soos sir Henry Wood en sir Malcolm Sargent gewerk. Van die operahuise waar sy veral in Wagner-operas te sien was, was onder meer Bayreuth, Sadler’s Wells en Berlyn.

Wessels was waarskynlik die eerste Suid-Afrikaanse sangeres wat oorsee naam gemaak het, hoewel latere sangeresse soos Marita Napier, Emma Renzi en Mimi Coertse groter roem sou verwerf. Sy was, danksy vele konserttoere, ’n bekende en beminde persoonlikheid in die hele destyde Unie van Suid-Afrika asook in Suid-Rhodesië en Suidwes-Afrika.

Sy het oor ’n tydperk van ’n halwe eeu ’n huishoudelike naam in Suider-Afrika geword en het by so te sê elke amptelike geleentheid opgetree. Hieronder tel die inwyding van die Voortrekkermonument in 1949, die Van Riebeeck-fees van 1952, die inhuldiging van verskeie staatspresidente en die ingebruikneming van die Groote Kerk se orrel.

Die ou herehuis waarin sy jare lank in die Kaapstadse voorstad Rondebosch gewoon het (Milnerweg 44), is vandag nog ’n sierlike baken, maar is volgens oorlewering ook ’n spookhuis.



</doc>
<doc id="43216" url="https://af.wikipedia.org/wiki?curid=43216" title="Jacobus Coetsee">
Jacobus Coetsee

Jacobus Coetsee was 'n agtiende-eeuse ontdekkingsreisiger en verkenner.

Daar is die eerste melding van hom gemaak omstreeks 1760 toe hy op Piketberg in die Wes-Kaap gewoon het en 'n reis onderneem het na die noorde op soek na olifante. Coetsee het omstreeks 1762 op die Oranjerivier afgekom, 17 jaar voor die rivier amptelik sy naam by kolonel Jacob Gordon gekry het. Hy het die loop van die rivier ongeveer 80 km ver gevolg en was die eerste kolonis om betroubare inligting terug Kaap toe te bring.



</doc>
<doc id="43217" url="https://af.wikipedia.org/wiki?curid=43217" title="Robert Jacob Gordon">
Robert Jacob Gordon

Kolonel Robert Jacob Gordon (Doesburg, Nederland, 29 September 1743 - Kaapstad, 25 Oktober 1795) was 'n soldaat, verkenner en stigter van die Suid-Afrikaanse merinobedryf.
Hy is gebore van Skotse ouers en het diens gedoen in die Skotse regiment onder bevel van kolonel Dundas. Gordon land op 1 Junie 1777 in die Kaap as tweede-in-bevel van die garnisoen. Hy onderneem kort daarna sy eerste reis en bereik in Augustus 1779 'n rivier noord van die kolonie waar hy die Hollandse vlag hys en dit die Oranjerivier noem, ter ere van die Nederlandse vors. Dit was sowat 17 jaar na Jacobus Coetsee die eerste kolonis geword het wat die rivier bereik het. Die Britse plantkundige William Paterson het hom vergesel op die reis.

Gordon besoek die Oos-Kaapse grens saam met goewerneur Joachim van Plettenberg en word in 1780 bevelvoerder van die Kaapse garnisoen.

Hy het die eerste merinostoet na die Kaap ingevoer.

Toe die Britte die Kaap in 1795 aanval, beleef Gordon 'n senu-ineenstorting en pleeg ná die oorgawe selfmoord op 25 Oktober 1795.




</doc>
<doc id="43223" url="https://af.wikipedia.org/wiki?curid=43223" title="New Democratic Party (Kanada)">
New Democratic Party (Kanada)

Die New Democratic Party (Frans: Nouveau Parti démocratique), algemeen afgekort as NDP, is 'n Sosiaal-Demokratiese party in Kanada wat in die land se politieke spektrum 'n links-sentristiese posisie inneem. Die huidige leier van die federale NDP is Thomas Mulcair wat hierdie amp sedert 2012 beklee.

In die nasionale verkiesings van 14 Oktober 2008 het die NDP 18,13 persent van die uitgebragte stemme op hom verenig en 37 van 308 setels in die Kanadese Laerhuis verower. Die provinsiale NDP-partye is tans die regerende partye in Manitoba en Nova Scotia, terwyl provinsiale partye vroeër ook die regerings in Brits-Kolombië, Ontario, Saskatchewan en Yukon gevorm het.


</doc>
<doc id="43233" url="https://af.wikipedia.org/wiki?curid=43233" title="Australië (kontinent)">
Australië (kontinent)

Australië is 'n kontinent in die Suidelike halfrond. Die kontinent lê tussen die Indiese Oseaan (wes) en die Stille Oseaan (oos). Die kontinent bestaan uit die land Australië en die eilande Tasmanië en Nieu-Guinee. Soms word ook die eilandnasies in die Stille Oseaan as deel van die kontinent Australië beskou, veral Australië se politiese en kulturele buurland Nieu-Seeland. Hierdie gebied word dikwels ook die "kontinent Oseanië" genoem. Die kontinent se voormalige naam was Nieuw-Holland, vernoem ná die Nederlandse provinsie Holland soos ook Nieu-Seeland ná Zeeland vernoem is. Veral in Europa word die gebied as die vyfde kontinent beskou.


</doc>
<doc id="43234" url="https://af.wikipedia.org/wiki?curid=43234" title="Afrika-Eurasië">
Afrika-Eurasië

Afrika-Eurasië is 'n versamelnaam vir 'n gebied wat Afrika, Asië en Europa insluit en word gevorm uit Afrika en Eurasië. Afrika-Eurasië is die grootste kontinent ter wêreld en beheer 85% van die wêreld se bevolking en 1/6 van sy oppervlakte. Die term Ou Wêreld word dikwels as sinoniem gebruik, maar beskryf egter die histories-kulturele term, terwyl Afrika-Eurasië as geografiese gebied beskou word.


</doc>
<doc id="43235" url="https://af.wikipedia.org/wiki?curid=43235" title="Deimos (maan)">
Deimos (maan)

Deimos (Grieks: "Δείμος"; ook Mars II) is die kleiner en uiterste van die twee mane van die planeet Mars, die ander is Phobos. Dit is vernoem na Deimos, 'n seun van Ares (Mars) en Afrodite in die Griekse mitologie, wat "skrik" of "vrees" beteken. Dit is ook een van die kleiner mane in die sonnestelsel.

Deimos is die eerste keer waargeneem deur die Amerikaanse sterrekundige Asaph Hall op 12 Augustus 1877 by die Amerikaanse marine-sterrewag in Washington, D.C. om 07:48 MGT. Asaph Hall het ook Phobos, Mars se ander maan, ontdek.

Die name is voorgestel deur Henry Madan (1838–1901), natuurwetenskapmeester by Eton, vanuit Boek XV van die Iliad, waar Ares sy twee seuns (Phobos en Deimos) oproep.

Deimos is van naderby gefotografeer deur Mariner 9 in 1971, Viking 1 in 1977, Phobos 2 in 1988, Mars Global Surveyor in 1998 en 2003, en deur die Mars Express in 2004 en 2008.


Eietydse verwysings na die eerste waarneming van Phobos en Deimos:


</doc>
<doc id="43238" url="https://af.wikipedia.org/wiki?curid=43238" title="Afrika-unie">
Afrika-unie

Die Afrika-unie (AU in Engels en UA in ander amptelike tale; Arabies: الاتحاد الأفريقي, Engels: "African Union", Frans: "Union africaine", Portugees: "União Africana", Spaans: "Unión Africana", Swahili: "Umoja wa Afrika") is 'n internasionale organisasie van 55 Afrika-lande. Die hoofstad van die Afrika-unie is Addis Abeba in Ethiopië en die Pan-Afrika Parlement is in Midrand in Suid-Afrika geleë. Die AU se voorganger is die Organisasie vir Afrika-eenheid (OAE) wat op 9 Julie 2002 deur die AU vervang is. Die "de facto" amptelike tale is Arabies, Engels, Frans, Portugees, Spaans en Swahili, terwyl "de jure" elke taal van Afrika amptelik is. Sedert Marokko se terugkeer op 30 Januarie 2017 is elke Afrikaland lid van die AU, insluitende die omstrede Arabiese Demokratiese Republiek Sahara.




In Mei 2004 het die Kommissie van die Afrika-unie 'n strategiese plan uitgereik, waarin vir die eerste keer die gesag van buitelandse magte oor afhanklike gebiede in Afrika verwerp is.





</doc>
<doc id="43243" url="https://af.wikipedia.org/wiki?curid=43243" title="Eisbachtaler Sportfreunde">
Eisbachtaler Sportfreunde

Die klub is in 1966 gestig as 'n samesmelting van die klubs "SC Großholbach", "TuS Girod-Kleinholbach", "VfR Nomborn" en "TuS Heilberscheid". "TuS Nentershausen" het in 1970 by die klub aangesluit. Die "1919" in die klubnaam verwys na die jaar waarin die oudste van die stigtersklubs ontstaan het.

Die klub se grootste prestasie was om die Regionalliga Suidwes in 1972 te haal, destyds op die tweede vlak van die Duitse sokkerstruktuur. Verdere hoogtepunte was om in die 1979/80- en weer die 1985/86-seisoene in die eerste rondte om die DFB-Pokal teen FC Schalke 04 te staan te kom voor 10 000 toeskouers op die Eisbachtalstadion. Die klub het ook in 1974/75, 1976/77, 1977/78 en 1980/81 die hoofrondte van die DFB-Pokal gehaal. Die beste prestasie was om in 1976 die tweede rondte te haal, waar daar teen BFV Hassia Bingen verloor is.



</doc>
<doc id="43246" url="https://af.wikipedia.org/wiki?curid=43246" title="Europese Vryhandelsvereniging">
Europese Vryhandelsvereniging

Die Europese Vryhandelsvereniging (EVHV, Engels: "European Free Trade Association", "EFTA"; Frans: "Association européenne de libre-échange", "AELE") is 'n vryhandelssone van vier Europese lande met politiese en ekonomiese samewerkingsooreenkomste. Dit is op 4 Januarie 1960 in Stockholm, Swede, deur Denemarke, Noorweë, Oostenryk, Portugal, Swede en die Verenigde Koninkryk gestig. Op 1 Maart 1970 het Ysland, op 1 Januarie 1986 Finland en op 1 September 1986 Liechtenstein by die EVHV aangesluit. Op 1 Januarie 1973 het Denemarke en die Verenigde Koninkryk, op 1 Januarie 1986 Portugal en op 1 Januarie 1995 Finland, Oostenryk en Swede die EVHV verlaat. Huidige lidlande is Liechtenstein, Noorweë, Switserland en Ysland en voormalige lidlande is Denemarke, Finland, Oostenryk, Portugal, Swede en die Verenigde Koninkryk, wat by die Europese Unie aangesluit het. Saam met die Europese Unie vorm EVHV die Europese Ekonomiese Ruimte.


Sekretaris-generaals van die EVHV:



</doc>
<doc id="43249" url="https://af.wikipedia.org/wiki?curid=43249" title="FC Denzlingen">
FC Denzlingen

Die klub is op 7 Januarie 1928 gestig met die huidige naam. Na die Tweede Wêreldoorlog is die klub deur die Geallieerdes ontbind en eers weer in 1947 herstig as "SV Denzlingen". Die klub is weer in 1951 herdoop na die huidige benaming.

Die klub se grootste prestasie was om die eerste rondte van die DFB-Pokal te haal in 1998, waar daar in die eerste rondte met 0-3 teen Hamburger SV vasgeval is.



</doc>
<doc id="43250" url="https://af.wikipedia.org/wiki?curid=43250" title="Sentraal-Europese Vryehandelsooreenkoms">
Sentraal-Europese Vryehandelsooreenkoms

Die Sentraal-Europese Vryehandelsooreenkoms (SEVO, Engels: "Central European Free Trade Agreement", "CEFTA") is 'n vryhandelssone van agt Europese lande met politieke en ekonomiese samewerkingsooreenkomste. Die SEVA is op 21 Desember 1992 in Krakau, Pole, deur Hongarye, Pole en die voormalige Tsjeggo-Slowakye gestig. Op 1 Januarie 1996 het Slowenië, op 1 Januarie 1997 Roemenië, op 1 Januarie 1999 Bulgarye, op 1 Januarie 2003 Kroasië, op 1 Januarie 2006 Masedonië en op 1 Januarie 2007 Albanië, Bosnië-Herzegowina, Kosowo, Moldowa, Montenegro en Serwië by die SEVO aangesluit. Op 1 Mei 2004 het Hongarye, Pole, Slowakye, Slowenië en Tsjeggië, op 1 Januarie 2007 Bulgarye en Roemenië en op 1 Julie 2013 het Kroasië die SEVO verlaat. Huidige lidlande is Albanië, Bosnië-Herzegowina, Kosovo, Masedonië, Moldowa, Montenegro en Serwië en voormalige lidlande is Bulgarye, Hongarye, Pole, Roemenië, Slowakye, Slowenië en Tsjeggië, wat by die Europese Unie aangesluit het.




</doc>
<doc id="43254" url="https://af.wikipedia.org/wiki?curid=43254" title="NAFTA">
NAFTA

Die NAFTA (Engels: "North American Free Trade Agreement", "NAFTA"; Frans: "Accord de libre échange nord américain", "ALÉNA"; Spaans: "Tratado de Libre Comercio de América del Norte", "TLCAN") is 'n vryhandelsone tussen die drie Noord-Amerikaanse lande met politieke en ekonomiese samewerkingsooreenkomste. Die NAFTA is op 1 Januarie 1994 deur Kanada, Meksiko en die Verenigde State van Amerika gestig. Die amptelike tale van die NAFTA is Engels, Frans en Spaans. Die NAFTA se hoofkantore is in Meksikostad, Ottawa en Washington, D.C. geleë.




</doc>
<doc id="43261" url="https://af.wikipedia.org/wiki?curid=43261" title="OVSE">
OVSE

Die Organisasie vir Veiligheid en Samewerking in Europa (OVSE; Engels: "Organization for Security and Co-operation in Europe", "OECD") is 'n internasionale organisasie en Statekonferensie vir Vredeshandhawing. Die OVSE is op 1 Januarie 1995 in Helsinki, Finland, gestig en ontstaan uit die voormalige Konferensie oor veiligheid en samewerking in Europa (KVSE), wat op 25 Junie 1973 gestig is. Die organisasie se hoofkantoor is in die Hofburg in Wene, Oostenryk.

Tussen 25 Junie 1973 en 1 Januarie 1995 die Konferensie oor veiligheid en samewerking in Europa bestaan.




</doc>
<doc id="43262" url="https://af.wikipedia.org/wiki?curid=43262" title="Campbell">
Campbell

Campbell (voorheen "Grootfontein" of "Knoffelvallei" ) is 'n klein dorp in die Noord-Kaap, Suid-Afrika.

Die dorpie het as 'n sendingstasie begin deur die Londense Sendinggenootskap. Die kerk is in 1831 gebou en was die eerste noord van die Oranjerivier. Die naam is later verander na Campbell ter ere van eerwaarde John Campbell, direkteur van die Londense Sendinggenootskap. Die ou sendingkerk is nou 'n nasionale monument.




</doc>
<doc id="43266" url="https://af.wikipedia.org/wiki?curid=43266" title="Loxton">
Loxton

Loxton is 'n klein skaapboerdery-dorpie in die Noord-Kaap, Suid-Afrika. Die dorp lê 81 km wes van Victoria-Wes en 63 km suid van Carnarvon aan die voet van die Uitspanberg.

Loxton is in 1899 aangelê op die plaas "Phizantefontein", wat van AE Loxton gekoop is, as 'n skaapboerderysentrum en word in 1905 'n munisipaliteit.

Daar is 'n dam aan die oostekant van die dorp wat gevoed word deur 'n natuurlike fontein. Tydens die oorstromings in die noordweste van die Kaapprovinsie in Maart 1961 het die damwal bokant Loxton gebreek en groot skade aangerig. Elf nuwe huise is gebou en driekwart van die bestaande geboue moes herstel word. Daar is Boesmanrotskuns op die plaas Taaibosfontein te sien.





</doc>
<doc id="43270" url="https://af.wikipedia.org/wiki?curid=43270" title="Karl Jenkins">
Karl Jenkins

Karl William Jenkins OBE D.Mus. (gebore 17 Februarie 1944) is 'n Walliese musikant en komponis. Jenkins is aangestel as 'n offisier van die Orde van die Britse Ryk in die Nuwejaars-erelys van 2005.

Jenkins is gebore en getoë in die dorpe Penclawdd op die Gower-skiereiland. Sy vader, wat 'n plaaslike onderwyser, orrelis en koorleier was, het hom aanvanklik aan musiek bekend gestel. Jenkins was 'n leerling aan die Gowerton Grammar School in Swansea.

Jenkins het sy musikale loopbaan begin as 'n hoboïs in die Nasionale Jeugorkes van Wallis. Hy het in musiek gaan studeer aan die Cardiff Universiteit en het sy nagraadse studies voortgesit aan die Royal Academy of Music waar hy sy vrou en musikale medewerker, Carol Ballatt, ontmoet het.



</doc>
<doc id="43274" url="https://af.wikipedia.org/wiki?curid=43274" title="The Dandy Warhols">
The Dandy Warhols

The Dandy Warhols is 'n Amerikaanse musiekgroep wat in Portland, Oregon deur Courtney Taylor-Taylor (stem, kitaar), Zia McCabe (sintetiseerder), Peter Loew (kitaar) en Eric Hedford (tromme), wat in 1998 deur Taylor-Taylor se neef Brent de Boer vervang is, tot stand gebring is. Die groepsnaam is 'n woordspeling op die naam van die Amerikaanse popkunstenaar Andy Warhol.

The Dandy Warhols is sterk deur The Velvet Underground, Beach Boys, Simon and Garfunkel, The Beatles, The Shadows en The Rolling Stones beïnvloed en daarbenewens bevat die lirieke van sommige snitte implisiete verwysings na die groep My Bloody Valentine. Voorsanger Courtney Taylor-Taylor beskryf die groep se ontstaan as die gevolg van 'n vriendekring wat musiek nodig gehad het waarby hulle dronk kon word.




</doc>
<doc id="43280" url="https://af.wikipedia.org/wiki?curid=43280" title="USI Lupo-Martini Wolfsburg">
USI Lupo-Martini Wolfsburg

Die klub is in 1981 gestig as 'n samesmelting van "ISC Lupo" en "US Martini". "ISC Lupo" is in 1962 gestig deur Italiaanse inwoners van Wolfsburg en met die ondersteuning van die sosiale klub van Volkswagen AG. Die klub was die eerste uitlander-klub in Wes-Duitsland wat toegelaat is tot die Duitse sokkerstruktuur. "Lupo" beteken “wolf” in Italiaans.

Teen 1970 het die aantal Italianers in Wolfsburg tot 12 000 gegroei en "US Martini" is gestig. Toe die twee klubs in 1981 saamgesmelt het was die klub aanvanklik 'n suiwer Italiaanse klub, maar vandag het die klub lede van baie nasionaliteite en is dit 'n tipiese Wolfsburgse sportklub.

Die klub se grootste prestasie was om te promoveer na die Oberliga Nedersakse-Oos in 2009 en sodoende vir die eerste keer die nommer twee-klub in Wolfsburg te word, na VfL Wolfsburg, wat toevallig in dieselfde jaar vir die eerste keer ooit die Duitse sokkerkampioen geword het.



</doc>
<doc id="43286" url="https://af.wikipedia.org/wiki?curid=43286" title="Glare">
Glare

Glare ('n samestelling van die engelse beskrywing GLAss REinforced aluminium) is 'n saamgestelde materiaal wat uitgevind is deur prof. Boud Vogelesang en dr. Geert Roebroeks wat verbonde is aan die Tegniese Universiteit van Delft. Dit word onder meer deur Stork Fokker gebruik in die vliegtuigrompe van Airbus vliegtuie.

Glare is 'n materiaal wat saamgestel is uit aluminiumlagies met 'n dikte van 0,3 tot 0,4 millimeter. Hierdie lagies word met bytstof behandel, geanodiseer en met 'n grondlaag bedek. Daarna word daar aan albei kante glasvesels vasgegom wat vooraf deurdrenk is met gom. Die materiaal sodoende verkry het 'n digtheid wat sowat 25% laer is as aluminium maar beduidend sterker is as aluminium.

Glare besit 'n aantal besondere eienskappe. Die belangrikste hiervan is die materiaal se weerstand teen metaalvermoeiing. Die glasvesel tussen die aluminiumlagies is verantwoordelik vir hierdie eienskap. As daar 'n skeur in die metaal voorkom sorg die glasvesellagie daarvoor dat die skeur nie verder versprei nie. Verder weerstaan die materiaal vermoeiingskragte in alle rigtings wat dit uiters geskik maak vir gebruik in vliegtuigrompe.


</doc>
<doc id="43294" url="https://af.wikipedia.org/wiki?curid=43294" title="Ob">
Ob

Die Ob (Russies: Обь, [opʲ]) is ’n belangrike rivier in Wes-Siberië in Rusland wat saam met sy sytak die Irtisj een van die grootste rivierstelsels ter wêreld vorm (lengte: 5 410 km, stroomgebied: 2 975 000 km²). Dit vloei net deur Russiese grondgebied. Die Ob self is die vierde langste rivier in Rusland; van die oorsprong van die Irtisj tot by die mond van die Ob is dit die land se langste rivier. Dit het die langste riviermonding in die wêreld.

Die Ob word "As", "Jag", "Kolta" en "Jema" genoem deur die Chanti-volk, "Kolta" of "Koeai" deur die Nenets-volk en "Oemar" of "Omar" deur die Siberiese Tartare.

Albei bronriviere van die Ob, die Katoen en die Bija, ontspring in die Altai-gebergte. Van die stad Bijsk vloei die twee saam as die Ob, wat by Chanti-Mansiisk met die Irtisj saamvloei en daarna nog 1 162 km aflê na die Obboezem, die riviermonding aan die Karasee, waarin hulle uitmond.

Afgesien van die Irtisj is die belangrikste sytakke die Tom-, Tsjoelim-, Ket- Tim- en Wach-rivier.
Nowosibirsk is die grootste stad aan die Ob. In die Siberiese Laagvlakte is Soergoet en Salechard die vernaamste stede.


</doc>
<doc id="43295" url="https://af.wikipedia.org/wiki?curid=43295" title="VfL Germania Leer">
VfL Germania Leer

Die klub is in 1915 gestig as 'n opvolger vir "Fortuna Leer", wat op sy beurt weer die klub "Germania Leer" (in 1902 gestig) opgevolg het. Die klub se naam was aanvanklik "FC Germania Leer", aangesien dit slegs sokker aangebied het. Die huidige benaming is eers in 1925 aangeneem, toe die klub 'n atletiek-afdeling bygekry het.

Die klub se beste jare was tydens die 1930’s, toe daar op die eerste vlak in die destydse "Nordwestdeutsche Oberliga" meegeding is teen spanne soos SV Werder Bremen. Die span het ook in die 1950’s in die "Amateur-Oberliga" op die tweede vlak van die Duitse sokkerstruktuur meegeding.



</doc>
<doc id="43296" url="https://af.wikipedia.org/wiki?curid=43296" title="Oka (rivier)">
Oka (rivier)

Die Oka (Russies: Ока) is ’n rivier in die Europese deel van Rusland en die belangrikste regtersytak van die Wolga. Dit is 1 500 km lank, waarvan 1 200 km (van Serpoechof af) bevaarbaar is. Die rivier vloei onder andere deur die oblaste Orjol, Toela, Moskou, Rjazan, Wladimir en Nizjni Nowgorod. Dit mond by die stad Nizjni Nowgorod in die Wolga uit.

In die winter is die Oka vyf maande lank gevries. Tot ’n paar jaar gelede het motors oor die ys na die ander kant van die rivier gery, maar weens minder koue winters is dit nie meer moontlik nie omdat die ys nie meer so sterk is nie.

Talle historiese en kulturele plekke kom op die oewers van die Oka voor, onder andere die Middeleeuse kloosters van Moerom, die moskees en minarette van Kasimof, die kremlins van Kolomna en Serpoechof en die ruïnes van die ou Rjazan.

Die bekendste sytak van die Oka is die Moskwa: Die Oka maak dan ook deel uit van die historiese verbintenis van Moskou met die Wolga. Ander sytakke sluit in die Oegra, Protwa, Nara, Pra, Osjotr, Pronja, Moksja en Kljazma.


</doc>
<doc id="43297" url="https://af.wikipedia.org/wiki?curid=43297" title="Oka (Siberië)">
Oka (Siberië)

Die Oka (Russies: Ока) is 'n rivier in Siberië, 'n linkersytak van die Angararivier. Dit ontspring in die Sajangebergte in Wes-Boerjatië en vloei 630 km (391 myl) ver deur die Irkoetsk-oblast tot in die Bratsk-opgaardam.


</doc>
<doc id="43298" url="https://af.wikipedia.org/wiki?curid=43298" title="Bisantynse Ryk">
Bisantynse Ryk

Die Bisantynse Ryk (Grieks: Βυζαντινή Αυτοκρατορία, amptelik steeds Βασιλεία τῶν Ῥωμαίων "Keiserryk van die Romeine", eietyds kort Romania of Ῥωμανία genoem), dikwels kort Bisantium (Grieks: Βυζάντιο[ν]) of, vanweë sy historiese oorsprong, die Oos-Romeinse Ryk, was 'n keiserryk in die oostelike Mediterreense gebied. Dit het in die laat Oudheid ná die verdeling van die Romeinse Ryk in 395 uit sy oostelike helfte ontstaan en het met die Osmaanse verowering van Konstantinopel op 29 Mei 1453 ondergegaan.

Die Ryk het aanvanklik tot by die Arabiese Skiereiland en in die weste tot Noord-Afrika en die Atlantiese Oseaan gestrek, maar was vanaf die 7de eeu rofweg tot Klein-Asië en Suidoos-Europa beperk. Dit is vanuit die hoofstad Konstantinopel (die huidige Istanboel) geregeer wat ook as Bisantium bekend gestaan het.

Die bekende bisantinis Georg Ostrogorsky het die Bisantynse Ryk as 'n mengsel van Romeinse staatswese, Griekse kultuur en Christelike geloof beskryf.

Die benaming "Bisantynse Ryk", wat van die hoofstad afgelei is, word uitsluitlik in die moderne navorsing gebruik. Die bewoners van die ryk het na hulself nie as Bisantyne verwys nie, maar steeds as Romeine (in die moderne wetenskaplike konteks word die term "Rhomeërs" gebruik). In die Latynse weste is na hulle as Grieke verwys.

Die geskiedenis van die Bisantynse Ryk word in die moderne geskiedskrywing en navorsing in drie fases verdeel:

Naas hierdie tradisionele periodisering is daar ook alternatiewe sienswyses. In die meer onlangse navorsing is daar neigings om eers vanaf die laat 6de of 7de eeu van 'n suiwer Bisantynse geskiedenis te praat en vroeëre periodes nog by die laat-Romeinse oudheid te reken.

Hierdie stelling is omstrede, veral omdat ander bisantiniste vrees dat hul vak aan belangrikheid sou kan verloor indien die laat-antieke fase van die ryk volledig by die geskiedenis van die klassieke Oudheid gereken sou word.

Die geskiedenis van die Bisantynse Ryk is deur 'n byna permanente afweerstryd teen vyandelike magte langs sy grense oorheers wat die Bisantyne se kragte verteer het. Fases van uitbreiding (ná gebiedsverliese in die 7de eeu is veral in die 10de en 11de eeu nuwe streke verower) het mekaar afgewissel met fases waartydens die Bisantyne teruggetrek het (so in die laat tydperk van die ryk toe sy kragte uitgeput was). 

Die binnelandse gebeure is, veral tot in die 9de eeu, verskeie kere deur godsdienstige dispute en enkele burgeroorloë oorheers, alhoewel die staatswese, wat op Romeinse strukture gebaseer was, tot in die 13de eeu onveranderd gebly het. Op kulturele gebied het Bisantium beduidende literêre en ander kunswerke opgelewer en as bemiddellaar van die antieke erfenis 'n beduidende rol vir die Europese beskawing vervul. Die kodifisering van die Romeinse reg onder keiser Justinianus I sou die basis vir die regstelsels van Europese state lewer. Daarnaas het die Bisantynse Ryk beslissende invloed op die kerstening van Oos-Europa (die Balkanskiereiland en Rusland) uitgeoefen en tot in die 15de eeu as 'n Christelike vesting in die ooste bestaan wat alle aanvalle van Islamitiese magte afgeweer het.

Die Bisantyne het, net soos die Grieke tot in die 19de eeu, na hulself as "Romeine" (Ῥωμαῖοι, "Rhōmaîoi", eietydse uitspraak: "Romei") verwys, terwyl die term "Grieke" (Έλληνες, "Héllēnes/Éllines") byna uitsluitlik vir die voor-Christelike, heidense Griekse beskawings en state gebruik is. Omstreeks 1400 het die Bisantyne egter begin om na hulself as "Hellene" te verwys.

Die huidige benamings "Bisantyne" en "Bisantynse Ryk" is van moderne oorsprong. Bewoners van die ryk het na hul staatswese steeds as 
Βασιλεία τῶν Ῥωμαίων ("Basileía tōn Rhōmaíōn/Vasilía ton Romäon", "Ryk van die Romeine") of Ῥωμαικὴ Αὐτοκρατορία ("Rhōmaikḗ Autokratoría/Romaikí Aftokratoría", "Romeinse Outokrasie", "Romeinse Keiserryk") verwys. Hulle het hulself nie as opvolgers van die Romeinse Ryk beskou nie - hulle "was" die Romeinse Ryk. So is ook benamings soos "Oos-Romeinse" en "Wes-Romeinse" eers in die moderne tydperk gebruik - volgens die destydse opvatting was daar net een ryk onder die bewind van twee keisers so lank as die twee ryksdele bestaan het. 

Hierdie beskouing kom ooreen met die staatsregtelike orde aangesien daar in die ooste geen historiese breuk was nie en die Bisantynse Ryk as staatswese met 'n laat-antieke karakter voortbestaan en eers later, onder die bewind van Herakleios, begin vergrieks het. Nogtans was die Oos-Romeinse Ryk al vroeër deur 'n oorwegend Griekse identiteit gekenmerk. Oud-Grieks en vanaf omstreeks 600 Middel-Grieks, wat in fonetiese opsig in baie opsigte al met moderne Grieks ooreenkom, het vanaf die regeringstyd van Herakleios nie net Latyn as ampstaal vervang nie, maar het daarnaas ook as kerk-, literêre, kultuur- en handelstaal gedien.

Vanweë sy historiese wortels is die ryk aanvanklik deur sy Helleense beskawing, Romeinse staatswese en Christelike godsdiens gekenmerk. Eers in die tyd van die Arabiese verowerings en die uitbreiding van die Islamitiese godsdiens in die 7de eeu het die Oos-Romeinse en Bidsantynse Ryk sy Romeinse laat-antieke karakter verloor. In die hele tyd van sy bestaan het die ryk homself as die onmiddellike en enigste wettige, steeds bestaande Romeinse Keiserryk beskou en sodoende aanspraak op die gesag oor alle middeleeuse Christelike lande gemaak. Hierdie aanspraak was vanaf 600 maar teoreties van aard, al is dit in die Bisantynse staatsteorie konsekwent gehandhaaf.

Die feit dat die Oos-Romeinse Ryk ook ná die ondergang van Wes-Rome voortbestaan het, was aan 'n aantal faktore te danke. Die oostelike ryk was vanweë sy geografiese ligging minder sterk aan aanvalle van buite blootgestel. So was die riviergrens langs die benedeloop van die Donau die enigste grenslyn wat deur invallers maklik oorgesteek kon word en sodoende militêre beskerming benodig het. Daarenteen was die Wes-Romeinse Ryk uiteindelik nie meer in staat om die lang frontlinies langs die Ryn en die bo- en middelloop van die Donau teen Germaanse stamme te verdedig nie. Binnedringers kon regstreeks op Italië en Gallië marsjeer sodra hulle die grensriviere oorgesteek het aangesien die Wes-Romeinse keisers geen kans meer gehad het om 'n tweede frontlyn in die binneland op te bou nie. Die Bisantynse hartland rondom die Marmarasee was 'n vesting wat nòg deur landgebonde aanvallers nòg deur 'n vyandelike vloot ingeneem kon word nie. 

In die ooste het die Bisantynse Ryk aan Persië gegrens wat deur die Sassaniede-dinastie geregeer is - heersers wat in die algemeen vreedsame betrekkinge met die Bisantyne gehandhaaf net, al was die twee moondhede af en toe in 'n soort Koue Oorlog verwikkel. Daar was dus ook geen noodsaaklikheid om die vestiging van Germaanse huursoldate of setlaars in die stryd teen aanvallers te aanvaar nie. Net in die 4de eeu het Wes-Gotiese setlaars hulle in die Bisantynse Ryk kom vestig.

Die Bisantynse Ryk het ook ten opsigte van sy sosiale struktuur sterk van die weste verskil. Die meeste adellike landbesitters in die weste het ongeag hulle geweldige rykdom nouliks 'n finansiële bydrae tot die onderhoud van Romeinse strydmagte en administrasie opgelewer, terwyl die Bisantynse staat op die tradisionele breë middelklas van antieke Griekse stede kon steun. Die meeste amptenare het uit hierdie middelklas gekom en was in staat om 'n aansienlik hoër belastinginkomste vir die owerheid te genereer as hul eweknieë in die ekonomiese dwangstelsel van die Wes-Romeinse Ryk. Keiser Anastasios I (491-518), 'n voormalige amptenaar aan die Bisantynse hof, het die verspilling en misbruik van staatsgeld teengewerk en 'n omvattende hervorming van die Bisantynse monetêre stelsel deurgevoer.

Die Oos-Romeinse Ryk was in vergelyking met die weste dig bevolk en het oor 'n florerende landboubedryf beskik. Ekonomiese welvaart het tot die politieke stabiliteit van die ryk bygedra. In die weste is die politieke orde voortdurend deur magsgrepe en teenkeisers ondermyn sodat 'n groot deel van die staatsbegroting aan die militêre onderdrukking van opstande bestee moes word. In die ooste het rebellies nouliks voorgekom. Onluste soos die Nika-opstand in 532 is vinnig bestry. Die sosiale beleid van die Bisantynse heersers was daarop gemik om klasverskille te verminder en hulp aan armer bevolkingsgroepe te verleen.

Die Bisantynse Ryk was 'n multi-etniese staat met 'n bevolking wat naas Grieke ook Armeniërs, Illiriërs en Slawe asook - in die Vroeg-Bisantynse tydperk - Siriërs en Egiptenare ingesluit het. Die meeste gebiede, waaroor die ryk gestrek het, was al eeue lank gehelleniseer en het dus deel uitgemaak van die Griekse kultuurkring. Hier was beduidende stedelike massasentra van die hellenisme geleë soos Konstantinopel, Antiogië, Efese, Thessaloniki en Alexandrië, asook die bakermat van die Ortodokse Christendom.

Ook Athene was steeds 'n belangrike kulturele sentrum totdat keiser Justinianus die plaaslike neo-platoniese filosofiese skool in 529 verbied het. Die demografiese verhoudings het vervolgens verskuif sodat die oosterse provinsies van die ryk naas Konstantinopel in ekonomiese en militêre opsig die belangrikste gebiede geword het. Toe hulle verlore gegaan het, het Klein-Asië 'n belangrike rol begin speel, en eers vanaf die vroeë middeleeue ook die Balkanskiereiland. Ná 1071 is dele van Klein-Asië deur Turkse invallers verower, en in die 14de eeu het dit heeltemal onder Turkse bewind gekom. Dit was die begin van die Bisantynse Ryk se agteruitgang waartydens die staat van 'n groot- tot 'n streeksmoondheid en uiteindelik tot 'n klein staat gekrimp het.

Grieks as gemeenskaplike taal en die Christendom as gemeenskaplike godsdiens het net soos die keiserlike monargie en Konstantinopel se posisie as politieke, ekonomiese, kulturele en godsdienstige sentrum die bewoners van die Bisantynse Ryk vanaf die 6de eeu saamgebind tot 'n staatsvolk wat homself as Rhomeërs of Romeine beskou het. In sy politieke betekenis het hierdie volksbegrip alle inwoners ingesluit wat binne die grense van die ryk woonagtig en aan dieselfde keiserlike wette onderworpe was. So het die Bisantynse volk uit alle burgers of "politai" bestaan, met uitsondering van die keiser wat in 'n bepaalde mate nie aan die wette onderworpe was nie.

Bisantynse bronne verwys na die hiërargiese sosiale struktuur van die Bisantynse samelewing wat grofweg uit welvarendes ("plusioi"), 'n middelklas ("mesoi") en armes ("penētes") bestaan het. Baie van die ryk Bisantyne was lede van die hofstaat of kerkleiers, ander is by die middelklas gereken, maar kon, indien daar politieke of kerklike veranderings was, hul sosiale status verloor om die droewige lot van die groot massa armes te deel. Op- en afwaartse sosiale mobiliteit, onafhanklik van geboorte en status, was inderdaad 'n kenmerk van die Bisantynse samelewing wat selfs die keisertroon kon insluit - die keisertitel was nie erflik nie. Veral die middelklas het groot waarde aan 'n goeie opleiding van sy kinders geheg. Enige funksionele indeling volgens beroepe of sosiale state was egter onbekend. 

Die bevolking van Konstantinopel het in die Vroeg- en Middel-Bisantynse periode 'n besondere politieke status geniet deur sy wettige of onwettige invloed op die verkiesing van 'n nuwe keiser en die rol wat dit by politieke manipulasies van belangegroepe kon speel.

Bisantynse skrywers het hul werke merendeels in klassieke Grieks (Atties) geskryf of tenminste daarna gestrewe om hierdie ideaal te volg. Die feit dat Grieks, soos dit reeds in die klassieke en hellenistiese asook die Romeinse keisertyd as skryftaal gebruik is, in die Bisantynse Ryk onveranderd kon voortleef was aan die onderwys in Griekse grammatika, die voortdurende lees van antieke skrywers en die raadpleeg van leksika te danke. Selfs al het die skryfstyl in die Nuwe Testament verskil van dié klassieke Grieks, het Bisantynse outeurs van Christelike werke veral vanaf die 4de eeu moeite gedoen om by klassieke styl aan te pas sodat hul tekste as gelykwaardig aan dié van heidense skrywers beskou kon word. Die Bisantyne het hulself as die enigste erfgename van die antieke kultuur, literatuur en taal beskou en sodoende met trots aan hierdie tradisies vasgehou.

Naas tekste in klassieke Grieks was daar ook literatuur wat in die volkstaal geskryf is. Afgesien van voorbeelde uit die hagiografie, enkele woorde, sinne en kort nota's het geen dokumente in hierdie taalvorm bewaar gebly wat voor die 12de eeu ontstaan het nie. Die volkstaal het sy oorsprong in die algemene Griekse omgangstaal of "koinē" wat ontstaan het toe verskillende Griekse dialekte in die 2de en 1ste eeu v.C. begin versmelt het. Die bekendste werk in hierdie taal, wat ook deur vreemde idiome uit die hellenistiese wêreld beïnvloed is, is die Nuwe Testament.

In die "koinē" het verskillende klinkers en diftonge saamgeval, terwyl ook geen onderskeiding tussen lang en kort klinkers meer gemaak is nie - 'n fonetiese ontwikkeling wat al in die laat-antieke taalperiode van Oud-Grieks die tradisionele metriese stelsel en die digkuns, wat daarop gebaseer het, laat verdwyn het. 

Min is bekend oor die omgangstaal van gewone Bisantyne. Ons weet van streeksvariante en dialekte, en dit is duidelik dat mense 'n sekere kennis van klassieke Grieks gehad het aangesien dit ook as kerktaal gedien het. Nogtans kan daar nie sprake wees van diglossie of tweetaligheid in die Bisantynse Ryk nie. Die Griekse hoogtaal het hoofsaaklik as skryftaal vir die boonste lae van die samelewing gedien sodat sy mondelinge gebruik beperk was tot sekere staatsplegtighede.

Ook die "koinē" het gaandeweg tot 'n meer verhewe literêre ontwikkel wat met die volkstaal gekontrasteer het. Bes moontlik was daar verskillende variante van geskrewe en gesproke taalvorms wat in die laat-Bisantynse periode deur nuwe dialek-gebaseerde skryftale soos Kiprioties aangevul is, terwyl die antieke woordeskat tot vandag in die omgangstaal voortleef. Die Griekse taal was en is die belangrikste element wat latere generasies met die antieke wêreld verbind.



</doc>
<doc id="43306" url="https://af.wikipedia.org/wiki?curid=43306" title="Duitse Keiserryk">
Duitse Keiserryk

Die Duitse Keiserryk (Duits: "Deutsches Kaiserreich", amptelik "Deutsches Reich") is die historiese term vir die Duitse Ryk in die tydperk tussen 1871 en 1918. In hierdie periode was Duitsland 'n grondwetlike monargie met 'n federale administratiewe struktuur.

Die Duitse Keiserryk is formeel op 18 Januarie 1871 met die Pruisiese koning Wilhelm I se uitroeping tot Duitse keiser in die spieëlsaal van die kasteel van Versailles gestig. Hierdie eerste Duitse nasionale staat sonder insluiting van Oostenryk as teenspeler van Pruise het onder die heerskappy van die Pruisiese Hohenzollern-dinastie kort ná die oorwinning van die Noord-Duitse Bond en sy Suid-Duitse bondgenote in die Frans-Duitse Oorlog ontstaan.

Volgens sy grondwetlike struktuur was die Duitse Keiserryk 'n federasie van Duitse vorste en Vrye Ryksstede onder die outoritêre gesag van keiser en rykskanselier. Die heersende klas van adellikes het in sterk kontras met 'n samelewing gestaan wat 'n fase van hoë industrialisering en vinnige modernisering binnegetree. Op politieke en godsdienstige gebied het die groeiende Sosiaaldemokratiese beweging en die Rooms-Katolieke Kerk opposisionele kragte gevorm.

In ekonomiese opsig het die vereniging van Duitse lande in 'n gemeenskaplike staat 'n proses van vinnige industrialisering aan die gang gesit wat van die oorspronklik nog sterk agrariese land in die dekades voor die Eerste Wêreldoorlog die tweede belangrikste en modernste nywerheidsland ná die Verenigde State gemaak het, terwyl ook 'n belangrike tersiêre sektor met 'n hoogs ontwikkelde bankbedryf ontstaan het. Die Duitse Keiserryk het sodoende by die Verenigde Koninkryk verbygesteek, een van sy strafste mededingers op ekonomiese en militêre gebied.

Ekonomiese prosesse het maatskaplike verandering in die Duitse Keiserryk versnel. Die nywerheidsomwenteling het gepaard gegaan met 'n ongekende bevolkingsaanwas, grootskaalse binnelandse migrasie en verstedeliking. Die sosiale struktuur van die Duitse samelewing is deur die sterk groei van die stedelike werkersbevolking en – veral vanaf omstreeks 1890 – die opkoms van 'n nuwe middelklas van tegnici, klerke en amptenare ingrypend verander. Die relatiewe bydraes van landbou en ambagte tot die bruto nasionale produk het afgeneem. Die monargiese regeringstelsel het egter verseker dat die sosiale status van Duitse adellikes nie aangetas is nie sodat hulle steeds 'n leidende rol in die leër, die diplomatieke diens en op hoër administratiewe vlakke gespeel het.

Die binne- en buitelandse beleid is tot en met 1890 deur Otto von Bismarck oorheers, die kanselier met die langste ampstermyn in die geskiedenis van die Ryk. Terwyl hy aanvanklik 'n relatief liberale beleid van hervormings gevolg het en met anti-katolieke wette, die sogenaamde "Kulturkampf", die invloed van die Rooms-Katolieke Kerk beperk het, het hy ná 1878/1879 begin om die staat se invloed op die ekonomiese en politieke lewe te vergroot. Sy naam word steeds verbind met die invoering van 'n moderne stelsel van sosiale versekering, maar ook sterk optrede teen Sosiaal-Demokratiese stromings.

'n Ander belangrike prestasie was sy ingewikkelde stelsel van ooreenkomste en alliansies met ander Europese moondhede, waaronder die alliansie met Oostenryk-Hongarye in 1879, waardeur vreedsame betrekkinge in Europa bevorder is. Eers in die laaste jare van sy ampstermyn het Duitsland begin om met sy vlootbeleid en koloniale ambisies ander koloniale en militêre, veral die Verenigde Koninkryk, uit te daag.

Na die tydperk ná Bismarck word dikwels as die Wilhelminiese Tydperk verwys. Keiser Wilhelm II het vanaf 1888, nadat Bismarck as rykskanselier ontslaan is, sterk invloed op die Duitse Ryk se buitelandse beleid uitgeoefen. Daar was egter ook ander akteurs wat meegeding het om politieke invloed te wen. So is Wilhelm II se beleid dikwels as onvoorspelbaar en teenstrydig beskou.

Die opkoms van massaorganisasies en -partye en die groter rol van die pers het die openbare mening al hoe belangriker laat word. So het die keiserlike regering die steun van die bevolking deur 'n imperialistiese wêreldbeleid, anti-sosiaaldemokratiese retoriek en wetgewing en die uitbou van die vloot te wen. Op internasionale gebied het hierdie beleid egter net Duitsland se politieke isolasie bevorder en die gevaar van militêre konflikte verhoog.

Toe die Eerste Wêreldoorlog in 1914 uitgebreek het, was die Duitse Ryk in 'n militêre stryd op meerdere fronte verwikkel. Militariste het groot invloed op die binnelandse beleid begin uitoefen, maar hoe meer Duitse soldate gesneuwel het en hoe meer die geallieerde seeblokkade teen Duitsland wanvoeding en hongersnood in die land verskerp het, het die monargie ondersteuning verloor. Eers kort voor die einde van die oorlog is politieke hervormings afgekondig.

Met die nederlaag in die Eerste Wêreldoorlog is tydens die sogenaamde Novemberrewolusie van 1918 die republiek geproklameer. Keiser Wilhelm II het afstand van die troon gedoen, en vervolgens is die Republiek van Weimar deur 'n grondwetlike nasionale vergadering in 1919 as 'n republikeinse staatsvorm met 'n parlementêre demokratiese stelsel gevestig.

Die volkeregtelike status van die huidige Federale Republiek Duitsland word deur sommige nasionalistiese bewegings soos die "Reichsbürgerbewegung" en ander politieke belangegroepe in twyfel getrek. Volgens 'n amptelike verklaring van die federale Duitse regering, wat in Junie 2015 uitgereik is, is die Federale Republiek Duitsland volkeregtelik identiek met die Duitse Ryk van 1871, al het die regeringstelsel en staatsgebied sedertdien verskeie kere verander.

Oor 'n lang tydperk het geskiedkundiges daartoe geneig om die Duitse Keiserryk as historiese fase en politieke entiteit met 'n benoude perspektief te benader en vanuit sy ondergang in die rewolusie van 1918 en die daaropvolgende politieke ontwikkelinge te ontleed – en dus as 'n lastige erfenis vir die nuwe demokratiese bedeling van die Republiek van Weimar en as wegbereider vir die Nasionaalsosialistiese diktatoriese bewind van Adolf Hitler te beskryf.
Politieke en maatskaplike tendense in die Keiserryk, waarop dié perspektief meestal steun, sluit outoritarisme, "Obrigkeitsdenken" (blindelingse gehoorsaamheid en onderwerping aan die owerhede), die sterk militarisering van die samelewing en sy politieke elites, opkomende antisemitisme (vanaf die 1870's) en radikale nasionalisme vanaf omstreeks 1900 in.

In elk geval het tegnologiese vooruitgang en ekonomiese groei nie die vorming van 'n demokratiese samelewing met gelyke kanse vir almal bevorder nie. Die Brits-Duitse politikus, sosioloog en publisis Ralf Dahrendorf (1929−2009) het die Duitse Keiserryk derhalwe beskryf as 'n industrieel-feodale samelewing waarin adel en die hoër burgerklas gemeenskaplike belange en ideale gedeel en teen die sosiale, ekonomiese en politieke aspirasies van die laer bourgeoisie en werkersklas verdedig het – met maatskaplike en kulturele klasskeiding.

Talle lede van alle klasse is nogtans verenig in hul anti-semitiese gevoelens. Die afguns, waarmee na welgestelde Jode gekyk is, is weerspieël in die diskriminerende optrede van Noordsee-strandoorde teen Joodse toeriste in die laat 19de eeu. 'n Reisgids van 1897 het een van die beweerde besondere "aantreklikhede" en voordele van die eiland Borkum teenoor die nabygeleë Norderney eksplisiet beskryf - die afwesigheid van Joodse badgaste.

Die geskiedenis van die Duitse Keiserryk word dikwels gereduseer tot dié van 'n militaristiese bewind wat oor 'n onderdanige bevolking geregeer het, terwyl min aandag geskenk word aan die groot stap wat Duitsland tydens die regering van Wilhelm II op ekonomiese, wetenskaplike en kulturele gebied vorentoe geneem het.

Die maatskaplike orde van die Wilhelminiese tydperk is deur 'n hoë mate van ekonomiese vryheid gekenmerk. Die konstitusionele monargiese regeringstelsel het ope mededinging in 'n vrye markekonomie, regssekerheid, die reg tot privaat eiendom, handels- en beroepsvryheid gewaarborg en 'n doeltreffende administrasie gevestig wat ondanks die groot inwonertal van 65 miljoen in 1891 met slegs 600 000 amptenare gehaltedienste aan burgers gelewer het. Belastingtariewe was relatief laag, ook in vergelyking met die Verenigde Koninkryk of Frankryk, net soos die staatsverbruik van slegs 14 persent (in vergelyking met die huidige Bondsrepubliek Duitsland se 47 persent).

Die ekonomiese ontwikkeling van die Duitse Keiserryk is onder meer danksy die bogenoemde faktore deur ononderbroke groei gekenmerk. Terwyl die dekades tussen 1850 en 1870 as die beginperiode van die nywerheidsomwenteling in Duitse gebiede beskou word, het die Keiserryk 'n fase van hoë industrialisering binnegetree. Tussen 1871 en 1914 het die Duitse nywerheidsproduksie versesdubbel en sy uitvoere vervierdubbel. Aan die einde van sy sterkste groeifase tussen die middel van die 1890's en die begin van die Eerste Wêreldoorlog het die Duitse Ryk by die Verenigde Koninkryk verbygesteek om die grootste nywerheidsland in Europa (en die tweede grootste ter wêreld) te word.

Die land het 'n steeds belangriker rol op die wêreldmark gespeel en was een van die strafste mededingers van die Verenigde Koninkryk ten opsigte van die uitvoer van vervaardigde goedere met 'n aandeel van 22 persent kort voor die begin van die Eerste Wêreldoorlog (in vergelyking met die Verenigde Koninkryk se 27 persent).

Ekonomiese historici skryf hierdie sukses veral aan die Ryk se relatief laat industriële ontwikkeling toe. Baanbrekende nuwe tegnologieë, wat reeds vooraf in die Verenigde Koninkryk en Frankryk ontwikkel is, kon deur die Ryk maklik ingevoer word. Terselfertyd was die Duitse vakbondwese in vergelyking met dié twee pionierlande nog in sy kinderskoene sodat Duitse nyweraars voordeel kon trek uit laer loonvlakke en vervaardigingskoste. Die Duitse Keiserryk was dus 'n laeloonland wat op die wêreldmark teen laer pryse in die vraag na nywerheidsprodukte kon voorsien.

'n Tweede basis vir die sukses op internasionale markte was die goed ontwikkelde Duitse onderwysstelsel waarin al vroeg belê is en waaruit snel groeiende sektore met nuwe tegnologieë soos die chemiese en elektriese bedrywe voordeel kon trek. Hier was die Duitse aandeel op die wêreldmark merkbaar hoër as dié van sy Britse en Franse mededingers. 'n Derde aspek was die goeie organisasievermoë van Duitse maatskappye en die doeltreffende bemarking van hul produkte op die wêreldmark.

Bevolkingsamestelling en -groei in die Duitse Keiserryk is deur migrasieprosesse bepaal wat ongekende vlakke bereik het. Meer Duitsers as in enige ander tydperk het na oorsese bestemmings geëmigreer, terwyl groot getalle buitelandse werknemers hulle in die Ryk gevestig het. Binnelandse migrasie, wat hoofsaaklik deur snelle industrialisering en verstedeliking aangedryf is, was eweneens 'n belangrike faktor. Bevolkingsgroei en jaarlikse fluktuasie het veral in nywerheidstede sterk toegeneem. Die Ryksbevolking het van iets meer as 41 miljoen in 1871 gegroei tot byna 65 miljoen in 1910.




</doc>
<doc id="43307" url="https://af.wikipedia.org/wiki?curid=43307" title="SC Concordia Hamburg">
SC Concordia Hamburg

Die klub is op 9 Mei 1907 gestig as 'n fietspolo-klub met die naam "SC Concordia Wandsbeck". In 1923 is daar met die klub "Germania" saamgesmelt en in 1937 is die huidige naam aangeneem.

Die klub het tussen 1939 en 1941 in die Gauliga Nordmark meegeding op die hoogste vlak. Gedurende die 1950’s het die klub ook verskeie seisoene in die Oberliga Noord op die hoogste vlak deurgebring en was op hierdie vlak sedert die laat 1950’s tot met die stigting van die Bundesliga in 1963.

Die klub se beste vertoning in die DFB-Pokal was in 1953, toe die kwarteindstryd gehaal is, waar die klub met 2-1 deur SV Waldhof Mannheim verslaan is.



</doc>
<doc id="43308" url="https://af.wikipedia.org/wiki?curid=43308" title="Wolga">
Wolga

Die Wolga (Russies: Волга) is die langste rivier in Europa. Dit vloei deur die Europese deel van Rusland en word wyd beskou as die land se nasionale rivier. Van die twintig grootste stede in Rusland is elf in die Wolga se stroomgebied geleë – ook die hoofstad Moskou. Van die wêreld se grootste opvangsdamme is aan die rivier.

Die Russiese naam Wolga (Волга) is verwant aan die ou Mari-naam van die rivier: Wolgido, wat “helder” beteken. Die huidige Mari-naam is Joel (Юл), wat “weg” in Tataars beteken. Volgens die Russe is die naam afkomstig van die Slawiese woorde ‘‘wlaga’’ en ‘‘wologa’’ (влага, волога) vir “natheid” of “humiditeit”.

Die antieke en moderne Mordwiense naam vir die rivier, Raf (Рав), kom skynbaar van die antieke Skitiese naam "Rha", wat glo verwant is aan die antieke Avestiese en Sanskrit-name "Rañha" en "Rasah" vir ’n mitiese rivier wat veronderstel was om om die aarde te vloei. Sommige mense glo die naam vir die Russe self is afgelei van Rasah/Rosah, die Irannese naam van die Wolga. Hierdie Irannese woorde het almal te doen met “dou”, “vloeistof” en “nattigheid”.

Die Wolga is die langste rivier in Europa. Dit behoort tot die geslote kom van die Kaspiese See. Dit ontspring in die Waldai-heuwels noordwes van Moskou en suidoos van Sint Petersburg. Dan vloei dit oos verby die Sterzj-meer, Twer, Doebna, Ribinsk, Jaroslawl, Nizjni Nowgorod en Kazan. Daarna draai dit suid en vloei verby Oeljanofsk, Toljatti, Samara, Saratof en Wolgograd tot in die Kaspiese See onder Astrachan.

Op sy mees strategiese punt draai dit in die rigting van die Don-rivier ("die groot draai"). Wolgograd, voorheen Stalingrad, is hier geleë.

Die Wolga het baie sytakke, waarvan die Kama, Oka, Wetloega en Soera die belangrikstes is. Die Wolga en sy sytakke vloei deur ’n gebied van sowat 1,35 miljoen vierkante kilometer in die digs bevolkte dele van Rusland. Die Wolga-delta is sowat 160 kilometer lank en sluit tot 500 kanale en kleiner riviere in. Die grootste deel van die rivier is in die winter sowat drie maande lank gevries.

Die Wolga verskaf water aan die grootste deel van Wes-Rusland. Sy talle groot opgaardamme verskaf besproeiing en hidroëlektriese krag. Met sy begaanbare kanale verbind dit Moskou aan die Witsee, Oossee, Kaspiese See, See van Azof en die Swartsee. Hoë vlakke van chemiese besoedeling is tans rede tot kommer.

Die vrugbare riviervallei verskaf groot hoeveelhede graan en is ook vol minerale. Dit is die kern van ’n groot petroleumnywerheid. Ander minerale sluit in gas, sout en potas. Hengel is gewild en Astrachan is die kern van die kaviaarnywerheid.


’n Paar groot hidroëlektriese damme is in die Sowjettyd in die Wolga gebou. Hulle is:

Daar word wyd geglo dat die laer deel van die Wolga die bakermat van die Proto-Indo-Europese beskawing was. Die Skitiërs is in die eerste millennium na Christus vervang deur die Hunne en ander Turkse volke. Die antieke geleerde Ptolemi van Alexandrië noem die Laer-Wolga in sy "Geografie" (Boek 5, hoofstuk 8, 2de Kaart van Asië). Hy noem dit die "Rha", die Skitiese naam. Ptolemi het geglo die Don en die Wolga het uit ’n ander rivier gevloei wat in die Hiperborese Berge ontspring het.

Die rivierkom het dus ’n belangrike rol gespeel in die trek van volke van Asië na Europa. Stede aan die Wolga soos Atil, Saqsin en Sarai was van die grootstes in die Middeleeue. Die rivier was ’n belangrike handelsroete wat Skandinawië, die Roes-volk en Wolga-Bulgarye verbind het met Khazarië en Persië.

Khazars is vervang deur Kipchaks, Kimeks en Mongole, wat die Goue Horde aan die Laer-Wolga gestig het. Later het hul ryk opgebreek in die Khanaat van Kazan en die Khanaat van Astrachan, wat albei in die 16de eeu deur die Russe verower is. Die Russe se groot liefde vir die Wolga kan gesien word in hul kultuur en letterkunde – al sedert die 12de eeu (bv. "Die Verhaal van Igor se Veldtog"). "Die Lied van die Wolga-bootsmanne" is een van die talle liedere wat oor Rusland se nasionale rivier gaan.

Die bou van Sowjet-damme het dikwels die verpligte verskuiwing van groot getalle mense tot gevolg gehad, sowel as die verwoesting van hul historiese erfenisse. So is die dorp Mologa oorstroom om die Ribinsk-opgaardam te bou, en vir die bou van die Oeglitsj-opgaardam is verskeie kloosters met geboue wat uit die 15de en 16de eeu dateer, oorstroom. In sulke gevalle was die ekologiese en kulturele skade veel groter as die ekonomiese voordele.

Tydens die Tweede Wêreldoorlog was die stad in “die groot draai” van die Wolga, tans Wolgograd, die terrein van die Slag van Stalingrad, een van die bloedigste gevegte in menseheugenis toe die Sowjetunie en Duitsland geveg het om toegang tot die rivier. Die Wolga was toe en is steeds ’n belangrike vervoerroete tussen Rusland en die Kaspiese See en bied toegang tot die olievelde van Apsheron.



</doc>
<doc id="43309" url="https://af.wikipedia.org/wiki?curid=43309" title="Duitse Ryk">
Duitse Ryk

In die Geskiedenis van Duitsland daar was drie Duitse Ryke:



</doc>
<doc id="43310" url="https://af.wikipedia.org/wiki?curid=43310" title="Don-rivier (dubbelsinnigheid)">
Don-rivier (dubbelsinnigheid)

Daar is verskeie riviere met die naam Don:






</doc>
<doc id="43311" url="https://af.wikipedia.org/wiki?curid=43311" title="Koninkryk van Ierland">
Koninkryk van Ierland

Die Koninkryk van Ierland (Iers: "Rioghacht Éireann", Engels: "Kingdom of Ireland") was 'n staat geleë in Wes-Europa op die Eiland Ierland. Dit het bestaan van 1542 tot met die Act of Union 1800 wat dit verenig het met die Koninkryk van Groot-Brittanje (1707–1800) om die Verenigde Koninkryk van Groot-Brittanje en Ierland (1800–1922) te vorm.



</doc>
<doc id="43312" url="https://af.wikipedia.org/wiki?curid=43312" title="Windsorton">
Windsorton

Windsorton (voorheen "Hebron") is 'n landboudorp in die Noord-Kaap, Suid-Afrika. Die dorp is in die Vaalharts-besproeiingskema geleë op die oewer van die Vaalrivier.

Die dorp is aanvanklik gestig as 'n sendingstasie genaamd Hebron. Nadat diamante egter in die omgewing ontdek is het prospekteerders dit toegestroom en die dorp het in 'n delwerskamp ontaard. 

Die dorp is later vernoem na PF Windsor, die oorspronklike eienaar van die grond, wat baie bygedra het tot die ontwikkeling van die dorp.



</doc>
<doc id="43313" url="https://af.wikipedia.org/wiki?curid=43313" title="Don">
Don

Die Don (Russies: Дон) is een van die belangrikste riviere in Rusland. Dit ontspring in die dorp Nowomoskofsk, 60 km suidoos van Toela (suidoos van Moskou), en vloei omtrent 1 950 km ver na die See van Azof.

Van sy bron af vloei die rivier suidoos na Woronezj, dan suidwes na sy mond. Die belangrikste dorp aan die Don is Rostof aan die Don en sy belangrikste sytak die Donets.

Argeologiese ontdekkings by Kostenki dui op beskawings wat 40 000 jaar gelede hier gewoon het. In die antieke tyd is rivier beskou as die grens tussen Europa en Asië. In die tyd van die antieke Skitië was dit in Grieks bekend as die Tanaïs, en dit was sedertdien ’n belangrike handelsroete.

Die moderne naam kom van die Skitiese (Oos-Irannese) "Dānu", "rivier". Die naam van die Don-Kosakke, wat die vrugbare vallei van die rivier in die 16de en 17de eeu beset het, kom van die rivier af.

By sy mees oostelike punt kom die rivier naby aan die Wolga-rivier, en die Wolga-Don-kanaal (lengte sowat 105 km) wat die twee riviere verbind, is ’n belangrike waterweg. Die watervlak van die Don word in hierdie gebied verhoog deur die Tsimljansk-opgaardam.


</doc>
<doc id="43319" url="https://af.wikipedia.org/wiki?curid=43319" title="ETSV Weiche Flensburg">
ETSV Weiche Flensburg

Die klub is in 1930 gestig as "ESV Weiche e.V. von 1930". In 1972 is daar met "TSV Weiche-West e.V. von 1949" saamgesmelt om die huidige klub te vorm. Die klub het in die laat 1970’s bekendheid verwerf deurdat sy handbalafdeling tussen 1977 en 1990 saam met die handbalafdeling van die buurklub "Handewitter SV" ’n gesamentlike span op die been gebring het wat meegeding het onder die naam "SG Weiche-Handewitt" (volledige naam: "Spielgemeinschaft der Handballabteilungen des Handewitter SV und des ETSV Flensburg-Weiche") en groot sukses behaal het, onder meer in die handbal-Bundesliga.



</doc>
<doc id="43321" url="https://af.wikipedia.org/wiki?curid=43321" title="SV Grohn">
SV Grohn

Die klub is in 1911 gestig as "Germania Grohn". Die klub het later by "Ball-Spielverein Grohn" (gestig in 1922) aangesluit. Na die Tweede Wêreldoorlog is al die sportklubs in Bremen deur die Geallieerdes ontbind, maar die klub het in 1945 herstig deur saam te smelt met "TV Grohn von 1883". Die nuwe klub was genoem "Sportgemeinschaft Grohn". In 1947 is die klub herdoop na "TSV Grohn von 1883" en in 1956 het die sokkerafdeling onafhanklik geword met die huidige naam.

Die klubs se grootste prestasie was om in die 1943/44-seisoen in die Gauliga Weser-Ems op die hoogste vlak mee te ding en met SV Werder Bremen af te reken in 'n tuis-ligawedstryd (3-1).



</doc>
<doc id="43338" url="https://af.wikipedia.org/wiki?curid=43338" title="Vierkante meter">
Vierkante meter

Vierkante meter of kwadraatmeter (simbool m²) is 'n SI eenheid vir oppervlak. Dit word gedefinieer as die oppervlakte van 'n vierkant met sye wat elk een meter lank is. Dit is 'n afgeleide SI-eenheid, en is gelyk aan:



</doc>
<doc id="43339" url="https://af.wikipedia.org/wiki?curid=43339" title="Adam en Eva">
Adam en Eva

Adam en Eva was, volgens die Torah, Bybel en Koran, die eerste mense, wat tot en met hul verbanning in die Paradys (die Tuin van Eden) gewoon het. "Adam" (Hebreeus: ‏אדם, "mens"), die eerste man, is uit stof geskape, waarna "Eva" (Hebreeus: ‏חוה, "chawa"), die eerste vrou, uit een van Adam se ribbebeen geskape is. Volgens die Koran was Adam ook die eerste van God se profete.

Die Here skep vir Adam uit die stof van die aarde en hy word lewendig wanneer God lewensasem in sy neus blaas. Hy moes die tuin van Eden bewerk en oppas. Eva is geskep omdat dit nie goed was vir die man om alleen te wees nie.



</doc>
<doc id="43342" url="https://af.wikipedia.org/wiki?curid=43342" title="Abraham">
Abraham

Abraham (Hebreeus: ‏אַבְרָהָם, "Awraham"; Arabies: إبرَاهِيم, "Ibrahim") is 'n man wat in die Tanag van die Jode, in die Bybel van die Christene en in die Koran van die Moslems voorkom. In al die boeke word hy as die stamvader van die volk Israel, Arabiere en Christene gesien. Daarom word die Jodedom, die Christendom en die Islam ook Abrahamitiese gelowe genoem.

Abraham en sy vrou Sara was die ouers van Isaak. Hy het ook 'n seun genaamd Ismael by Hagar, Sara se slawin, gehad, asook ander kinders by Ketura, met wie hy na Sara se dood getroud was. Hy is ook die oupa van Jakob en Esau.

Abraham het sy kinderjare in die stad Ur van die Galdeërs deurgebring.




</doc>
<doc id="43345" url="https://af.wikipedia.org/wiki?curid=43345" title="Moses">
Moses

Moses (Hebreeus: מֹשֶׁה, "Mōšæ"; Arabies: مُوسَى, "Mūsā"; Grieks: Μωυσῆς en Μωσῆς, "Mō(y)sēs") is naas Abraham die tweede sentrale figuur in die geskiedenis van die volk Israel. Volgens die Bybel is hy die vernaamste profeet, wat die Israeliete uit Egipte gelei het. Hy word beskou as die stigter van die Israelietise godsdiens en is volgens die Bybel die ontvanger van die Tien Gebooie op die berg Sinai. Moses was ook die aanvoerder van die volk Israel tydens die deurtog deur die woestyn tot aan die grense van Kanaän.

Moses is een van die belangrikste figure in die Joodse volksgeskiedenis en onder sy leiding is die Israeliete weggevoer uit die slawerny in Egipte na die beloofde land Kanaän, die land van hul voorvaders. Volgens die Bybelse geskiedenis het Moses op die berg Sinai die Tora van God ontvang.

Die lewensgeskiedenis van Moses word vertel in die Bybelboeke Sjemot/Eksodus tot en met Dwarim/Deuteronomium en is ten nouste verweef met die verhaal van die uittog van die Israeliete (Jode) uit Egipte. Moses is gebore op 'n tydstip toe die verdrukking van die Israeliete in Egipte 'n hoogtepunt bereik het, waarskynlik onder die bewind van farao Seti I (1318–1304 v.C.). Seti I het 'n wet uitgevaardig ingevolge waarvan alle Hebreeuse seuntjies wat gebore word, doodgemaak moes word.

Volgens oorlewering het Moses se ouers, Amram en Jogebed, hom aanvanklik in hul huis versteek en later in 'n mandjie van biesies langs die Nylrivier. Die farao se dogter, wat hier kom bad het, het Moses in sy mandjie gevind en hom saam met haar na die paleis gebring, waar hy as 'n Egiptiese prins grootgemaak is. Tydens 'n geskil tussen ’n Israelitiese slaaf en 'n Egiptenaar het Moses so woedend geword dat hy die Egiptenaar doodgeslaan en na Midian in die noorde van die Arabiese Skiereiland gevlug het.

Daar het hy die skaapwagter van die priester van Midian, Jetro (Réhuel), geword en met een van sy dogters, Sippora, getrou. Volgens die Bybelse verhaal het God op 'n dag in 'n brandende doringbos wat nie uitgebrand het nie (die brandende doringbos, Sjemot/Eksodus 3,2), aan Moses verskyn. Hy het opdrag ontvang om sy volk uit die slawerny in Egipte te bevry.

Moses het homself as onbekwaam beskou vir hierdie bomenslike taak, maar God het hom verseker dat Hy altyd met Moses sou wees deur Hom bekend te maak as JHWH. In Egipte het Moses kwaai weerstand van die farao (waarskynlik Ramses II, 1290–1224 v.C.) ondervind. Met die hulp van God, wat tien plae oor Egipte laat kom het, en met die bystand van sy broer Aäron het Moses daarin geslaag om sy opdrag uit te voer.

By die berg Sinaï (of Horeb), waar Moses die opdrag ontvang het om sy volk te bevry, het die belangrikste gebeurtenis in die geskiedenis van die Joodse volk plaasgevind: God het aan die Joodse volk sy wil bekend gemaak deur aan hulle die Tora te gee. Volgens die Bybelse verhaal het Moses by hierdie openbaring 'n sentrale rol gespeel: God het met hom gepraat omdat die volk die aanblik van God nie sou kon verduur nie. God het twee kliptafels waarop die Tien Woorde geskryf gestaan het, aan Moses gegee sodat hy die volk kon onderrig.

Moses was die geestelike leier van die volk en is ook later Mosje Rabbenoe ("Moses, ons leraar") genoem. Hierin lê die verskil tussen Moses as die eerste profeet en die latere profete. Die volk het uit die hand van Moses die Tora ontvang en hy het 'n klomp slawe saamgesnoer tot 'n volk wat tot vandag toe sy identiteit behou het. Latere profete het in hul vermaninge en aansporinge steeds na Moses en sy werk terugverwys.

Moses moes voortdurend vir sy volk intree by God wanneer hulle verkeerd gedoen, in afgodery teruggeval en in opstand gekom het. Na 'n omswerwing van 40 jaar het Moses die volk tot op die grens van die beloofde land gebring. Hier het hy die leiding aan sy vertroueling Josua oorgedra en kort daarna gesterf. "Hy het vir Moses begrawe in 'n vlakte in Moab, regoor Bet-Peor, maar tot nou toe weet niemand waar sy graf is nie." (Dwarim/Deuteronomium 34,6).

Een van die groot leiers deur wie God met Sy volk gepraat het, was Moses. Moses is gebore toe die Israeliete as slawe in Egipte gewoon het, hulpeloos en vernederend. Onder Moses is hulle verenig, en hy het hulle uit Egipte gelei, deur die Rooi See en veertig jaar daarna deur die woestyn tot op die drumpel van die land Kanaän, die land van melk en heuning. 

Die verhaal van hierdie groot uittog word vertel in die Bybelboek Exodus (wat uittog beteken). Dit is die tweede van die eerste vyf boeke van die Bybel wat ook die Pentateug of die Boeke van Moses genoem word, omdat hulle volgens oorlewering deur Moses geskryf is. Hulle is: Genesis, Exodus, Levitikus, Numeri en Deuteronomium. Toe Moses gebore is, het die Israeliete in die grootste verdrukking gelewe. 

Die hand van Farao, die Egiptiese koning, het swaar op hulle gerus. Hy het hulle as slawe laat werk, maar hy het bang geword omdat die Israeliete ondanks sy verdrukking so vinnig vermeerder het. Daarom het hy bevel gegee dat alle manlike Israelitiese kinders by geboorte verdrink moet word. Moses se moeder het haar klein seuntjie so lank as sy kon in haar huis versteek, maar dit het al gevaarliker geword. 

Op 'n goeie dag het sy 'n klein mandjie van biesies gevleg, dit met 'n sekere soort klei en pik gesmeer om dit waterdig te maak, die kindjie daarin geplaas en dit toe tussen die riete aan die oewer van die Nyl gaan versteek. Meer kon sy vir hom nie doen nie. 

Nou was hy in die hande van God. En wonderlik is die lot van hierdie klein seuntjie beskik. Want later die dag kom Farao se dogter met haar hofdames om juis op hierdie plek te baai. Die Prinses sien die mandjie in die water dryf, beveel een van haar hofdames om dit uit te haal, en daar ontdek hulle die huilende kindjie. 

Die drie tradisionele Bedevaartsfeeste (שלוש רגלים, "sjalosj regalim") Pesach, Sjawoe'ot en Soekot behoort tot die Joodse feeste en herdenkings en versinnebeeld die volgende:





</doc>
<doc id="43346" url="https://af.wikipedia.org/wiki?curid=43346" title="Mohammed">
Mohammed

Mohammed of Moegammad (570 – 8 Junie 632; Arabies: محمد, "Muḥammad", [muħammad]) was ’n religieuse, politieke en militêre leier van Mekka. Hy het Arabië onder ’n Islamitiese regeringsvorm verenig. Die Moslems en Baha’i glo hy is ’n profeet van God. Die Moslems beskou hom as die hersteller van die onveranderde oorspronklike monoteïstiese geloof van Adam, Noag, Abraham, Moses, Jesus en ander profete.

Daar is geen bronne uit die tyd van Mohammed waaruit ’n lewensbeskrywing saamgestel kan word nie. Die oudste geskrif wat bekend is, is die Sira van Ibn Ishaq (byna 750); ander lewensbeskrywings is (gedeeltelik) daarop gebaseer.

Mohammed is op 29 Augustus 570 n.C. in die Arabiese stad Mekka gebore; sy geboortedag word op Mawlid an-Nabi herdenk. Sy vader, wie se naam Abdullah was, het ’n maand voor Mohammed se geboorte gesterf. Sy moeder, Amina, is oorlede toe hy drie jaar oud was, en sy pleegmoeder, ’n Bedoeïen, toe hy ses was. Dus het sy oupa, Abd al-Muttalib, twee jaar lank vir hom gesorg. Na die afsterwe van sy oupa het sy oom, Abu Talib, vir hom gesorg – ook tydens Mohammed se volwasse lewe.

In 610, toe Muhammad 40 jaar oud was, het hy na die berg Jabal an-Noer naby Mekka gestap. Volgens die Islamitiese geloof het die engel Gabriël hom in die Hira-grot op die berg ontmoet. Mohammed het flou geword toe hy die engel sien omdat hy verstom was oor hoe groot hy was. Die nag toe dit gebeur het, staan bekend as Laylat al-Qadr, maar die presiese datum is onbekend en word nie eens in die Koran genoem nie. Hieronder is wat die engel vir Mohammed gesê het:

Toe Mohammed terug by die huis en sy vrou Khadijah kom, het hy vir haar alles vertel wat plaasgevind het. Daarna het hy nuwe openbaringe ontvang en opdrag gekry om die boodskap wat God aan hom gestuur het te verkondig. Toe Mohammed die eerste keer preek, was die meeste van Mekka se inwoners, wat destyds nog afgode aanbid het, nie baie ingenome nie. Maar daar was ook mense wat na sy prediking en boodskappe geluister het. Hulle was die eerste volgelinge van die nuwe Islamitiese godsdiens. Leiers van Mekka het Mohammed se aanhangers gestraf en gemartel. Party van die gelowiges is deur die Mekka-leiers die doodstraf opgelê. Mohammed het hierdie dade teengestaan en voortgegaan om Islam te bevorder.


</doc>
<doc id="43352" url="https://af.wikipedia.org/wiki?curid=43352" title="Amoer">
Amoer

Die Amoer (Russies: Амур), Heilong Jiang (Chinees: 黑龙江) of Sahaliyan Ula (Mantsjoe) is die wêreld se negende langste rivier en vorm die grens tussen die Russiese Verre-Ooste en Noordoos-China (Mantsjoerye).

In baie historiese geskrifte word na bogenoemde twee gebiede verwys as onderskeidelik Buite-Mantsjoerye (Russiese Mantsjoerye) en Binne-Mantsjoerye. Die Chinese provinsie Heilongjiang aan die suideroewer sowel as die Russiese Amoer-oblast aan die noorderoewer is na die rivier genoem. Die naam "Swartrivier" ("sahaliyan ula") is deur die Mantsjoes en die Qing-dinastie gebruik – hulle het die rivier as heilig beskou.

Die Amoer het altyd ’n belangrike rol gespeel in die betrekkinge tussen Rusland en China. In 1689 is die Argoenrivier as die grens tussen die lande vasgestel ná ’n botsing by die Amoer. Twee eeue later het die Russe die verswakking van die Qing-dinastie uitgebuit en is die grens in 1858 by die Verdrag van Aigun na die Amoer verskuif.

Deur die tyd het gereelde grenskonflikte oor die rivier plaasgevind – die ergstes was in 1900 met die verdrywing van die Chinese uit Blagowesjtsjensk in die Amoer-oblast en die botsing tussen die Sowjetunie en China in 1969 oor ’n paar eilande. Eers in 2005 is ’n volledige ooreenkoms oor laasgenoemde bereik.

Sedert die middel van die 20ste eeu verskuif die bedding van die Amoer algaande noordwaarts, ’n proses wat versnel word deur Chinese bouwerk soos studamme. Dit het ’n oorstromingsgevaar tot gevolg, veral vir die stad Chabarofsk.

Die Amoer ontstaan uit die noordelike rivier die Sjilka, waarvan die water kom uit die Henti-gebergte in Mongolië en die suidelike rivier die Argoen, wat weer ontspring in die Groot Hinggan-gebergte in die noordooste van China. Die twee riviere kom by die Chinese dorp Moguhe in die Heilongjiang-provinsie bymekaar en vorm die Amoer.

Die rivier vloei daarna ooswaarts deur ’n uiteenlopende landskap van woestyne, steppe, toendra en taiga in die rigting van die Stille Oseaan se kus. Suidwes van die Russiese stad Nikolajefsk aan die Amoer vloei die rivier in die Straat van Newelskoi, ’n onderdeel van die Straat van Tartarye wat die eiland Sachalin van die vasteland skei. Die Straat van Tartarye is direk verbind aan See van Ochotsk noord daarvan en die See van Japan suid daarvan.

Die Amoer se belangrikste sytakke is die Zeja, Boereja, Amgoen, Songhua, Toengoeska, Oessoeri en Anjoei.

As die Sjilka se sytak die Onon bygereken word, is die Amoer se rivierstelsel sowat 4 000 km lank.

Tydens die reënseisoen vloei water van die Hulunmeer, wat eintlik sonder uitvloei is, sowat 30 km noord en bereik die Argoen. Daarmee behoort die Kherlen se rivierloop soms tot die Argoen-Amoer-rivier, wat daardeur 'n lengte van 5 052 km (3 139 myl) bereik.

Die volgende stede is aan die Amoer geleë:




</doc>
<doc id="43353" url="https://af.wikipedia.org/wiki?curid=43353" title="Steppe">
Steppe

’n Steppe, van die Russiese woord Степь ("step") vir ’n onbeboude of boomlose vlakte, is ’n landskap waar net kort gras groei. Dit kom voor in gebiede waar agt tot nege maande van die jaar droogte heers en waar geen bome groei nie weens die min reën. As dit wel reën, word die gras groen en kom daar skielik kruidagtige klein struike op.

’n Steppe kan ook ’n halfwoestyn wees, maar is meer dikwels begroei met gras en struike.

Op ’n steppe kan die temperatuur wissel tussen 40 °C in die somer en -40 °C in die winter. Ook tussen dag en nag heers groot temperatuurverskille: In die hooglande van Mongolië kan die temperatuur bedags tot 30 °C styg en snags benede die vriespunt daal.

Die grootste steppegebied ter wêreld is geleë in Sentraal-Rusland en in sy buurrepublieke in Sentraal-Asië. Sentraal-Anatolië in Turkye en die prêrie in die VSA is ook steppes.

Die Russiese komponis Alexander Borodin het ’n simfoniese gedig oor die steppe geskryf, "In die steppe van Sentraal-Asië".


</doc>
<doc id="43356" url="https://af.wikipedia.org/wiki?curid=43356" title="Toendra">
Toendra

’n Toendra is ’n gebied sonder bome aan die rand van die poolgebied. Dit is een van die 14 WWF-biome. Daar groei veral gras, mos en dwergstruike.

Die woord toendra kom uit Kildin Sami, ’n taal wat op die skiereiland Kola gepraat word. Dit is die genitief van "toendar", "boomlose steppe".

Die algemene klimaat op ’n toendra is ongunstig vir die groei van hoë plante. Die bodem is gedurende minstens ses maande van die jaar gevries of met sneeu bedek. Die groeiseisoen is baie kort en die gemiddelde temperatuur van die warmste maand is onder 10 °C. 

In die somer ontdooi slegs die boonste laag van die bodem. Hoewel min reën voorkom, is die bodem van ’n toendra meestal moerasagtig omdat die water nie kan wegsink nie weens die bevrore onderlaag en omdat daar min verdamping is. Op baie plekke word dan ook veen aangetref. Tipies van ’n toendra is ook die poligoonbodem, waarin stene as gevolg van die werking van die ryp in veelhoeke gerangskik is.

Toendras kom onder andere in Rusland, Ysland, Kanada en Alaska voor. In die suide word dit deur die taiga begrens. Ook op Suid-Afrikaanse grondgebied, op die Prins Eduard-eilande, kom toendra voor. Dit behoort tot die ekostreek van die Indiese Oseaan se Antarktiese eilande.

Egte toendra is kenmerkend vir die noordelike poolstreke. Die temperatuur styg nie meer as 50 tot 120 dae per jaar bo vriespunt nie en dan ook net tot 5 °C. Boomgroei is gevolglik nie moontlik nie en die toendraplantegroei bestaan uit oorwegend mosse, korsmosse, lae kruidagtige plante en dwergstruike. Dergelike plantegroei is 'n aanpassing by die koue en word ook in hooggebergtes, bo die boomgrens, aangetref; daarom word die streek dikwels die Alpynse toendra genoem. 

Daar bestaan egter belangrike verskille tussen die twee habitatte. In die noordelike toendra is die grond die hele jaar bevrore (ysgrond). Gedurende die somer ontdooi net ’n dun bolaag van 'n paar sentimeter. Die smeltwater uit hierdie laag kan nie in die bevrore ondergrond wegsak nie, sodat uitgestrekte moerasse in die somer in die laerliggende dele van die toendra ontstaan. 

Die bodem self is baie ongelyk vanweë die herhaaldelike bevriesing en ontdooiing van die bolaag. Bowendien skuif die swak bolaag in die somer maklik weg van die harde ondergrond (bodemvloeiing), waardeur groot ongelykhede ontstaan. Ander belangrike verskille met die boomlose gebiede in die berge is die geringe reënval, die langer dag (in die somer gaan die son in die poolgebied byna nie onder nie) en die gelykmatiger temperature. In die hooggebergtes is die reënval hoër, sodat die plante met 'n dik laag sneeu bedek is.

Dit beskerm die plante wel teen die koue, maar dit duur in die lente lank voordat al die sneeu gesmelt het en die plante kan uitgroei. Omdat dag en nag mekaar in die hooggebergtes normaal afwissel, is die temperatuursverskille daar baie groter as in die toendra. Dit is vandag duidelik dat die ooreenkoms tussen die plantegroei van die hooggebergte en dié van die toendra nie so groot is as wat daar ’n lang tyd gemeen is nie.

Die baie ure ononderbroke daglig beteken dat net langdagplante in die toendra kan groei. Baie spesies besit harige stingels en blare. Die hare vorm 'n warmte-isolerende lagie rondom die plantweefsel. Metings het aangetoon dat die temperatuur aan die oppervlak van die stingels soms 4 tot 18 °C hoër is as die omgewingstemperatuur. Op grond van die oorheersende plantegroei kan daar tussen dwergstruik-, rots- en fjeld-, mos- en korsmostoendra onderskei word. 

In die dwergstruiktoendra oorheers lae struike soos "Loiseleuria procumbens", "Empetrum hermaphroditicum", "Rhododendron"-spesies, jakkalsbessies (genus "Vaccinium") en "Salix arctica". Teen die beskutte suidhellings in heuwelagtige gebiede word die plantegroei deur grasse en baie kruidagtige blomplante soos steenbreke (genus "Saxifraga") en verskillende spesies luiskruid (genus "Pedicularis") en Arktiese perdeblomme (genus "Taraxacum") gevorm. 

In die hoër dele word die fjeldtoendra aangetref, met 'n skaars begroeiing van oorwegend mosse en korsmosse en 'n paar hoër plante soos sipergras (genus "Carex") en onder meer Arktiese papawer ("Papaver radicatum"), 'n klein plantjie met groot, geel blomme en donsige stingels. In die mostoendra oorheers die mosse, veral veenmosse (genus "Sphagnum"). Die korsmostoendra, wat op die kaal rotse aangetref word, word gekenmerk deur baie korsmosse (klas Lichenes) waarvan die rendiermos ("Cladonia rangiferina") die belangrikste is.

Die meeste diere wat in die toendra leef, kom oorspronklik uit Sentraal-Asië en het van hier sowel in 'n oostelike as in ’n westelike rigting versprei. Gevolglik is die baie toendrabewoners oor al die poolstreke versprei (sirkumpolêre verspreiding). In die somer wemel die toendra van insekte. 

Die aantal spesies is baie kleiner as in die gematigde en warmer streke, maar daar is groot getalle van elk. Die meeste het 'n donker kleur om soveel moontlik warmte te absorbeer ten einde die regte temperatuur te behou, en by ŉ paar spesies is 'n opvallend hoë cholesterolgehalte in die weefselvloeistof teenwoordig, wat as 'n soort teenvriesmiddel funksioneer. Die meeste voëls is trekvoëls en baie swemvoëls soos strandlopers en pluviers broei in die moerasse. 

In die droë gebiede broei kemphane. Die laer plantegroei is 'n ideale skuil- en broeiplek vir verskillende sangvoëls soos nagtegale en koestertjies. Plantsade en insekte is die voëls se belangrikste voedsel. Teen die einde van die somer trek hulle na warmer streke om te oorwinter. Net die sneeufisante en sneeu-uile bly gedurende die winter in die toendra. Ook klein soogdiere is volop, veral knaagdiere. Behalwe pikas (genus "Ochotona") en marmotte, veral lemmings (genus "Lemmus"), is tipiese toendrabewoners. 

Hulle vermenigvuldig vinnig. Elke drie tot vyf jaar neem hulle getalle so toe dat die voedsel skaars word en die diere in groot getalle migreer. Hulle steur hulle dan aan geen hindernisse op hul roete nie en trek in 'n reguit lyn verder. Wanneer hulle op hul pad by 'n breë rivier of by die see kom, spring hulle in die water. Die oorsaak van hierdie selfmoordtrek is nog onbekend. Lemmings is die vernaamste prooidiere van roofvoëls, vosse, hermelyne en wesels. 

Wanneer die lemmings se getalle afneem, trek die sneeu-uil en die ander roofvoëls weg, selfs na Wes-Europa. Die groot plantvretende diere in die toendra word deur die kariboe in Noord-Amerika en die Europese wilde rendier verteenwoordig. In Groenland en Kanada kom ook muskusbeeste voor, wat met hul digte harekleed besonder goed teen die koue beskerm is. In die somer kry hulle voedsel in oorvloed in die vorm van jong knoppe, takke en gras. In die winter soek hulle met hul hoewe onder die sneeu na mos.





</doc>
<doc id="43357" url="https://af.wikipedia.org/wiki?curid=43357" title="Taiga">
Taiga

’n Taiga is ’n streek wat gekenmerk word deur koue en vogtige naaldwoude. Dit is een van die 14 WWF-biome. Die Russiese woord тайга, wat "naaldwoud" beteken, kom uit Mongools en Turkse tale.

Die taiga-gebiede vorm saam die grootste bosgebied op aarde: dit sluit in groot dele van Skandinawië, Kanada en Rusland. Dit is die noordelikste gebied waar bome voorkom. Sowat 80 persent van bome in die vogtige bosgebiede van die taiga bestaan uit naaldbome soos denne-, lorke- en sparbome wat uitstekend teen die koue winters bestand is. Daar kom egter ook berke-, populier- en wilgerbome voor.

Veen en daarmee saamgaande plante kom ook hier voor en bedek die grootste deel van die binneland van Kanada en Noord-Rusland. In die grond is baie koolstof in die vorm van plantreste. Daar word gevrees dat wanneer die gebiede warmer word, metaan vrygestel sal word wat die kweekhuiseffek sal verhoog. .

Die bodem van die taiga is vanweë die plantegroei baie suur: wanneer die naalde wat van die bome val kompos word, skei dit ’n suur af wat ander soorte bome verhinder om te groei.

Onder die begrip "taiga" verstaan die meeste plantkundiges die noordelikste van die 3 woudgordels wat die Noordelike Halfrond omspan. Hierdie noordegordel bestaan hoofsaaklik uit dennewoude, wat ook boreale naaldbos genoem word, in teenstelling met die Alpiene naaldbos wat bo ŉ bepaalde hoogte bo seespieël op die laer breedtegrade voorkom (boreaal is afgelei van "Boreas", die naam van die Griekse god van die noordewind.) 

Die taiga word deur die boomgrens van die toendra, wat noord daarvan geleë is, geskei en toon ten opsigte van plantegroei ŉ sekere kontinuïteit oor Noord-Amerika en Noord-Eurasië. Die geslote bosse gaan na die noorde geleidelik oor in ŉ oop plantegroei met verspreide bome, totdat ook dit uiteindelik plek maak vir ŉ begroeiing van lae heideagtige en kruidagtige plante en struike, wat met die aangrensende toendra-plantegroei ooreenstem. 

Ook die windkant van die kruine van die heuwels of hellings is meestal boomloos. Die suidelike grens van die taiga is nie so skerp nie. In Europa maak die boreale naaldbos suidwaarts stadig plek vir gemengde woude, waarin geleidelik steeds meer loofbome voorkom, en in die suidooste vir bossteppe en steppe. In die VSA is groot dele van die naaldwoude in die noorde na die koms van die Blankes vernietig, en die eens uitgestrekte woude van Noord-Kanada het ook byna heeltemal verdwyn. 

Hoewel die jaarlikse neerslag in die boreale woude nie meer as 350 tot 500 mm is nie, kan die klimaat vanweë die geringe verdamping en die groot hoeveelhede smeltwater tog as vogtig beskou word. Die grond droog ook selde uit. Die aktiewe laag van die grond is gedurende die winter gewoonlik permanent tot op ŉ diepte van 2 m bevrore (permafrostgrond), maar danksy die dik laag sneeu bly die grondtemperatuur ongeveer op -7˚C. Weens die koue en die gepaardgaande relatief klein aantal grondorganismes verrot die afgevalle naalde baie stadig. 

Hulle vorm ŉ dik tapyt op die bosgrond en wanneer dit uiteindelik verrot het, vorm dit ŉ ruwe humus. Vanweë die groot hoeveelhede smeltwater is die boonste laag van die grond heeltemal uitgeloog en het dit gevolglik ŉ asgrys kleur (podsolgrond). 

Die taigalandskap word deur ŉ reëlmatige afwisseling van naaldwoude en moerasbosse bepaal. Op plekke waar die water stagneer vanweë ŉ ondeurlatende ondergrond (permafrost) en/of ŉ gebrek aan voldoende reliëf, kom onder meer wilge ("Salix"), populiere ("Populus") en berke ("Betula") voor. Verder is groot dele deur hoog – of laagveen, waarin verskeie spesies segge ("Carex)," wolgras ("Eriophorum") en veenmosse ("Sphagnum") oorheers, of deur natuurlike weiding en oop water bedek. 

Die hoë waterstand in die lente, wat die deurlugtiging van die grond belemmer, en die sneeubedekking wat eers laat in die seisoen smelt, is van die faktore wat hierdie boomlose gras en kruidagtige plantegroei veroorsaak. Die relatief kort groeityd vir plante en die lae wintertemperature verskaf aan die naaldbome ŉ gunstige mededingingsposisie ten opsigte van die loofhoutspesies, wat meer warmte en ŉ langer groeityd nodig het. 

Die soortesamestelling is in die naaldwoud van die Europese gebied armer as in die Asiatiese en Amerikaanse deel. Dit is die gevolg van die groter vermindering gedurende die ystyd van die oorspronklike Tersiêre flora in die westelike dele van Eurasië as in Oos-Asië en Amerika. Van Noorweë tot aan die Oeral oorheers veral die Skotse den ("Pinus sylvestris"), fynspar ("Picea abies") en "Picea excelsa". In die Oos-Siberiese deel word die klimaat van wes na oos al hoe meer kontinentaal en die donker Siberiese bosse bestaan oorwegend uit fynsparre, "Picea obovata", "Abies sibirica" en "Pinus cembra". 

In die uiterste ooste van die kontinent oorheers bladwisselende larikse, onder meer "Larix sibirica" en "Larix dahurica," wat nog beter teen die koue bestand is. Noord van die boomgrens word dwergden ("Pinus pumila"), wat naverwant is aan "Pinus sibirica" maar ŉ baie digte groeivorm as aanpassing by die koue het, aangetref. In die gebiede waar die kans op kwaai ryp die grootste is, met ander woorde in valleie en diep komme, kom daar geen naaldbosse voor nie (jong sparre en silwersparre is baie gevoelig vir ryp). 

Daar oorheers die kleinblarige loofbome, soos die papierberk ("Betula papyrifera") en "Populus tremuloides", wat ook langs die riviere en op plekke met ŉ swak afwatering die oorheersende plantegroei is. In sulke gevalle kom dit gewoonlik voor saam met die swartspar ("Picea mariana"), 'n trae groeier wat in honderde jare net 'n paar meter hoog word. Verder oos neem die blomverskeidenheid toe. In Hokkaido (Japan) oorheers silwersparre die plantegroei. 

Larikse is ook kenmerkend vir die Asiatiese naaldwoude ("byvoorbeeld Larix" "japonica" en "Larix dahurica"). In die Noord-Amerikaanse bosse kom die dennespesies ("Pinus") baie minder voor, en veral silwersparre, fynsparre en, in mindere mate larikse, oorheers. Daar kan ook van wes na oos weer 'n geleidelike verandering in die soortesamestelling gesien word. Die digte begroeiing van die groen naaldbome veroorsaak gedurende die hele jaar 'n diep skadu op die bosgrond. 

Die gevolg hiervan is 'n deurgaans yl, soms heeltemal afwesige ondergroei. In die Skandinawiese naaldwoude word, na gelang van die grondsoort, lokale klimaats- en ander faktore, in die ondergroei jakkalsbessies ("Vaccinium vitis-idaea"), gewone bosbessies ("Vaccinium myrtillus") of struikheide ("Calluna vulgaris)" en korsmosse, of wit klawersuring ("Oxalis acetosella") en ander kruide aangetref. Kenmerkend vir die Europese boreale naaldbos is onder meer ook die linnaeusklokkie ("Linnaea borealis"), die sewester ("Trientalis europaea"), die orgidee "Listera cordata" en (in die weste) "Cornus suecica". 

Die diere in die taiga moet aangepas wees by strawwe, lang winters en tye van voedselskaarste. Baie spesies trek weg, soos die baie watervoëls en ander diere wat net gedurende die somerseisoen die taiga bevolk. Baie van hulle leef uitsluitend van insekte, wat juis in die somer in besonder groot getalle voorkom. 

Ander, soos die taiga-papegaai ("Perisoneus infaustus"), eet enigiets. Die belangrikste planteters is knaagdiere, in die Noord-Amerikaanse woude onder meer die bewer ("Castor fiber"), en 'n paar hertsoorte. Die knaagdiere vorm die vernaamste prooi vir vleiseters soos wolwe, linkse en marters. Die uitgestrekte bosse herberg ook nog bere en in Siberië ook tiers ("Panthera" "tigris"). Net soos in die toendra toon die bevolkingsgetalle van die taigabewonende diersoorte sterk periodieke skommelings.



</doc>
<doc id="43362" url="https://af.wikipedia.org/wiki?curid=43362" title="Zoroaster">
Zoroaster

Zarathoestra (Grieks: "Zoroaster", Ζωροάστρης; Persies: "Zartosjt", زرتشت; Oud-Persies: Zarathoestra) was die stigter van die Zoroastrisme. Hy het in die 2de of 1ste millennium v.C. in die antieke Persië geleef waar hy as Zoroastriese priester religieuse onderwys gegee het.


</doc>
<doc id="43365" url="https://af.wikipedia.org/wiki?curid=43365" title="Krisjna">
Krisjna

Krisjna of Krishna (Sanskrit: कृष्ण [ˈkr̩ʂɳə] , Gujarati: કૃષ્ણ. "Kr̥ṣṇa", letterlik: "swart" of "blou") is 'n Hindoeïstiese godheid wat dikwels aanbid word as die agtste avatar van Wisjnoe. Vir sy volgelinge is hy die inkarnasie van die opperwese.

Die Hindoeïstiese heilige skrifte beskryf Krisjna se gelaatskleur as vergelykbaar met 'n onweerswolk. Hy het dikwels 'n fluit, die bansoeri, by hom en dra 'n pouveer in sy hare. Alhoewel hy nie geskiedkundig beskou word as iemand wat werklik geleef het nie, gaan Hindoes van die standpunt uit dat dit wel die geval is en ondersoek Hindoelogie getuienis vir sy bestaan.


</doc>
<doc id="43366" url="https://af.wikipedia.org/wiki?curid=43366" title="Kaapstad-stadion">
Kaapstad-stadion

Die Kaapstad-stadion (Engels: "Cape Town Stadium", Xhosa: "Inkundla yezemidlalo yaseKapa") in Kaapstad, Suid-Afrika, is 'n stadion wat gebou is met die oog op die 2010 Sokkerwêreldbeker. Gedurende die beplanningsfase is daar na die stadion verwys as die "Afrika Rennaisance-stadion" en die stadion wat afgebreek is om plek te maak vir die Kaapstad-stadion was bekend as die "Groenpunt-stadion".




</doc>
<doc id="43369" url="https://af.wikipedia.org/wiki?curid=43369" title="Bab">
Bab

Bab (Arabies: ‏الباب, "al-Bāb" 'die poort [tot God]'; * 20 Oktober 1819 in Sjiraz, Iran; † 9 Julie 1850 in Tabris, Iran) is die religieuse erenaam van Siyyid `Alí Muḥammad Shírází (Persies: سيد علی ‌محمد شیرازی), die stigter van die Babisme. Die Babi en Bahá'í beskou hom as 'n profeet van God. Hy het onder ander die Bayan, wat vir die Babi en Bahá'í Heilige Skrifte is, geopenbaar. 


</doc>
<doc id="43370" url="https://af.wikipedia.org/wiki?curid=43370" title="ENB-stadion">
ENB-stadion

Die ENB-stadion (ook genoem FNB-stadion, Sokkerstad of Soccer City) is 'n stadion in Soweto, Johannesburg, Suid-Afrika. Die stadion is reg langs die hoofkantoor van die Suid-Afrikaanse Sokkerassosiasie ("SAFA-huis") waar die kantore van FIFA en die Plaaslike Reëlingskomitee vir die 2010 Sokkerwêreldbeker gesetel was. Met 'n kapasiteit van 94 700 is dit die grootste stadion in Afrika.

Die stadion het sedert sy konstruksie in 1987 as die FNB-stadion bekend gestaan, maar is tydelik na Sokkerstad herdoop om aan FIFA se neutrale borgskap-vereistes te voldoen.

In 1990 het Nelson Mandela sy eerste vrye toespraak in die stadion gelewer, nadat hy uit die vonnis vrygelaat is. Op 10 Desember 2013 is dit as plek vir 'n roudiens vir hom gebruik. Dit was ook die tuiste van Chris Hani se begrafnis.

Dit was ook die plek vir die eindstryd van die FIFA Sokker-Wêreldbekertoernooi in 2010, wat tussen Nederland en Spanje beslis is. Tydens die wêreldbeker se sluitingseremonie op die dag van die eindstryd het Nelson Mandela sy laaste openbare verskyning hier gemaak.

Die stadion is tydens die FIFA Sokker-Wêreldbekertoernooi in 2010 ingespan as een van die 10 stadia waar wedstryde gespeel is. Benewens die openingswedstryd en eindstryd, is by die stadion gespeel:
Die stadion is ook sedert 2010 vir die eerste keer vir rugbywedstryde gebruik. Die Springbokke het op 21 Augustus 2010 tydens die 2010-Drienasiesreeks hier teen die All Blacks gespeel.

Die ENB-stadion het 'n massiewe opgradering vir die 2010 Wêreldbeker ondergaan. Die stadion se nuwe ontwerp is deur die vorm van 'n Afrikapot geïnspireer.



</doc>
<doc id="43372" url="https://af.wikipedia.org/wiki?curid=43372" title="Baha'u'llah">
Baha'u'llah

Baha'u'llah (Arabies: ‏بهاء الله, "Bahāʾ-Allāh" 'Heerlikheid van God'; * 12 November 1817 in Teheran, Iran; † 29 Mei 1892 in Akko, Ottomaanse Ryk) is die religieuse erenaam van Mirza Husain-ʿAli Nuri (Persies: ‏میرزا حسینعلی نوری), die stigter van die Baha’i-geloof. Hy het onder ander die Kitab-i-Aqdas, wat vir die Bahá'í Heilige Skrifte is, geopenbaar. Hy was vir kettery vanaf Iran in die Ottomaanse Ryk verban, waar hy in ballingskap was om voort te gaan in die huidige Israel nie, waar hy sterf in 1892.


</doc>
<doc id="43381" url="https://af.wikipedia.org/wiki?curid=43381" title="Abdu'l-Bahá">
Abdu'l-Bahá

Abdu'l-Bahá (Arabies: عبد البهاء‎, "ʿAbd al-Bahāʾ" 'Dienaar van die heerlikheid [van God]'; * 23 Mei 1844 in Teheran, Iran; † 28 November 1921 in Haifa, Britse mandaat van Palestina) is die religieuse erenaam van ʿAbbas Effendi (Persies: عباس افندی), die seun van Baha'u'llah, die stigter van die Baha’i-geloof, en sy opvolger as leier van die religie. Hy is 1844 in Teheran, Iran, gebore en was saam met sy pa uit Iran verontagsaam. Hy het talle werke oor die Baha'isme geskryf en is 1920 tot Ridder van die Britse Ryk verslaan. Hy sterf 1921 in Haifa in vandag Israel.


</doc>
<doc id="43382" url="https://af.wikipedia.org/wiki?curid=43382" title="Shoghi Effendi">
Shoghi Effendi

Shoghi Effendi (Persies: شوقی افندی, "Šoqī Effendī"; * 1 Maart 1897 in Akko, Ottomaanse Ryk; † 4 November 1957 in Londen, Verenigde Koninkryk) is die religieuse erenaam van Schoghi Rabbani (Persies: شوقي رباني), die oudste kleinseun van Abdu'l-Bahá. Hy is deur sy oupa benoem as leier van die Baha’i-geloof, wat hy tussen 1921 en 1957 was. Hy sterf in die Verenigde Koninkryk aan die Asiatiese griep.


</doc>
<doc id="43383" url="https://af.wikipedia.org/wiki?curid=43383" title="Bayan">
Bayan

Die Bayan is die heilige skrifte van die Babisme en is geïnspireer deur die Bab, die stigter van die geloof. Dit dui op die Arabiese sowel as die Persiese Bayan.


</doc>
<doc id="43384" url="https://af.wikipedia.org/wiki?curid=43384" title="Kitab-i-Aqdas">
Kitab-i-Aqdas

Die Kitab-i-Aqdas of Aqdas is die Heilige Skrifte van die Bahá'ísme en en is deur Baha'u'llah, die stigter van die Bahá'ísme, geskryf. Die boek bevat Baha'u'llahs openbaring en stel talle gedragsreëls vir die Bahá'ís.


</doc>
<doc id="43386" url="https://af.wikipedia.org/wiki?curid=43386" title="Vlag van Algerië">
Vlag van Algerië

Die nasionale vlag van Algerië (Arabies: علم الجزائر, Frans: "Drapeau de l’Algérie") is op 3 Julie 1962 amptelik in gebruik geneem. Die vlag vertoon twee gelyke vertikale bane van groen en wit met die wapenfiguur in die middel wat bestaan uit ’n rooi vyfpuntige ster en ’n Turkse halfmaan.

Die wit kleur stel vrede voor; die groen natuurskoon; die rooi die bloed van gesneuweldes in die stryd om onafhanklikheid in die Algerynse oorlog (1954–1962) en die ster en halfmaan verteenwoordig Islam.

Die maan en ster is presies in die middel van die vlag, waarby die ster een kwart van die hoogte opneem en die maan die helfte. Die boonste en onderste punt van die ster is op dieselfde hoogte as die uiteinde van die maan.

Die kleurskema word hieronder gelys:

Die vlag is amptelik in gebruik geneem toe Algerië onafhanklikheid van Frankryk verkry het. Dit is soortgelyk aan die vlag wat sedert 1958 deur die Algerynse regering (wat toe in ballingskap was) gebruik is.

Die vlag is sowel geïnspireer deur die 19de eeuse standaard van Adb el-Kader as deur die Turkse vlag. Die standaard van Abd el-Kader het uit twee ewe breë vertikale bane in groen en wit bestaan. Die Turkse vlag was in gebruik toe die noorde van die huidige Algerië tot die Ottomaanse Ryk behoort het.



</doc>
<doc id="43387" url="https://af.wikipedia.org/wiki?curid=43387" title="Vaalbank">
Vaalbank

Vaalbank is 'n dorp in Mpumalanga, Suid-Afrika. Die dorp is 95 km noord-oos van Pretoria.



</doc>
<doc id="43389" url="https://af.wikipedia.org/wiki?curid=43389" title="Vlag van Namibië">
Vlag van Namibië

Die vlag van Namibië is op 21 Maart 1990 aanvaar met Namibië se onafhanklikwording van Suid-Afrika. Die vlag vertoon ’n rooi diagonale baan met wit fraaiings van onder aan die vlagpaalkant na bo aan die wapperkant met ’n blou driehoek aan die vlagpaalkant en ’n goue son in die skildhoek en ’n groen driehoek op die wapperkant. Nes die vlag van Suid-Afrika is die Namibiese vlag deur die Suid-Afrikaanse heraldikus Frederick Brownell ontwerp.

Die woordvoerder van die subkomitee wat die vlag uitgekies het in ’n kompetisie waarin 850 ontwerpe ontvang is stel dit soos volg:

Die kleure van die vlag is ontleen aan die kleure van SWAPO, die belangrikste party in Namibië se stryd om onafhanklikheid. Die vlag is in 1971 aanvaar en bestaan uit drie diagonale strepe van blou, rooi en groen, die belangrikste kleure van die Ovambo’s, die grootste etniese groep in Namibië. Die vlag verteenwoordig ook die Demokratiese Turnhalle-alliansie, ’n ander Namibiese politieke party. Rooi, wit en blou was die kleure van die Demokratiese Turnhalle-alliansie en blou, rooi en groen die kleure van SWAPO.

Nadat die Duitse koopman Adolf Lüderitz in 1883 ’n stuk grond by Angra Pequena laat aankoop het (die baai waar Lüderitz vandag is), is die gebied in 1884 verklaar tot die protektoraat Duits-Suidwes-Afrika. Slegs die enklave Walvisbaai het Britse gebied gebly. Die vlag van die Duitse Ryk, ’n swart-wit-rooi driekleur, is vir die gebied aangewys. Daar is later voorstelle gemaak vir ’n swart-wit-rooi vlag met ’n onderskeidende wapen in die middel van die wit baan, om Duits-Suidwes-Afrika te kan onderskei, maar daar het niks van gekom nie.

Na die uitbreek van die Eerste Wêreldoorlog het Suid-Afrikaanse troepe die gebied in 1915 beset. Tot 1990 het Suid-Afrika oor die gebied regeer, onder die naam Suidwes-Afrika. In hierdie periode het die onderskeie vlae van Suid-Afrika daar gewapper.




</doc>
<doc id="43390" url="https://af.wikipedia.org/wiki?curid=43390" title="Vaandel">
Vaandel

'n Vaandel of insinje is 'n onderskeidende vlag van 'n skip of militêre eenheid; of 'n onderskeidende kenteken, embleem of wapen. Die woord "insinje" is afgelei van die Franse "enseigne" van die Latynse meervoud "insignia" en word gewoonlik gebruik vir 'n militêre- of vlootbanier. 'n "Wapenkundige" insinje verwys spesifiek na heraldiese simbole van 'n weermag.

Die vaandel in die vorm van 'n vlag word gewoonlik in skeepsgebruik aan die agterkant (spieël) van 'n skip of boot gehang om die nasionaliteit daarvan aan te dui. Vaandels kan ook aan die gaffel van 'n skip gehang word en kan ook verskuif word na 'n ra-nok wanneer die skip onderweg is, waar dit bekend staan as 'n "stomende vaandel".
Vlagkundiges onderskei tussen drie wisselvorme van 'n nasionale vlag wanneer dit as 'n vaandel gebruik word:

Baie lande onderskei nie tussen hierdie gebruike nie en pas hulle eie standaard nasionale vlag toe in al drie gebruike; so 'n veeldoelige vlag staan bekend as 'n nasionale vaandel. Ander (soos die Verenigde Koninkryk, Italië, Rusland, Suid-Afrika, Australië, Nieu-Seeland en Japan) gebruik 'n wisselvorm van die nasionale vlag as vlootvaandel. Sulke vlae word dikwels streng op oorlogskepe vertoon, en in die algemeen sal burgerlike skepe nie vlootvaandels gebruik nie. Onderskeidende burgerlike vaandels is ook algemeen. In seldsame gevalle word 'n onderskeidende ontwerp gebruik vir die staatsvaandel, soos die blouvaandel van die Verenigde Koninkryk.

Wanneer 'n oorlogskip vertrek na 'n gevegsgebied word 'n groot weergawe van die vlootvaandel (bekend as 'n oorlogsvaandel) gebruik.

In baie moderne weermagte verwys 'n "standaard" na 'n tipe vaandel wat op 'n voertuig gebruik word om die rang van die insittende aan te dui. Dit kan in die vorm van 'n bufferplakker op 'n venster, 'n nommerplaat met die insinje van die offisier se rang of 'n klein vlaggie op die enjinkap of modderskerm wees.

Met die ontstaan van onafhanklike lugmagte en die groei in burgerlike lugvaart in die eerste helfte van die 20ste eeu is 'n reeks onderskeidende vlae en vaandels aanvaar. Sulke vaandels kan verdeel word in lugmagvaandels, soos die Vaandel van die Koninklike Britse Lugmag en burgerlike lugvaandels. Lugvaandels is dikwels ligblou of "lugmagblou" van kleur.


</doc>
<doc id="43394" url="https://af.wikipedia.org/wiki?curid=43394" title=".cm">
.cm

.cm is die Internettopvlakdomein vir Kameroen.

In 2006 kom dit aan die lig dat .cm-domeine misbruik word om verkeerd ingesleutelde .com-domeine na advertensies aan te stuur. 




</doc>
<doc id="43398" url="https://af.wikipedia.org/wiki?curid=43398" title="Zeerust">
Zeerust

Zeerust is 'n kommersiële dorp in die Ngaka Modiri Molema-distrik in Noordwesprovinsie, Suid-Afrika. Die dorp is geleë in die Maricovallei, 135 kilometer wes van Rustenburg en ongeveer 240 kilometer noordwes van Johannesburg. Die N4 nasionale pad, die hoofverbindingsroete tussen Suid-Afrika en Botswana, loop ook deur die dorp. Groot beesplase word in die gebied gevind, sowel as koring-, mielie-, tabak- en sitrusplase. Daar is ook fluoriet- en chromietmyne in die omgewing. Toerisme vorm 'n vinnig-ontwikkelende bedryf.

Die oorspronklike naam van die plaas waarop die dorp gestig is was Sefathlani / Sebatlani (stowwerige plek) wat behoort het aan Casper Hendrik Coetzee, wat dit in 1858 gekoop het. Die plaas is later hernoem na Hazenjacht, en daarna Hazia / Hazeah. Casper Coetzee het Walter Seymore gekontrakteer om 'n kerk en 'n fort op die plaas te bou, maar hy (Casper) het gesterf voor hierdie voltooi is. In 1866, het die plaas in die hande van sy neef / swaer Diederik Jacobus Coetzee beland, wat die potensiaal van die ontwikkeling van 'n dorp op die plaas gesien het. Hy het enkele erwe uitgemeet met die idee om 'n dorp te begin. Hy het osrieme gebruik om die plotte af te meet in plaas van die aanvaarde opmeterskettings. Op 20 Maart 1867, is die eerste erwe van die nuutgestigte Coetzee-Rust per openbare veiling verkoop in Potchefstroom, voor die amptelike erkenning van die versoek om 'n dorp te begin kon verleen word. Die naam Coetzee se Rust is later verkort tot Zeerust. Munisipale status is verkry op 18 Maart 1936.

Zeerust was egter nie die eerste dorp in hierdie gebied nie. Die eer behoort aan Jacobsdal, 'n klein dorpie ongeveer 10 km suid van Zeerust geleë op die plaas Vergenoegd, naby die lusernstasie. Die gewildheid van Zeerust as handelsentrum het die einde van Jacobsdal beteken, en nou bestaan dit nie meer as 'n dorp nie.

Die belangrikste tale gebesig in Zeerust is Afrikaans (35%) en Tswana (32%) onderskeidelik. Die Batswana noem die dorp "Sefatlhane". Na afloop van die demokratiese bedeling in 1994 is die naam van die munisipaliteit-Zeerust verander na Ramotshere Moiloa, 'n middel-20ste eeuse hoof van die Bahurutshe boo Moiloa, wat ook 'n politieke vyand van die apartheidsregering was.

Die stad is 'n kommersiële spilpunt vir die meeste van die dorpe in die Lehurutshe gebied, insluitend; Lekgophung, Supingstad, Moshana, Serake, Rietpan, Motswedi, Dinokana, Lekubu, Mosweu, Ntsweletsoku, Mokgola, Borakalalo en Gopane.




</doc>
<doc id="43399" url="https://af.wikipedia.org/wiki?curid=43399" title="Edie Brickell">
Edie Brickell

Edie Brickell (* 10 Maart 1966) is 'n Amerikaanse musikant en voorvrou van Edie Brickell & New Bohemians, onder meer bekend vir hul Amerikaanse toptientreffer "What I Am" en die album "Shooting Rubberbands At The Stars" (1989) waarvan daar meer as een miljoen eksemplare in die VSA alleen verkoop is. Die musiekvideo vir haar snit "Good Times" is ook wêreldwyd op die Microsoft Windows 95-rekenaarbedryfstelsel se laserskyf verskeep.





</doc>
<doc id="43401" url="https://af.wikipedia.org/wiki?curid=43401" title="Nödslakt">
Nödslakt

Nödslakt is 'n musiekgroep wat in 2004 in Dals Långed, Dalsland, Swede tot stand gekom het en vinnige hardcore-punkmusiek maak. Die groep word deur 'n vrou, Anna, gefront en ten spyte van hul politieke opinies en Amri-Miret-agtige stem, het hulle bykans geen heavymetal-invloede nie: hul klank is vintage met vurige 1980's thrashcore en Sweedse lirieke, tesame met somtydse manlike rugsteunsang. Die groepslede is Anna (voorsang), Linus (baskitaar), en Marcus (tromme en sang). Hulle het tot dusver drie vollengteateljeealbums vrygestel, naamlik "Vi ruttnar och dör" (2005, Afrikaans: "Ons verrot en sterf"), "Allt du äger är ditt hat" (2006, Afrikaans: "Alles wat jy besit is jou haat") en "Pantkassar & inkassokrav" (2007, Afrikaans: "Leë bottels en skuldinvordering").






</doc>
<doc id="43402" url="https://af.wikipedia.org/wiki?curid=43402" title="Abdullah Abdurahman">
Abdullah Abdurahman

Abdullah Abdurahman (* 18 Desember 1872, Wellington - † 2 Februarie 1920, Kaapstad) was 'n dokter, 'n gerespekteerde Kaapse politikus en die leier van die Kaapse bruin gemeenskap. Hy was die eerste lid van kleur van die Kaapse stadsraad en die destydse Kaapse Provinsiale Raad. Hy was die leier van die anti-segregasie-beweging African Political Organization wat in 1902 gestig is. Abdurahman is op 2 Februarie 1940 aan 'n hartstilstand oorlede. 

Abdurahman was die seun van betreklik welgestelde Moslem-Kaapse Maleiers, en sy oupas was slawe wat hul vryheid gekoop het. Hy ontvang sy skoolopleiding aan die Marits Brothers School en die South African College School (SACS), waarna hy medies in Glasgow, Skotland, studeer het. Hy het die grade M.B. en Ch.B. in 1893 verwerf. In 1895 het hy 'n mediese praktyk in sy geboortestad opgerig en binne 'n kort tyd 'n gerespekteerde arts geword.

Hy het van 1904 tot en met sy dood in die Kaapse stadsraad gedien. As stadsraadslid het hy gewerk om die toestande van die bruin gemeenskap te verbeter, veral op die gebied van onderwys. Hy het gehelp om die eerste sekondêre skole vir bruin mense in Kaapstad op te rig. Van 1923 tot 1937 was hy voorsitter van die Raad se strate en dreineringskomitee, wat hom toenemend sterk invloed op plaaslike regering gegee het. Aburahman was ook die eerste gekleurde persoon wat in 1914 aan die Kaapse Provinsiale Raad verkies is, 'n posisie wat hy tot sy dood gehou het. 
Die grootste politieke prestasies van Abdurahman se politieke lewe was egter gekoppel aan sy betrokkenheid by die African People’s Organization (APO). Hy is verkies as president in 1905 en sy bydrae tot die sukses van die party was so groot dat die party dikwels grappig na verwys is as Abdurahman se politieke organisasie. Die party se doel was om die toenemende rasse-onderdrukking in die land te beveg, aanvanklik net namens nie-Afrika-gekleurde. Abdurahman het onsuksesvol twee delegasies na Londen geloods om stemreg vir gekleurde voor die totstandkoming van die Unie van Suid-Afrika te verseker. Later, tussen 1927 en 1934, het Abdurahman en sy party begin om nader met swart politieke leiers te werk, in 'n poging om 'n verenigde front te skep, maar daar het nie veel van gekom nie. Teen die laat 1930's het ander politieke partye, soos die meer radikale National Liberation League, die inisiatief geneem. 

Abdurahman skryf onder die skuilnaam Piet Uithalder en raak veral bekend vir werk as politikus en vegter vir Afrikaans. Sy rubriek, "Straatpraatjies", wat in die tydperk 1909-1922 in die African People’s Organization (APO) tydskrif verskyn het is een van die eerste voorbeelde hoe Afrikaans as politieke versettaal gebruik is met die gebruik van satire. 

Op 2 Februarie 1940 het Abdurahman aan 'n hartstilstand gesterf. Sy begrafnis is bygewoon deur meer as 30 000 mense. Na sy dood het die party wat hy opgebou het, vinnig agteruit gegaan. Sy politieke nalatenskap is 'n gemengde een; moderne, meer radikale kommentators sien hom as te akkomodeerend teenoor die wit owerhede, en wat die praktiese resultate betref, is die prestasies van sy politieke loopbaan beperk. Aan die ander kant is daar min twyfel dat hy die sterkste Suid-Afrikaanse gekleurde politikus van sy tyd was, en sy gewildheid in die nie-Europese gemeenskap was enorm, net soos die respek wat hy van die wit elite geniet het. In 1999 het Nelson Mandela aan Abdurahman die Orde vir Verdienstelike Diens: Klas 1 (Goud) vir sy werk teen rasseonderdrukking toegeken.

Abdurahman was twee keer getroud: een keer met die Brit Helen (Nellie) Potter James, wat hy in Glasgow ontmoet het. Hulle het twee dogters, Waradea "Rosie" en Zainunnisa (Cissie) Gool, en is in 1923 geskei. Sy jonger dogter van hierdie huwelik, Cissie (1900-1963), het in sy eie reg 'n belangrike politieke figuur geword as 'n munisipale raadslid in Kaapstad. Sy tweede huwelik was in 1925 aan Margaret May Stansfield. Sy het hom een dogter, Begum, gebaar (wat later met die dokter Ralph Hendrickse getroud was), en twee seuns, Abdul en Nizam.






</doc>
<doc id="43404" url="https://af.wikipedia.org/wiki?curid=43404" title="William Addison">
William Addison

William Addison was 'n Rhodesiese redakteur en parlementêre speaker.

Hy is in 1890 in Skotland gebore, doen diens in die Eerste Wêreldoorlog en kom in 1923 na Suid-Rhodesië as redakteur van die "Bulawayo Chronicle". Later verhuis hy na Salisbury om by die "Rhodesia Herald" te gaan werk. Ná 'n kort tydperk as redakteur van die "The Star" in Johannesburg, verhuis hy terug na Rhodesië, begewe hom in die politiek en word speaker van die Federale Parlement in 1954, 'n jaar die federasie tussen Suid-Rhodesië, Noord-Rhodesië en Njassaland tot stand gekom het.

Vier jaar later tree hy af en sterf in 1966.



</doc>
<doc id="43405" url="https://af.wikipedia.org/wiki?curid=43405" title="Herald (Harare)">
Herald (Harare)

Die Herald is 'n oggendblad wat in die Zimbabwiese hoofstad Harare uitgegee word.

Die koerant is op 27 Junie 1891 deur William Ernest Fairbridge as die "Mashonaland Herald" gestig. Dit verskyn sedert 1898 daagliks, is later herdoop tot die "Rhodesia Herald" en word in 1978 bloot die Herald. Na die land se onafhanklikwording in 1980 het die staat beheer oor die koerant verkry en sedertdien is dit 'n regeringsmondstuk.



</doc>
<doc id="43406" url="https://af.wikipedia.org/wiki?curid=43406" title="Bulawayo Chronicle">
Bulawayo Chronicle

Die Bulawayo Chronicle is 'n dagblad wat in Zimbabwe se tweede grootste stad uitgegee word.

Die koerant is op 12 Oktober 1894 gestig en verskyn daagliks sedert Mei 1897. In die laat jare sewentig is die naam gewysig en staan dit bekend as The Chronicle.



</doc>
<doc id="43408" url="https://af.wikipedia.org/wiki?curid=43408" title="Marie Koopmans-de Wet">
Marie Koopmans-de Wet

Maria (Marie) Margaretha Koopmans-de Wet (Kaapstad, 18 Maart 1834 – Kaapstad, 2 Augustus 1906) was 'n kampvegter vir Afrikanerregte, kultuurleidster, patriotiese weldoener, vermaarde Kaapse gasvrou en beskermvrou van die kunste.

Reeds as jong dogter is sy aangegryp deur die lotgevalle van die Voortrekkers, die totstandkoming van die Boererepublieke en die Anti-Bandietebeweging, almal gebeurtenisse wat bygedra het om 'n vurige patriotisme te ontwikkel. Haar woning by Strandstraat 23 sou in latere jare die bymekaarkomplek word van vooraanstaande Kaapse inwoners en selfs Boerepresidente. Sy het daarna gestrewe om die Kaaps-Hollandse tradisies en leefwyse in ere te hou deur haar te beywer vir die bewaring van die volkseie, beskerming van die inheemse flora en die bewaring van die Kasteel. Sy het ook 'n wesentlike bydrae gelewer tot die uitbouing van die Hollandse taal, maar dit was veral tydens die Tweede Vryheidsoorlog dat haar volksdiens tot 'n hoogtepunt gevoer is. Haar woning het terselfdertyd die versamelplek geword van goedere wat vir die Boerekrygsgevangenes sowel as die konsentrasiekampe bestem was.

Sy en haar suster, Margaretha Jacoba, het as kinders 'n puik opvoeding ontvang by hulle vader, adv. Johannes de Wet. Hy het ook grootgeword in die nou bekende verdiepinghuis by Strandstraat 23, die sogenaamde Koopmans-de Wet-huis. Die grond waarop die huis staan, is in die tyd van Willem Adriaan van der Stel aan Reynier Smedinga toegeken en die huis is in 1701 opgerig. Volgens oorlewering was dit 'n skeepskaptein wat die huis gebou en die boumateriaal op sy laaste reis uit Europa met hom saamgebring het. Daar is geen bewyse in die beskikbare bronne dat die beroemde argitek Louis Thibault of beeldhouer Anton Anreith die front van die huis omstreeks 1795 in sy huidige vorm gebou het nie. Dis nietemin 'n treffende voorbeeld van die streng klassieke styl aangepas by die Hollandse tradisie.

Ná die dood van Hendrik Justinus de Wet het sy weduwee in 1809 hierdie huis gekoop. Die oudste van haar drie seuns, Johannes, het later advokaat geword. Hy was 15 jaar lank lid van die Kaapse Wetgewende Vergadering nadat hy aan die Universiteit van Leiden in Romeinse en Franse reg gepromoveer het en was aktief in die opvoeding, politiek en talle ander sfere van die openbare lewe aan die Kaap, soos die stryd om persvryheid en die stigting van die Zuid-Afrikaansch Athenaeum. Onder die vele belangrike besoekers aan Strandstraat 23 was mense soos dr. Abraham Faure (van 1822 tot 1867 leraar van die NG gemeente Kaapstad), Andries Stockenström (luitenant-goewerneur van die Oostelike Provinsie), John Fairbairn (kampvegter vir persvryheid, opvoedkundige, finansier en politikus) en William Porter (prokureur-generaal van die Kaapkolonie van 1839 tot 1866, na wie Porterville genoem is).

Adv. De Wet se suster was getroud met sir John Truter, die eerste hoofregter van die Kaapkolonie en stigter van die NG gemeente Wynberg. Haar moeder was Adriana Horak, 'n kleindogter van Martin Melck, die stamvader van die Melck-familie in Suid-Afrika. As kind het sy gesien hoe haar ouma Melck met haar draagstoel tot voor die Lutherse kerk, ook in Strandstraat, gedra word en die hele gemeente opstaan terwyl die dogter van Martin Melck statig na haar ereplek in die kerk stap, vooruitgegaan deur 'n bediende wat haar voetstofie dra en gevolg deur nog een wat haar kerkboeke bring. Dié deftige vernaamheid het Marie by haar grootmoeder geërf en dit was een van haar blywendste kenmerke, hoewel haar verstandelike gawes ewe uitsonderlik was. Sy het ook 'n besonderse sterk wil en beslistheid van optrede gehad. Haar oordeel was buitengewoon helder en vir volksake het sy altyd 'n warm hart gehad.
Nadat sy van die ouderdom van sewe ds. Johannes Spijker se Hollandse skool bygewoon het en 'n tyd lank tuis onderrig is, het Marie in haar 13de jaar na die Engelse privaat skool van mev. Midgley in Breestraat gegaan en sowat anderhalf jaar daar onderrig ontvang, veral met die doel om Engels te leer. Haar vader het groot waarde aan die kennis van vreemde tale geheg en later is sy en haar suster deur 'n privaat leermeester tuis Duits en Frans geleer. Uiteindelik het sy ook Italiaans geleer.

Op rype leeftyd het sy eenkeer 'n artikel in Hollands vertaal wat in 'n Italiaanse nuusblad verskyn het oor pres. Paul Kruger. Dit is in die plaaslike koerant "Ons Land" (volgens die geraadpleegde bron, maar bedoel waarskynlik "De Zuid-Afrikaan vereenigd met Ons Land") gepubliseer. Al dié tale het haar ook goed te stand gekom tydens haar twee besoeke aan Europa.

Ook in musiek, skilder en naaldwerk het sy onderrig ontvang, kundighede wat destyds in die mode was as deel van 'n jong dame se opvoeding. As jong meisie was sy mooi en aantreklik en die portrette wys dat sy 'n besonder fyn sin vir die mode van die tyd gehad het. Maar haar innerlike skoonheid, wat gestraal het uit haar sagte blou oë en vriendelike glimlag, het getuig van haar innemende geaardheid.

Die Anti-Bandietebeweging was die oorheersende gebeurtenis in haar kinderjare. Dit was 'n spontane verset in 1849 teen die Britse regering se voorneme om die Kaap as strafkolonie te gebruik vir 'n skeepslading veroordeelde misdadigers, wat vrygelaat sou word nadat hulle hul vonnis uitgedien het. Haar biograaf en persoonlike vriend, sen. F.S. Malan, skryf dat hierdie beweging om die Kaap te vrywaar van die lot van 'n strafkolonie ""waarskynlik meer as enigiets anders bygedra het tot die ontwaking van 'n gevoel van vaderlandsliefde in die hart van Marie"".

Van kleins af het sy haar vader se leidende aandeel in al sy bedrywighede gevolg, byvoorbeeld die beweging om 'n parlementêre Grondwet vir die Kaapkolonie te verkry. Dit was veral omdat hul woning die middelpunt van tale byeenkomste oor belangrike landsake was. Sy het ook die lotgevalle van die Voortrekkers en die erkenning van die onafhanklikheid van die Transvaalse Boere in 1852 en die Oranje-Vrystaat in 1854 met belangstelling gevolg. Dit het 'n nasionale bewuswording meegebring in die gemoed van die jong meisie met 'n kragtige persoonlikheid en mettertyd het sy bekend geword om haar sterk patriotiese insigte. Later jare sou sy haar gesondheid opoffer aan 'n selfopgelegde taak van barmhartigheid om die geskenke en geriewe oor te pak en te versend wat die land ingestroom het ten behoewe van die vroue en kinders in die konsentrasiekampe tydens die Anglo-Boereoorlog asook die krygsgevangenes op St. Helena, Ceylon en elders, toe Marie reeds bejaard was.

Op 15 Maart 1864 het sy getrou met Johan Christoffel Koopmans, 'n Nederlander van geboorte en aanvanklik offisier in die Brits-Duitse Legioen onder bevel van baron Richard von Stutterheim (na wie die Oos-Kaapse dorp Stutterheim genoem is) aan die oostelike grens van die kolonie. Hy het met 'n aanbevelingsbrief van 'n vriend van adv. De Wet in Holland by die verdiepingwoning in Strandstraat opgedaag. Hy het aanvallige maniere, 'n gesellige geaardheid en 'n flinkheid van optrede gehad. Die goewerneur, sir George Grey, het hom die betrekking van buitelandse korrespondent-klerk in die hoofposkantoor aangebied omdat hy ses Europese tale magtig was, en die jong egpaar het in Waalstraat gaan woon, maar toe Koopmans se pos as besuinigingsmaatreël tydens die depressie van 1867 afgeskaf word, het hulle na haar ouerhuis teruggekeer. Dit was ook omdat hulle kinderloos was en Marie se moeder se gesondheid agteruit begin gaan het. Ná agt maande is hy egter as ampswag (Draer van die Swart Roede) in die Kaapse Wetgewende Vergadering aangestel.

Kort daarna is Marie se moeder oorlede, waarna die sorg van die huishouding oorgegaan het op die ongetroude Margaretha; en op 15 Junie 1875 ook haar vader. Slegs vier jaar later, in 1879, het ook haar geliefde eggenoot gesterf (aan 'n nierkwaal), 'n slag wat sy nooit heeltemal te bowe gekom het nie, soos daaruit blyk dat sy nooit weer haar rouklere afgelê het nie. Sy en haar suster het bly woon in die ouerhuis in Strandstraat en, hoewel nie ryk nie, was hulle in staat om hul sosiale status te handhaaf.

In 1881 het hulle 'n reis na verskeie Europese lande onderneem en die familielede van haar oorlede man leer ken, onder wie die latere redakteur van "Die Volkstem" dr. Frans Engelenburg. Op hierdie reis het sy in gesiene kringe beweeg en is selfs aan die hof van koning Willem III van Nederland ontvang. Toe hy enkele jare later sterf, het sy 'n persoonlike brief van leedbetuiging aan koningin Emma gerig en 'n pragtige krans gestuur.

Hulle reis na Europa het by die susters groot innerlike vernuwing gebring, want by hul terugkeer aan die Kaap rig die twee susters hul lewenswyse ruimer in. Ná 'n tweede besoek aan Europa word dit vir hulle duidelik dat hulle hul afgesonderde bestaan moet beëindig en weer, soos in die ou dae, gaste in hul huis moet verwelkom. Mettertyd word hul woning dan ook vanweë die sjarme en sprankelende geestesvermoëns van die gasvrou as die Strandstraatse salon bekend. Sy versamel kunsvoorwerpe en stel haar ten doel om die Kaaps-Hollandse tradisies op statige wyse in ere te hou. Juis daarom ontvang sy vreemdelinge, veral Engelse, om dit duidelik te maak dat grootmoedigheid 'n inherente karaktertrek van haar volk is. Op kultuurgebied skep sy nou geleentheid in hul huis vir jong mense van sowel Engelse as Hollandse afkoms om 'n reeks kameropvoerings met musiek te reël.

In haar ouerhuis het sy gedurig kontak gehad met vooraanstaande Kaapse figure, soos sir John Truter, haar oom. Die Prince Imperial, seun van Napoleon III en keiserin Eugenie, het tydens sy kort verblyf aan die Kaap op pad na Zoeloeland met Marie kennis gemaak. Toe hy so skielik sneuwel, het Marie namens die vroue en moeders van die Kaap 'n hartroerende brief aan die keiserin gestuur om hul meegevoel met haar te betuig. Op politieke gebied het sy staatsmanne geken soos sir Henry Bartle Frere en Cecil John Rhodes. Laasgenoemde het op 'n keer van haar gesê: ""Ek vrees haar meer as die hele Afrikanerbond"". Die gebeure in Transvaal tydens die Jameson-inval het egter 'n einde aan die besoeke van Rhodes aan die Koopmans-de Wet-huis gebring.

Deur vriende het hy probeer om 'n geleentheid te kry om 'n uitleg van die inval vir haar te gee, maar sy het geantwoord: ""Laat mnr. Rhodes die uitleg wat hy aan my wil gee op 'n openbare platform maak."" Jan Hendrik Hofmeyr was 'n persoonlike vriend van die susters, soos ook die Boerepresidente Jan Brand, F.W. Reitz, Paul Kruger en M.T. Steyn. Later kom ook sen. F.S. Malan, Marie se biograaf, by. Mettertyd is daar na haar huis verwys as die voorportaal van die Afrikanerbond.

Sy het ook die stigting van die Afrikaanse Christelike Vrouevereniging (A.C.V.V.) voorgestaan, maar het haar later onttrek daaraan omdat haar wens dat alle vroue daarby betrek moes word, ook Rooms-Katolieke vroue, nie aanvaar is nie. Haar standpunt het getuig van grootmoedigheid: ""Het Christendom sluit niet uit, maar in. Hoe ver wij ook door formulieren of menselijke uitleggen uit elkaar gaan, in die Bijbel worden wij weer verenigd.""

Marie het baie vir die behoud van Suid-Afrikaanse oudhede en geskiedkundige geboue gedoen en 'n taak verrig van dieselfde aard as wat later deur die Historiese Monumentekommissie en die Raad vir Nasionale Gedenkwaardighede behartig is. Sy het haar beywer vir volksbesit, boomplanting aangemoedig en die beskerming van die inheemse flora en die bewaring van oudhede en geskiedkundige dokumente aangemoedig.

Toe die Kasteel die Goeie Hoop in 1886 met sloping en in 1888 met skending bedreig is, tree sy in die bres daarvoor. Marie en andere het dadelik protes aangeteken teen eersgenoemde skema en sy het selfs met invloedryke vriende in Engeland in verbinding getree en hul hulp ingeroep. Laasgenoemde skema is aan die gang gesit om die Kasteel sogenaamd te verbeter en te verfraai. Cecil John Rhodes, wat toe eerste minister was, het 'n afskrif van die skema aan Marie gestuur om haar mening oor die saak in te win. In haar antwoord het sy onomwonde verklaar dat die verfraaiing die Kasteel sou skend. Nog 'n keer sou Rhodes haar oor die Kasteel nader, toe die owerheid 'n puntjie wou wegneem ter wille van die roete van 'n elektriese trem. Hy stuur sy sekretaris na haar en dié kry die volgende antwoord: ""Sê aan mnr. Rhodes sy neus is ook net 'n puntjie van sy gesig. Laat hy dit afsny en dan in die spieël kyk."" Dié antwoord het die gewenste uitwerking gehad.

Een van haar grootste belangstellings was die bevordering van die Hollandse taal wat, nadat dit sowat 'n halfeeu uit die openbare lewe geskakel is danksy goewerneur lord Charles Somerset se beleid, in 1882 weer naas Engels in parlementêre debatte toegelaat is. In 1883 bied sy 'n boekprys aan vir Hollands aan die South African College en ook vir geslaagde kandidate in die Taalbondeksamens. Met die stigting van die Zuid-Afrikaansche Taalbond in 1890 word sy lid van die hoofbestuur. Voor die Taalmonument in 1893 op Burgersdorp onthul is, borduur sy op 'n banier die ""Lang leve onze taal"" en stuur daarby 'n goue medalje met die woorde ""De Hollandsche taal in Zuid-Afrika, 1806–1893. Ik worstel maar bezwijk niet"". In 1903 is sy een van die stigters van die maandblad "De Goede Hoop", waarvoor sy die naam bedink het.

Ook vir die opvoeding het sy 'n ruim hart en stig saam met haar suster die De Wetfonds vir die opvoeding van twee peetseuns en nog een vir die opleiding van jong meisies, altyd sodat hulle hul op 'n deeglike kennis van Hollands sal toelê. Daar was ook die De Wet-skenkings waarby die Victoria-kollege op Stellenbosch en die South African College in Kaapstad sou baat.

Koopmans-de Wet se grootste en belangrikste werk was in belang van die vroue en kinders in die konsentrasiekampe van die Anglo-Boereoorlog en ten behoewe van die Boererepublieke in die geheel. Sy was deurentyd op hoogte van sake oor die Republieke en het destyds die deputasie van pres. Paul Kruger en genl. Joubert op pad na Engeland aan haar huis ontvang. Toe Olive Schreiner haar pamflet uitgee met die gevoelvolle beroep vir reg en vrede, het Marie 'n eksemplaar daarvan aan 'n vriendin in Londen gestuur met die versoek dat sy dit aan koningin Victoria moes stuur. Diep was haar verontwaardiging toe sy verneem dat slegs die verantwoordelike minister publikasies van 'n politieke aard onder die koningin se aandag kon bring. Hierna het Marie leiding geneem om te protesteer oor die toestande in die Boererepublieke en ook ten opsigte van die Boerekrygsgevangenes. Sy stel 'n vredespetisie op met 16 750 naamtekeninge wat aan koningin Victoria voorgelê moes word met die versoek om 'n vreedsame oplossing tussen Brittanje en die Z.A.R. te probeer vind. In 1900 word twee groot vrouevergaderings gehou om te protesteer teen die afbrand van Boerewonings en ander skade wat tydens die Oorlog aangerig is. Sy laat ook petisies teken om te versoek dat Boerekrygsgevangenes nie sou weggestuur word nie, maar sonder welslae.

In dié tyd het oral in Europa komitees aan die werk gespring om klere en lewensmiddele vir die vroue en krygsgevangenes te stuur. Tot 1904 het meer as tweeduisend kiste goedere van alle kante af meesal by die Koopmans-de Wet-huis opgedaag. Al dié skenkings ontvang sy en haar suster in hulle voorhuis, maak dit oop en stuur dan die inhoud na verskillende kampe. Die groot som geld wat Marie ontvang het, administreer sy en hou van alles boek, terwyl sy die korrespondensie in verband met hierdie werk self behartig. In hierdie tyd word haar vryheid van beweging ingeperk, maar later is die verbod, wat op huisarres neergekom het, weer opgehef. Sy was in elk geval so besig dat sy dit skaars agtergekom het. Maar haar gesondheid, wat nooit van die beste was nie, het onder die veelvuldige werksaamhede gekwyn en sy is in Augustus 1906 oorlede. Margaretha is in 1911 oorlede.

Op 13 November 1905, toe sy reeds besef het dat die dood naby is, het sy versoek dat daar geen huldebetuigings by haar graf gelewer word nie en geen blomme of kranse op haar graf moes wees nie. “"God alleen weet hoe gering mijn beste pogingen waren … Mijn volk heb ik lief gehad en getracht voor te leven."” Twee dae ná Marie se dood, op 4 Augustus 1906, word sy plegtig uit die sterfhuis, waar prof. Adriaan Moorrees die rede gevoer het, na die Wynbergse kerkhof gebring waar sy langs haar ouers en haar eggenoot begrawe is. Haar begrafnis was ’n besonderse gebeurtenis. Oudpresident M.T. Steyn het die huldigingsrede gelewer by die begrafnisdiens, gelei deur prof. Adriaan Moorrees van die Kweekskool op Stellenbosch, terwyl die rede by die graf deur prof. J.I. Marais gelewer is.

F.S. Malan het na haar verwys as “"Vorstin haar volks"”. Olive Schreiner het haar beskryf as “" ’n vrou van besondere intellektuele vermoëns, een wat geen vrees of benoudheid geken het nie, selfs nie tydens die smartlike onderdrukking van die oorlog nie. Sy sal nou en in die toekoms deur alle politieke groepe en alle rasse gedenk word om haar onverskrokke persoonlikheid."” Genl. Louis Botha het haar geëer “"om hare daden, waaruit menslievendheid en patriotisme warm en diep spreken"”, en genl. Jan Smuts het haar bestempel as “"een inspirerend figuur op Afrikaans gebied in de Kaapkolonie"”. In ’n telegram aan haar nefie, dr. Frans Engelenburg, het Smuts soos volg oor haar getuig: “"Wie die haar gekent heeft, kan haar nooit vergeten! – De tedere sympathie in alle leed, dit milde hand in alle nooddrift, zo wel bekend aan Transvaalsche weduween en wezen, dat warme hart voor al wat schoon en edel was, die hartstochtelijke liefde het Afrikaansche volk, die heldenmoed, welke in dagen van storm en gevaar – toe zelfs rotzen wankelden – de Afrikaanssche vlag omhoog hielt aan Tafelbergs voet."”

'n Persoonlike vriend van Koopmans-De Wet, F.S. Malan, redakteur van "De Zuid-Afrikaan Verenigd met Ons Land", was in 1906 saam met dr. Frans Engelenburg, Koopmans-de Wet se susterskind, gereelde besoekers by die bedlêende Marie. Op 25 Junie daardie jaar het sy die behartiging van al haar persoonlike sake aan dié twee opgedra.

In 1909 het Engelenburg en Malan met ’n openbare veldtog begin om die Kaapse stadsraad of die staat te oorreed om die Koopmans-de Wet-huis met sy inhoud aan te koop. Malan het sy invloed in die Kaap laat geld en Engelenburg syne by genl. Louis Botha in Pretoria. Botha het ’n openbare vergadering van alle belangstellendes op 17 Januarie 1913 belê waarop ’n komitee aangewys is om die saak van die aankoop en bewaring van die huis en sy inhoud verder te voer. Botha was die voorsitter van die komitee en Malan en Engelenburg is ingesluit in die lys van vooraanstaande Kapenaars wat die saak verder sou voer.

In ’n ontmoeting met Botha op 10 Februarie 1913 het die regering ingestem om £3 000 by te dra om die aankoop te bevorder. ’n Bydraelys is geopen wat ’n bedrag van £2 366 13s. 10d. opgelewer het. Die huis is op 8 April 1913 op ’n openbare veiling vir ’n bedrag van £2 800 aangekoop. Die eiendom is aan die Suid-Afrikaanse Museum oorgedra wat dit moes bestuur en beheer.

’n Komitee is aangewys om uit die 2 089 items in die boedel dit uit te soek wat van werklike geskiedkundige en kuns-waarde was. Uit hierdie groep is 356 items uitgesoek en later nog 18 bygevoeg wat nie op die veilingslys voorgekom het nie. Die getal het ingesluit 188 stukke erdewerk, 69 meubelstukke en vyf plaaslik vervaardigde klerekaste van verskillende style en van verskillende Suid-Afrikaanse houtsoorte. Daarbenewens is ook 13 dak- en muur-kroonkandelare van geelkoper en 26 ander glas- en koperware, asook 28 Sheffield-borde, 41 stukke silwerware, 110 items van glas en 147 Chinese en Japannese porseleinstukke by die versameling ingesluit.

Die Koopmans-de Wet-huis is op 10 Maart 1914 geopen as National Collection of Domestic & Local Antiquities. Die Histories Monumentekommissie het die huis in 1940 tot nasionale gedenkwaardigheid verklaar. Tans (2016) is dit 'n satelliet van die Iziko-museums.





</doc>
<doc id="43411" url="https://af.wikipedia.org/wiki?curid=43411" title="Christiaan Frederik Beyers">
Christiaan Frederik Beyers

Genl. Christiaan Frederik Beyers (Banhoek, distrik Stellenbosch, 23 September 1869 — Vaalrivier, distrik Makwassie, 8 Desember 1914), was Boeregeneraal, prokureur, en leier in die Maritz-rebellie van 1914.

Hy is in 1869 naby Stellenbosch gebore en verhuis in 1889 na Transvaal, waar hy prokureur in Boksburg en burger van die Zuid-Afrikaansche Republiek (ZAR) word. Hy sluit hom tydens die Tweede Vryheidsoorlog by die Boeremagte aan en vorder tot die rang van generaal.

Ná die Vrede van Vereeniging hervat hy sy beroep as prokureur, maar nou in Pretoria. Hy word later speaker van die Transvaalse parlement tydens Verantwoordelike Regering. In 1912 word hy aangestel as eerste kommandant-generaal (bevelvoerder) van die Uniale Weermag. Die volgende jaar besoek hy Europa en ontmoet keiser Wilhelm II van Duitsland.

Kort ná sy terugkeer kruis hy swaarde met genl. Louis Botha, wat hy gereken het té veel waarde geheg het aan oorsese verpligtinge. Beyers knoop daarom onderhandelings aan met generaal Koos de la Rey en andere wat teen die regeringsbeleid gekant was. Sy ontevredenheid met die regering word op die spits gedryf toe hy in September 1914, ná die uitbreek van die Eerste Wêreldoorlog, bedank as bevelvoerder van die weermag. Genl. Jan Smuts het hom van hoogverraad beskuldig.

Beyers raak by die Maritz-rebellie betrokke en verdrink einde 1914 in die Vaalrivier terwyl regeringstroepe hom agtervolg het.

Beyers was die derde seun van Christiaan Frederik Beyers (21 September 1829 – 10 Augustus 1886), 'n boer van Zorgvliet, Banhoek, en sy eggenote, Anna Maria van der Bijl (4 April 1839 – 28 Januarie 1894) van Paardenvallei, Somerset-Wes. Sy oupagrootjie aan vaderskant was Johann David Beyer (1733-1797) wat in 1757 uit Erfurt, Duitsland, na die Kaap gekom het in diens van die VOC. C.F. Beyers het grootgeword op die plaas Cottage Farm (volgens een bron) by Stellenbosch en was lid van ’n vooraanstaande en welvarende familie van Bolandse wynboere. In sy tienerjare het ’n geldelike ramp die gesin getref toe sy vader belê in ’n bank wat weke later sou ondergaan. Kort hierna sterf Beyers sr. en moes die boerdery sonder hom voortgaan.

Aan die Stellenbosse Gimnasium en die Victoria-kollege, Stellenbosch, waar hy 'n tydgenoot was van Jan Christiaan Smuts, die latere eerste minister van Suid-Afrika, het hy ’n goeie onderrig ontvang terwyl hy tussen sy skoolopleiding deur hard op die plaas moes werk. Hy het met oorgawe aan die studentelewe deelgeneem en was lid van die eerste rugbyspan. Hy het ook aangesluit by ’n vereniging wat basiese militêre opleiding gebied het. Met sy buitengewone krag, fors liggaamsbou en gesellige persoonlikheid was hy ’n suksesvolle student, maar nie buitengewoon skrander nie. In die ZAR het hy ook rugby gespeel en vir Transvaal in Curriebeker-wedstryde uitgedraf.

Beyers het hom einde 1888 op soek na werk by sy ouer broer Pieter in Pretoria aangesluit. Nadat hy enige jare by ’n prokureursfirma in Pretoria diens as leerling-prokureur geneem het, het hy dit deur privaat studie sover gebring dat hy in 1894 (of moontlik vroeër) die prokureurseksamen kon aflê en in dieselfde jaar sy eie praktyk op Boksburg kon begin. As Kaapse burger kon hy geen betrekking in die staatsdiens van Transvaal kry nie, hoewel sy kwalifikasies sterk in aanvraag was.

Ten tyde van die Jameson-inval het hy, ofskoon nog ’n uitlander, hom aangebied as vrywilliger en so getoon dat hy sy lot ten volle by die ZAR ingewerp het. Hoewel hy nie in werklikheid krygsdiens verrig het nie, verkry hy as gevolg hiervan in 1897 volle burger- en stemreg in die ZAR. Voor die inval het hy nie aan die politiek deelgeneem nie omdat hy nie ’n burger was nie, maar dit is bekend dat hy pres. Paul Kruger se Burgerskapswetgewing teengestaan het. Op 6 Augustus 1896 het Beyers in die huwelik getree met Mathilde König, 'n onderwyseres. Sy was ’n gesofistikeerde vrou wat naas Nederlands en Engels, ook Duits en Frans magtig was. Geen kinders is uit die huwelik gebore nie. Hul sosiale lewe was bedrywig en albei was diep godsdienstig.

Met die uitbreek van die Tweede Vryheidsoorlog (1899–1902) op 11 Oktober 1899, nadat hy reeds ’n welvarende regspraktyk opgebou het, is Beyers as gewone burger na die front opgeroep en het hy geveg in die vernaamste veldslae in Natal gedurende die eerste maande van die stryd. Nadat hy in Maart 1900 gekies is as assistent-veldkornet (die eerste rang bo gewone burger), het Beyers die aandag getrek van sy kommandant-generaal, genl. Louis Botha, nie alleen deur sy onverskrokkenheid en waagmoed te velde nie, veral in die veldslae by Donkerhoek of Diamond Hill (11 Junie 1900, naby Pretoria), Witpoort (16 Junie 1900) en Dalmanutha (21–27 Augustus 1900, naby Belfast), maar ook vanweë sy kragtige persoonlikheid en sy rondborstige en onverskrokke afkeer van onbevoegde offisiere. Ook het hy, hoewel net ’n assistent-veldkornet, die losbandige gees onder die burgers heftig gekritiseer, en was hy een van die eerstes wat op die herorganisasie van die krysmagte aangedring het.

Hy was hewig ontsteld omdat ’n noemenswaardige aantal burgers hulle sleg gedra het. Winkels en huise in vyandige gebiede is geplunder en drank is misbruik. Die burgers het self die offisiere verkies en syns insiens het dit nie bekwaamheid in die hand gewerk nie. ’n Groot deel van die oorlog het prop. J.F. Naudé, die later so bekende predikant van NG gemeente Graaff-Reinet en vader van ds. Beyers Naudé (wat na genl. Beyers genoem is), as veldprediker by Beyers opgetree en ’n sterk invloed op hom uitgeoefen.

Ná die val van Pretoria op 5 Junie 1900 is ’n krygsraad gehou. Beyers het dit as plaasvervanger bygewoon. Hy het sy eie junioriteit geïgnoreer en aktief aan die besprekings deelgeneem. Name en spesifieke gebeure van onbekwaamheid het hy opgenoem en as onverskoonbaar bestempel.

Beyers het uitgeblink in gevegte teen lord Roberts in die omgewing van Johannesburg en in Oos-Transvaal, en getoon dat hy ’n gebore militêre leier was, sodanig dat genl. Botha hom op 3 September 1900 as assistent-generaal (die tweede hoogste rang in die ZAR se weermag) van die distrikte Waterberg en Soutpansberg aangestel het. Hy het dadelik sy kommando's gereorganiseer, die onbevoegde offisiere afgesit en op besliste wyse die stryd teen die Engelse leërmagte voortgesit. Weerstand teen die aanstelling van so ’n jong man van buite die distrikte is spoedig uitgewis danksy Beyers se vasbeslotenheid, dapperheid en militêre vernuf. Hy het die noordelike distrikte, wat amper volledig aan die oorlog onttrek het, opnuut gemobiliseer. ’n Groot Britse mag moes ontplooi word om dié uitgestrekte gebied te verower en te behou. Dié Britse oormag is nooit met rus gelaat nie, al het perdesiekte die meeste burgers tot voetsoldate gereduseer. Die nuwe aanvallende gees deur Beyers aangewakker, het sy kommando in staat gestel om 'n aanval te loods op die kamp van genl.-maj. A.H. Paget te Pienaarsrivier op 27 September 1900 (vier dae ná Beyers se 31ste verjaardag), waar hy self ternouernood aan die dood ontkom het.

Ná 'n besoek deur pres. M.T. Steyn en Louis Botha op 18 Oktober 1900, het Beyers se kommando hom aangesluit by die kommando van genl. J.H. de la Rey sodat hulle die Britse kolonne onder bevel van genl.maj. R.A.P. Clements geweldige verliese laat ly het op Nooitgedacht (noordwes van Krugersdorp op 13 Desember 1900, Beyers se grootste sukses tydens die Driejarige Oorlog. Die vyand is op die vlug geja met agterlating van omtrent 400 dooies en gewondes, 300 krygsgevangenes, 200 tente, 400 perde, 300 muile, 500 beeste benewens ’n groot hoeveelheid ammunisie. Op ’n tydstip toe oorlogsmoegheid baie Boere verlam het, het dit die moraal versterk en die Republikeinse magte in staat gestel om nog amper 18 maande met die vryheidstryd voort te gaan.

Hoewel die plan van De la Rey en Beyers om aanvalle te loods op die Pretoria-Delagoabaai-spoorlyn prysgegee moes word vanweë Britse teenstand, het Beyers se troepemag in Januarie 1901 na die Oos-Rand beweeg en krygsaksie verrig teen die agterhoede van die mag onder bevel van genl. sir John French. Vervolgens moes ook afgesien word van Botha se voorneme om Beyers te stuur om die Kaapkolonie binne te val, deels vanweë genl. J.C. Smuts se teenkanting van hierdie plan en deels vanweë die bedrywighede van brig.-genl. H.C.O. Plumer in Noord-Transvaal.

Beyers het egter die middele kortgekom om te belet dat Plumer Pietersburg op 8 April 1901 beset, en gedurende die res van die oorlog het hy in die distrikte Waterberg en Soutpansberg 'n geïsoleerde guerrilla-veldtog van "slaan en vlug" met ’n klein aantal burgers onder steeds moeiliker omstandighede moes voer. Ook hierin het hy hom onderskei.

Op 23 Januarie 1902 het hy 'n vrugtelose aanval op Pietersburg geloods. En eers op 20 Maart 1902 kon hy weer tot die aanval oorgaan toe sy troepemag Fort Edward, suid van Louis Trichardt, omsingel. 'n Groter troepemag onder kol. J. Colenbrander het hom gedwing om die beleg op te hef, en van 8 tot 9 April het Colenbrander sy kommando 'n gevoelige slag by Malepspoort toegedien.

Nadat hy 'n daaropvolgende aanval deur Colenbrander afgeslaan het op 15 April 1902, is Beyers na Vereeniging ontbied, en op 15 Mei is hy gekies as voorsitter van die vergadering van Boere-afgevaardigdes wat samesprekinge sou voer in verband met vredesvoorwaardes. Dertig Vrystaters en 30 Transvalers het aan die samesprekings deelgeneem.

Hulle kon nie eenstemmigheid bereik nie, maar op Saterdag 31 Mei het die meeste besef dat die vernietiging van Boere-eiendom en die moord op die vroue en kinders die land en volk sou breek. Al was Beyers aanvanklik ten gunste van voortsetting van die oorlog, het die houding van die meerderheid van die afgevaardigdes hom eindelik beweeg om ten gunste van vrede te stem. Die uitslag van die stemming onder die Republikeinse afgevaardigdes was ses teen en 54 vir onvoorwaardelike oorgawe. Daardie aand is genls. J.C. Smuts en J.B.M. Hertzog se oorgawe dokument in Georg Heys se Melrose-woning aan lords Milner en Kitchener oorhandig. Die dokument is om 23:05 onderteken en het so ’n einde aan die Boererepublieke gebring.1

Ná die oorlog het Beyers 'n regspraktyk in Pretoria begin. Voor die oorlog het hy nie tekens getoon van die soort openbare lewe waarvoor hy bekend sou word nie, maar ná die vrede was hy lid van die Boerekomitee wat die Britse koloniale sekretaris, Joseph Chamberlain, in Januarie 1903 in Pretoria ontmoet het. Ná die stigting van die party Het Volk in 1905, is Beyers gekies as lid van die hoofkomitee. In dié tyd het hy op die voorgrond getree as ’n Afrikanervolksleier. Die ondubbelsinnige stelling van sy standpunt, wat dikwels weinig ooreenkoms getoon het met die versoeningsbeleid van sy party, het heelwat verleentheid vir Botha en Smuts veroorsaak.

Ná die toekenning van selfbestuur aan die Transvaal, is Beyers in 1907 verkies tot lid van die Transvaalse Wetgewende Vergadering vir Waterberg, en het hy die stellige verwagting gekoester dat hy in Botha se kabinet opgeneem sou word. Sy diepe teleurstelling toe dit nie gebeur nie, is ietwat gelenig deurdat hy verkies is tot Speaker van die Wetgewende Vergadering, hoewel die algemene opvatting was dat Botha hom "aan die stoel gekluister het" om 'n kragtige andersdenkende stem binne sy party die swye op te lê. Hy het 'n sterk, onpartydige Speaker blyk te wees, wat die hoogagting van alle partye geniet het.

In 1910 het Beyers, wat die beleid van Louis Botha ondersteun het, tot die eerste Unie-Volksraad toegetree as onbestrede lid van die Regerende Party vir Pretoria-Suid. In die koukus het Botha hom benoem vir die amp van Speaker, maar vanweë teenkanting van die Oranje-Vrystaatse en Kaapse lede is hy nie verkies nie. As parlementslid het hy nie veel aan debatte deelgeneem nie, maar af en toe het hy sy standpunt sterk gestel, veral wanneer die onderwys, godsdiens en verdediging ter sprake was. .

Op 6 en 7 April 1911 het Beyers op Stellenbosch deelgeneem aan die eerste Taalkonferensie in Suid-Afrika wat in die onderste sal van die Kollegegebou gehou is. Studente het almal stokkies gedraai en na die saal gestroom waar uitbundige patriotisme en taalgeesdrif hoogty gevier het. Buiten Beyers was die sprekers onder andere prof. Adriaan Moorrees, prof. Blommaert en ds. Herman van Broekhuizen. Die belangstelling wat deur dié tweedaagse konferensie ontketen is, was so groot dat al die toesprake gebundel en onder die titel "Wij zullen handhaven" uitgegee is. Timo Kriel, seun van ds. Abraham Kriel, het die meeste van die werk gedoen en was in ’n hoë mate vir die welslae van die konferensie verantwoordelik.

Op 1 Julie 1912 het hy bedank as parlementslid om die eerste kommandant-generaal te word van die pas gestigte Unie-Verdedigingsmag. Die besluit om in 1912 ’n verdedigingsmag tot stand te bring, is nie sonder teenstand geneem nie. Britsgesindes het geglo Suid-Afrika was deel van die Britse Ryk; daarom sou die land nie so ’n krygsmag nodig hê nie. Saam met Botha en Smuts het Beyers hom sterk daarvoor beywer. Toe die besluit geneem is, is Beyers as aanvoerder aangestel.

Met beperkte fondse kon die Unie nie ’n voltydse weermag vestig nie. ’n Burgermag sou dus deur ’n permanente offisierskorps gelei word. Beyers het van Botha en Smuts verskil, omdat hulle die Unie-Verdedigingsmag in diens van die Britse Ryk wou stel, terwyl dit vir Beyers ’n teken van selfstandigheid was.

Beyers moes doeltreffend werk en het Brittanje, Frankryk en Duitsland besoek om die beste praktyke te bestudeer. Hy het ’n deeglike grondslag gelê en selfs die Suid-Afrikaanse Lugmag (aanvanklik die Lugkorps) is deur sy inisiatief gestig. Kort ná 7 Augustus 1912 vertrek hy uit Suid-Afrika na Europa om maneuvers by te woon en 'n studie te maak van die organisasie van burgermageenhede. Tydens sy bywoning van die Switserse maneuvers het hy 'n kort ontmoeting gehad met die Duitse keiser, Wilhelm II. Ná sy terugkeer in Suid-Afrika in Desember 1912 het hy die Aktiewe Burgermag in die lewe geroep, die nut waarvan in Januarie 1914 sou blyk toe eenhede van daardie mag, onder bevel van Beyers, die arbeidsonrus aan die Witwatersrand kon onderdruk. In 1913 het hy Europa weer in sy hoedanigheid as kommandant-generaal van die Unie-verdedigingsmag besoek.

Ná die uitbreek van die Eerste Wêreldoorlog in 1914 was Beyers nie ten gunste van die kabinetsbesluit om te voldoen aan die versoek van die Britse regering om Duits-Suidwes-Afrika binne te val nie. Hy het egter geen onmiddellike stappe gedoen nie, en in werklikheid gehelp om genl. J.H. de la Rey te laat afsien van die plan om op 15 Augustus 1914 halsoorkop tot aksie oor te gaan by Treurfontein.

Middel Augustus het Beyers samesprekings gevoer met nog twee voormalige Boeregeneraals, maj. J.C.G. Kemp en lt.kol. S.G. Maritz, wat hom gepols het oor sy houding teenoor 'n Boererebellie. Maritz het teruggekeer na sy hoofkwartier by Calvinia met die oortuiging, tereg of ten onregte, dat hy Beyers se steun gehad het vir sy plan om met Duitse hulp 'n staatsgreep te reël om die Botha-bewind omver te werp en 'n republiek uit te roep. Maritz kon Beyers egter nie om die Duitse goewerneur van Suidwes-Afrika by die grens te kom ontmoet nie.

Op 15 September het Beyers 'n brief aan die minister van verdediging, genl. J.C. Smuts, en aan die pers gestuur, waarin hy sy bedanking as kommandant-generaal ingedien en die redes vir sy teenkanting van die regering se oorlogsbeleid uiteengesit het.

Later in die dag het Beyers toegestem om De la Rey te vergesel na die militêre kamp by Potchefstroom, wat gereed was om teen die regering op te tree uit weerstand teen die Botha-regering se deelname aan die Eerste Wêreldoorlog. Hy was dus by De la Rey toe laasgenoemde die nag van 15 September per ongeluk deur die polisie geskiet is by Langlaagte terwyl lede van die mag die hele Witwatersrand gefynkam het op soek na William Foster van die berugte Fosterbende. Die polisie het die twee mans gedaag, maar hulle het aangery, waarna ’n polisieman se terugspringende koeël De la Rey noodlottig in sy rug gewond het. Dit was ’n geweldige skok vir die Afrikaners wat gekant was teen die Botha-regering se beleid en veral die oorlogsbeleid. Dit het die gemoedere nog meer gaande gemaak. Op De la Rey se begrafnis op 20 September op Lichtenburg, wat ’n paar duisend mense bygewoon het, het Beyers plegtig ontken dat daar enige gedagte aan rebellie was. Genls. Smuts en Botha het op dié dag beloof dat die stryd teen die Duitse koloniale gebied net met vrywilligers gevoer sou word, het dit spoedig geblyk dat dit in die praktyk nie die geval was nie.

Hoewel sy verbintenis met lede van die daaropvolgende Rebellie skynbaar in hierdie rigting gedui het, bestaan geen afdoende bewys dat Beyers op hierdie tydstip van die planne vir rebellie geweet of op enige wyse daarby betrokke was nie. Hoewel Beyers op 21 September 'n protesnota teen die regering se oorlogsbeleid help opstel het, het hy nie self protesvergaderings toegespreek nie.

'n Byeenkoms op 10 Oktober in die Pretoriase Operagebou ter gedagtenis aan Paul Kruger se verjaardag, waarop Beyers die hoofspreker sou gewees het, het op 'n hewige bakleiery uitgeloop toe politieke teenstanders in die gehoor begin handuit ruk en die sprekers doodskree met "Rule Britannia". Die optrede van die "Engelssprekende gepeupel" waardeur Beyers verhinder is om as spreker op te tree, het regstreeks daartoe gelei dat Jopie Fourie, wat ook die byeenkoms sou toegespreek het, besluit het om hom by die protesterendes aan te sluit. (Die oorhaastige verhoor en voltrekking van Fourie se vonnis wat tot sy teregstelling op 20 Desember daardie jaar gelei het – hy is aan hoogverraad skuldig bevind omdat hy nie uit die Unie-verdedigingsmag getree het voor hy gerebelleer het nie – het die Afrikanervolk diep geskok en die verontwaardiging teen dié optrede sou lei tot ’n snelle opbloei in die Nasionale Party se steun.

Nadat Maritz daadwerklik begin rebelleer het op 9 Oktober en geëis het om sekere Afrikaner-generaals te spreek, het Botha Beyers probeer oorreed om te gaan, blykbaar met die doel om Maritz uit te lok. Maar sodra Beyers daarvan bewus geword het dat die regering die aanbod van genl. J.B.M. Hertzog om Maritz te spreek, van die hand gewys het, het Beyers geweier om te gaan. Op 19 Oktober het hy uit vrees vir sy lewe uit die onmiddellike omgewing van Pretoria na die plaas Damhoek in die Magaliesberg-gebied gegaan, waar groepe gewapende burgers spoedig by hom aansluit. Op 'n burger-protesvergadering te Middellyn op 22 Oktober is besluit dat toekomsplanne in die Transvaal aan Beyers oorgelaat sou word en in die Vrystaat aan De Wet. So is Beyers aangewys as leier van die protesterende Transvalers. Afgesante van die regering het Beyers en sy volgelinge tevergeefs probeer oorreed om huiswaarts te keer, maar hy het wel toegestem om M.T. Steyn op sy plaas, Onze Rust, by Bloemfontein, te besoek om die situasie te bespreek.

Op 27 Oktober is Beyers se troepemag by Commissiedrift, suid van Rustenburg, deur 'n regeringsmag aangeval en uiteengejaag. Dié ondervinding by Commissiedrift het Beyers nie 'n onversoenlike rebel gemaak nie; hy was trouens in geen stadium van plan om te rebelleer nie – maar dit het hom gedwing om uit te wyk, wat die moontlikhede ten opsigte van geslaagde vredesonderhandelinge belemmer het.

Op 28 Oktober het Beyers en Kemp mekaar op Steenbokfontein ontmoet en 'n manifes of "kennisgewing" uitgereik waarin hul misnoeë uitgespreek word omdat die regering besluit het om Duits-Suidwes-Afrika te verower sonder raadpleging van die volk. In dié manifes, wat opgestel is met die hulp van ds. Herman van Broekhuizen van die NG gemeente Pretoria, is aangevoer die regering het op grond van onjuiste berigte en bewerings van parlementslede van die Suid-Afrikaanse Party besluit om ’n volk aan te val wat Suid-Afrika nog nooit leed aangedoen het nie, en het boonop die publiek deur middel van krygswet belet om te protesteer. Die protesskrif het gewaarsku teen onnodige vergieting van broederbloed, maar die burgers versoek om als in hul vermoë te dien om die veldtog teë te werk en oom te weier om vir die regering te gaan veg aangesien "ons enige doel is de eer van God en heil van volk en vaderland". Die kennisgewing is gedateer 29 Oktober 1914 en geteken deur genls. C.R. de Wet en C.F. Beyers, hoewel De Wet waarskynlik nie ’n aandeel in die opstel daarvan kon gehad het nie. Ook op 29 Oktober het Beyers verduidelik dat die volk met wapens in die hand sou protesteer en dat hy al sy kragte sou inspan om sy volk wakker te skud, al sou dit sy lewe kos. Die dag vantevore het De Wet selfs verder gegaan en op Vrede openlik verklaar dat hy en sy volgelinge van voorneme was om hulle eers by Maritz aan te sluit, wapens in die hand te kry en dag na Pretoria op te ruk om die Vierkleur te hys.

Op 5 November 1914 is Beyers se kommando nog ’n maal deur regeringsmagte aangeval naby Kingswood, en twee dae later by Gruisdrift. Toe eers, nadat sy mag aansienlik verswak is, het die regering hom toegelaat om na Onze Rust te gaan. Aangesien Beyers nie daarin kon slaag om in verbinding te kom met sy medeleier, De Wet, nie, het dié besoek niks opgelewer nie. Hy het weer by sy kommando aangesluit wat op 16 en 17 November deur regeringsmagte aangeval is by Verhelslaagte, wes van Bultfontein. Nadat sy kommando verder uitgedun is deur nog 'n aanval op 1 Desember, het Beyers en sy klompie manskappe, 23 in getal, in die rigting van die Vaalrivier beweeg met die hoop om nuus te kry van Kemp.

Op 8 Desember het 'n regeringsmag onder veldkornet P.H. de Necker sy manskappe agtervolg tot by die rivier regoor die plaas Greyling's Request, sowat 40 km suid van Makwassie, aan die Transvaalse kant van die Vaalrivier. Beyers se volgelinge het teruggeval tot by die rivier, maar aangesien hulle omsingel is deur 'n mag met 'n getalle-oorwig, was gevangeneming onafwendbaar. Beyers en een van sy manne, Jan Pieterse, probeer egter die rivier oorsteek. Pieterse, ’n Vrystater van Bothaville, het verdrink, waarna Beyers na die Vrystaatse kant teruggewem het. Nadat ds. Boshoff (moontlik ds. P.J.J. Boshoff) namens die rebelle die teken van oorgawe gegee het, het die skietery opgehou. Maar toe Beyers uit die water wou klim, het onverwags nog ’n skoot geval en het hy plotseling weggesink om nie weer lewend te verskyn nie.

Sy lyk is eers twee dae later onder die vloedwaters van die Vaalrivier gevind. Uit sy bandelier het nie ’n enkele patroon ontbreek nie, want hy kon dit nie regkry om op sy volksgenote te skiet nie. ’n Deeglike lykskouing deur dr. Grunberger het geen tekens van koeëlwonde aan die lig gebring nie.

Beyers se dood het tot baie bespiegeling aanleiding gegee. Medestryders kon nie glo dat ’n sterk man, boonop ’n goeie swemmer, sou verdrink nie. Die bewering is dikwels gemaak dat hy in die water doodgeskiet is. Tog is verdrinking medies bevestig. Dit kan toegeskryf word aan die swaar uniform wat in die water nog swaarder geword het. Ook moet onthou word dat hy teen daardie tyd ’n vermoeiende vlug van etlike weke agter die rug gehad het. Dit is moontlik dat hy ná ’n meer passiewe leefwyse in sy veertigerjare nie meer so fiks as tydens die Tweede Vryheidsoorlog 12 jaar vantevore was nie. Daar is geen bewyse dat hy geskiet is nie; iets wat moeilik sou wees om te versteek.

Smuts het geweier om sy toestemming te gee dat die liggaam na Pretoria gebring word en daar begrawe word, en Beyers is begrawe op die plaas Oersonskraal (later herdoop tot Beyersrust) naby Makwassie. Wat Beyers se vroeëre voornemens ook al was, is hy van Oktober af skynbaar alleen aangedryf deur 'n begeerte om te protesteer teen die regering se oorlogsbeleid. Hy wou nie tot aggressiewe optrede oorgaan nie, en het op geen tydstip 'n beroep gedoen op republikeinse gevoelens nie. Deurdat hy diep godsdienstig was en 'n vurige patriot, het die hele situasie vir hom veel innerlike stryd meegebring.

Beyers, 'n goed geboude, mooi man, was as jong man 'n kranige rugbyspeler en het Transvaal in 1891 verteenwoordig teen die Britse toerspan. Tydens die guerrilla-oorlog, 1900-'02, was hy 'n vindingryke leier, maar sy talente is grootliks verkwis in die afgeleë oorlogstoneel waar hy hom bevind het. Hy het as bevelvoerende offisier van die kommando's in Noord-Transvaal getoon dat ’n Christen-krygsman was. Hy was baie godsdienstig en het die godsdiens op kommando nooit verwaarloos nie, maar was ook uiters streng en vasberade.

Hy was trouens reeds as jong man sterk godsdienstig. Dit het algaande sterker geword sodat elke daad later in sy lewe godsdienstig gemotiveer was. As innig gelowige man met 'n vurige belangstelling in onderwysaangeleenthede, was hy voor Uniewording voorsitter van die komitee vir Christelik-nasionale onderwys (CNO) in die Transvaal. Beyers was 'n reguit, openhartige politikus met 'n aansienlike persoonlike aanhang. Hy word beskryf as ’n "groot Christen-Afrikaner, na wie die Afrikaners opgesien het, veral in 1914. Hulle het gewag om te sien wat hy gaan doen, en hom dan gevolg". Was dit nie vir sy skielike dood nie, sou hy ongetwyfeld 'n prominente rol gespeel het in die naoorlogse politieke ontwikkelinge. Sy naam, gekoppel aan dié van De la Rey en Jopie Fourie as die driemanskap van Afrikaner-martelare, die slagoffers van die Botha-Smuts-beleid, het gevoelens baie hoog laat loop gedurende en ná die oorlogsjare, en het veel bygedra tot die snelle vordering van die Nasionale Party van genl. Hertzog van 1915 af.

Volgens die naamlose skrywer in "Suid-Afrikaanse heldegalery" (1947) "is deur die Afrikaanse volk, as geheel nog nooit (aan C.F. Beyers) die hulde toegebring wat hy verdien nie omdat latere politieke verwikkelings daartoe gelei het dat ’n gedeelte van die volk hom enigsins op die agtergrond geskuiwe en vergeet het, want in die Suid-Afrikaanse geskiedenis neem hy ’n ereplek in. Dieselfde skrywer skryf: "Sy lewe was ’n voorbeeld van getroue pligsvervulling volgens sy oortuigings, en sy nagedagtenis sal deur talle van bewonderaars in ere gehou word." Die naamlose skrywer van sy lewenskets op ’n webtuiste van die Federasie van Afrikaanse Kultuurvereniginge (FAK) maak ook gewag van die gebrek aan erkenning wat hy ná sy dood geniet het: "Generaal Christiaan Beyers is ’n Afrikanerheld wie se nagedagtenis mettertyd vervaag het. Tog was hy een van die mees prominente aanvoerders tydens die Tweede Vryheidsoorlog en ’n sterk leier in die tyd wat daarop gevolg het. Ná Uniewording het hy, as eerste kommandant-generaal, die grondslag vir die Suid-Afrikaanse Weermag gelê." Dié skrywer skryf hoe ’n diep indruk Beyers in sy lewe en sterwe op sy tydgenote gemaak het. "Sy tragiese dood tydens die Rebellie van 1914 het gemoedere hoog laat loop. Verskeie mense wat naby aan hom was, het hulle kinders na hom vernoem. Beyers is as voornaam gebruik en die meisiesnaam Beyra bestaan steeds in sekere families. Die bekendste draer van Beyers se naam was die latere geestelike leier, dr. Beyers Naudé. Ook ’n skrywer van jeug- en spanningsverhale, C.F. Beyers Boshoff, is na hom vernoem. In Pretoria dra ’n skool, in Boksburg ’n voorstad en in Pretoria-Noord ’n straat sy naam." Hy (of sy) meen dis "eienaardig dat iemand wat so hoog geag is, byna in vergetelheid kon raak" en noem dat sy biograaf dr. G.D. Scholtz in 1941 geskryf het dat hy tot dié studie beweeg is deur die gebrek aan kennis van Beyers.

Die FAK-skrywer meen Beyers se besonderse bydrae het gelê in sy toewyding aan God en die saak waarin hy geglo het. "Tydens die Tweede Vryheidsoorlog het hy ’n belangrik rol in die herstel van Boere se oorlogspoging gespeel. Ná die oorlog het sy integriteit en bekwaamheid in verskeie verbande ’n deurslaggewende rol gespeel. Deur sy dood is die Afrikanervolk van iemand beroof wie se grootste bydrae dalk nog voorgelê het. Beyers het ook die groeiende eenwording tussen Afrikaners (dwarsdeur) Suid-Afrika verteenwoordig. Gevoelens dat Kapenaars minder geneig sou wees om vir vryheid op te offer, is deur mense soos hy weerlê." .



</doc>
<doc id="43412" url="https://af.wikipedia.org/wiki?curid=43412" title="Toy Story">
Toy Story

Toy Story is 'n rekenaargeanimeerde familie-/buddy-rolprent van 1995 wat deur John Lasseter geregisseer is en die stemme van Tom Hanks en Tim Allen, onder andere, gebruik. Die rolprent is deur Ralph Guggenheim en Bonnie Arnold kovervaardig en deur die verspreidingsfirma Buena Vista Distribution versprei. Die draaiboek is deur Joss Whedon, Andrew Stanton, Joel Cohen en Alec Sokolow geskryf en musiek van Randy Newman word gebruik. Dit is die eerste hoofprent wat slegs rekenaargegenereerde beeldmateriaal gebruik. "Toy Story" se intrige handel oor 'n klein seun se speelgoed wat aan 't lewe raak wanneer ookal hy nie in hul teenwoordigheid is nie. Die verhaal volg 'n speelgoed-cowboy wat jaloers raak wanneer 'n ruimtevaarder-aksiefiguur die eienaar se gunsteling speelding word.

"Toy Story" was die verdienstelikste rolprent op sy openingsnaweek. Dit het $192 miljoen in die Verenigde State en Kanada tydens sy aanvanklike teatervrystelling ingevorder en het wêreldwyd meer as $356 miljoen verdien. Resensies was grotendeels positief en het die tegniese innovering van die animasie en die vernuf en gesofistikeerdheid van die draaiboek geloof.

"Toy Story"-geïnspireerde materiaal sluit in DVD-vrystellings, temaspeelgoed, videospeletjies en koopware. Die rolprent is deur sy sukses genoop om 'n opvolg voort te bring. "Toy Story 2" is vrygestel en was selfs 'n groter lokettreffer as die oorspronklike rolprent. Op 2 Oktober 2009 is "Toy Story" op 'n Double Feature met "Toy Story 2" in Disney Digital 3-D vrygestel en "Toy Story 3", wat vir vrystelling op 18 Junie 2010 geskeduleer is, is tans in ontwikkeling.

Oudmodiese koeijong- ("cowboy") speelgoedpop Woody is besig om 'n verkenningsekspedisie na sy eienaar Andy se verjaarsdagpartytjie te reël in die laaste dae voordat Andy se familie na hul nuwe huis verhuis. Tot Woody se ontsteltenis ontvang Andy 'n nuwe aksiefiguur, ruimtereisiger Buzz Lightyear, wie se indrukwekkende kenmerke vinnig veroorsaak dat hy Woody se plek as Andy se gunsteling speelding oorneem. Woody, die voormalige "de facto" leier van Andy se speelgoed, is hewig ontsteld en gebelgd oor sy vervangs. In die tussentyd kan Buzz nie verstaan dat hy net 'n speelding is nie — hy glo hy is 'n egte ruimtereisiger en sien Woody as 'n hindernis in sy "missie" om na sy tuisplaneet terug te keer.

Woody probeer later Buzz se plek op 'n familie-uitstappie inneem deur hom in 'n gaping agter Andy se lessenaar vas te vang sodat Andy hom nie kan vind wanneer hy 'n speelding vir die rit wil saamneem nie. Woody se plan loop egter skeef en Buzz word by die venster uitgewerp. Die ander speelgoed beskuldig Woody daarvan dat hy Buzz uit jaloesie probeer vermoor het, maar hulle kan hom nie straf nie omdat Andy die huis met Woody verlaat vir die uitstappie na die ruimtetema Pizza Planet-restourant. Buzz sien hoe Andy met Woody in sy moeder se kar klim en kry dit reg om ook aanboord te kom om wraak op Woody te neem. By die petrolstasie peins Woody hoe hy alleen na Andy se kamer kan terugkeer, terwyl Andy se moeder die motor met brandstof vul. Buzz verskyn plotseling en is suur oor wat Woody aan hom gedoen het. Die twee begin baklei en land per abuis buite die motor, wat wegry en die twee op die petrolstasie gestrand laat.

Woody sien 'n Pizza Planet-afleweringsvoertuig by die stasie en beplan om Andy daar te herontmoet. Hy besef egter dat die ander speelgoed woedend sal wees indien hy sonder Buzz terugkeer, en gevolglik oorreed hy Buzz dat die afleweringswa hulle na 'n ruimteskip sal neem. By Pizza Planet aangekom, klim Buzz by 'n klou-speletjiesmasjien, wat soos 'n ruimteskip lyk, in omdat hy glo dat dit die deur Woody beloofde ruimtetuig is. Woody klim ook in die kloumasjien sodat hy Buzz kan red, maar dan word Buzz en Woody deur Andy se buurseun, die speelgoedvernietegende Sid Phillips, opgeraap.

Die twee probeer uit Sid se huis ontsnap voordat Andy se familie se verhuisingsdag aanbreek. Hulle ontdek gruwelike, mutante speelgoed wat Sid se kamer bewoon, asook Sid se bose hond, Scud. Buzz sien 'n televisieadvertensie vir Buzz Lightyear-speelgoed nes homself. Terneergeslae en ontkennend dat hy 'n speelding is, probeer Buzz vir een laaste keer om by die venster uit te vlieg, maar val en breek sy vlerk af. Woody slaag nie daarin om die depressiewe Buzz aan sy ontsnappingsplan te laat deelneem nie, ten spyte daarvan dat die mutante speelgoed hul ware kleure gewys het deur Buzz se vlerk reg te maak. Sid maak voorbereidings om Buzz te vernietig deur 'n vuurwerk-vuurpyl aan hom te heg, maar die lansering word uitgestel vanweë 'n reënstorm. Woody oorreed Buzz dat die lewe die leef werd is al is hy nie 'n ruimtevaarder nie, alhoewel hy self in wanhoop verval het omdat hy geen kans staan om Andy se gunsteling te wees nie. Buzz herwin sy lewenslus, maar Sid word wakkeer voordat hulle kan ontsnap en neem Buzz, wat steeds aan die vuurpyl geheg is, na sy agtererfse lanseerarea. Woody werk met Sid se mutante speelgoed saam deur Sid in vrees vir sy eie speelgoed weg te laat hardloop en sodoende Buzz te red. Die twee is egter te laat vir Andy se familie wat wegry op pad na die nuwe huis.

Terwyl hulle op die bewegende verhuisingstrok klim, trek hulle die aandag van Scud. Buzz offer homself op om Woody te red deur die hond aan te val. Woody probeer om Buzz weer te red met behulp van Andy se afstandbeheerde motorkar. Die ander speelgoed in die bewegende trok glo egter verkeerdelik dat Woody poog om van nog 'n speelding ontslae te raak, en gooi hom gevolglik op die teerpad met Buzz. Die speelgoed sien hoe Woody en Buzz op die afstandbeheerde kar ry en besef hul verkeerde oordeel. Hulle probeer om die drie speelgoed op die trok te kry, maar die speelgoedkar se batterye raak uitgeput en die drie word agtergelaat terwyl die trok voortbeweeg. Woody besef dan dat hy die vuurpyl op Buzz se rug kan aansteek, en gooi die karretjie in die bewegende trok terwyl hy en Buzz die hemel inskiet. Buzz verlos homself van die vuurpyl net voordat dit ontplof en hy en Woody sweef in die lug totdat hulle veilig langs Andy in die familiekar land.

Op Oukersaand by die nuwe huis voer 'n herversoende Buzz en Woody weer 'n verkenningsekspedisie uit om vir die nuwe speelgoedarriverings voor te berei. Terwyl Woody wonder welke geskenk ooit erger as Buzz kon wees, word 'n blaf vanuit die onderste verdieping gehoor. Andy het 'n jong hondjie ontvang — iets wat Woody en Buzz ongemaklik laat.


Van die kameevertolkers sluit in Penn Jillette (as 'n TV-aankondiger), Sam Lasseter, Joe Ranft (as Lenny, die speelgoed-verkyker), en Andrew Stanton.



</doc>
<doc id="43413" url="https://af.wikipedia.org/wiki?curid=43413" title="Willem Bok">
Willem Bok

Willem Eduard Bok (Den Burg, Texel, Nederland, 28 Junie 1846 – Johannesburg, Transvaal, 1 November 1904) was 'n vriend en vertroueling van president Paul Kruger van die ZAR.

Hy is in 1846 in Holland gebore en vertrek in 1864 op die ouderdom van 20 na Engeland om in die tale te gaan studeer. Ná 'n kort loopbaan as handelaar kom hy op die ouderdom van 30 in die Zuid-Afrikaansche Republiek aan. 

Hier word hy bevriend met president Paul Kruger en vergesel hom en die res van die Onafhanklikheidsafvaardiging na Londen ná Groot-Brittanje die land annekseer. 

Later word hy sekretaris van die Nasionale Komitee en sluit hom aan by die redaksie van "Die Volkstem". Ná die Slag van Majuba was hy staatsekretaris van 1884 tot 1888. Hy was ook klerk van die Volksraad en regeringskommissaris van die toe pas ontdekte Witwatersrandse goudveld. Die stad Boksburg aan die Oos-Rand is na hom genoem.

Sy neef Edward Bok was redakteur van die "Ladies' Home Journal" in die VSA. 

Willem Bok is in 1904 in Johannesburg oorlede.



</doc>
<doc id="43415" url="https://af.wikipedia.org/wiki?curid=43415" title="Christiana">
Christiana

Christiana is 'n dorp in die suidweste van Noordwes op die oewer van die Vaalrivier.

Die dorp het sy bestaan te danke aan diamante. Weens baie dispute oor grondbesit in die onderste lope van die Vaalrivier, het die regering in 1870 besluit om 'n dorp te stig op die plaas Zoutpansdrif en die eerste woonerwe is verkoop. Dit is vernoem na die dogter van die Voortrekkerleier Andries Pretorius, wat die rivier hier oorgesteek het. Twee jaar later is diamante ook in die spoelgruis van die Vaalrivier by Christiana ontdek wat tot nog 'n diamantstormloop gelei het. Die stormloop het ook gou tot 'n einde gekom.

Die distrik is 1 900 km² groot. Die produksie van beesvleis, mielies, sorghum, grondbone en katoen is die belangrikste ekonomiese bedrywighede. Dit is vandag 'n belangrike boerderysentrum, veral weens die nabyheid van die Vaalharts-besproeiingskema.

Die N12 nasionale pad gaan deur Christiana.

Die Rob Ferreira-natuurreservaat en vakansieoord is ongeveer 6 km noordoos van die dorp. Die mineraalfonteine se water is louwarm (36,7°C). Christiana is ook die eerste dorp waar die Britse magte die Transvaalse grens oorgesteek het tydens die Tweede Vryheidsoorlog.



</doc>
<doc id="43416" url="https://af.wikipedia.org/wiki?curid=43416" title="Vaalharts-besproeiingskema">
Vaalharts-besproeiingskema

Die Vaalharts-besproeiingskema is in 1934 op die been gebring in die omgewing waar die Hartsrivier in die Vaalrivier vloei, sowat 80 km noord van Kimberley, as deel van die nasionale heropbouprogram ná die Groot Depressie. 

Dit is die grootste projek van sy soort suid van die ewenaar en versprei water uit die Vaal- en Hartsrivier deur middel van kanale oor 'n groot gebied, wat voorheen redelik droog was. Dit het tot die ontwikkeling van dorpe soos Jan Kempdorp (wat deels in die Noord-Kaap en deels in Noordwes is) en Hartswater aanleiding gegee. Van die vernaamste verboude gewasse is graan en neute.

Die skema was reeds voor die einde van die negentiende eeu die geesteskind van Cecil John Rhodes, maar dit is eers in 1934 verwesenlik toe die nodige wetgewing deur die parlement aanvaar is.

In die 1870's het dit aan die lig gekom dat die Hartsriviervallei laer as die bedding van die Vaalrivier by Veertienstrome lê. Die rif wat die skeiding tussen die beddings van die Vaal- en Hartsriviere vorm, het digby Veertienstrome 'n lae nek van slegs 8 meter bo die Vaalrivier en van hier af kon 'n kanaal water vanaf die Vaalrivier na die laagliggende vallei in die huidige Vaalharts voer.

In 1881/'82 het die Kaapse parlement die gebied laat opmeet met die doel om so 'n kanaal te bou, maar dié plan is later laat vaar weens 'n geldtekort. 

Voorbereiding vir die Vaalhartsprojek is gedurende 1926 en 1927 begin. As deeltydse reaksie op die armblankevraagstuk, is 'n komitee aangestel om te besin oor die werkloosheidsprobleem onder blanke boere.

In November 1933 het hierdie komitee voorgestel dat die Vaalhartsprojek tesame met die Loskop-besproeiingsskema op die been gebring word.

Die Vaalrivier het gedurende die droogte van 1930 opgedroog en die Randse Waterraad genoop om tesame met die regering 'n dam te bou by die punt waar die Vaal- en Wilgerivier saamvloei. Die regering het die bou van die dam goedgekeur met die bedoeling dat water geberg sal word vir die Vaalhartsprojek. Water, soos benodig uit die Vaaldam, versamel 675 km stroomaf by die wegkeringsbank waar dit dan met die hoofkanaal na die Hartsriviervallei herlei word. 

Daar is altesame 126 kilometer verskaffingskanale en 540 kilometer ruggraatkanale, alles met sementbeton versterk.

Die Bloemhofdam bestaan uit ongeveer 1 264 miljoen kubieke meter water wat te staan kom tot ongeveer 50% van die water in die Vaaldam. Die damwal was so ontwerp dat dit met drie meter verhoog kan word om dan uit 2 750 miljoen kubieke meter water te bestaan. Die Vaalharts-besproeiingskema word onderskei deur die bestendige beplanning van die kanaalstelsel, met die hoofdeel van die skema 'n enkele deurlopende kanaal met konstante afwaartse vloei. Dié kanaal is 32 kilometer lank en ongeveer 6 tot 11 meter wyd.

Die landsdepartement het die grondgebied oorgeneem en eiendomme is opgedeel in blokke wat alfabeties afgemerk is van Jan Kempdorp (suid) na Magogong (noord). Die suidelike deel van Jan Kempdorp is die weskanaal area wat die Hartsvallei genoem word.

Die eerste 80 plase was teen 1938 gereed en 'n komitee is aangestel om die aansoeke te ontvang en verwerk. Hierdie komitee het bestaan uit 'n voorsitter, wat die superintendent van die besproeiingsskema was, 'n sekretaris, 'n streeksverteenwoordiger, 'n lid van die distrikslandsraad en die streeksbestuurder van die landsdepartement. 

Die eerste boere is in April 1938 gevestig, elkeen op 'n perseel van ongeveer 30 morg (25 ha), met 'n 2- of 3-slaapkamer woonhuis en sinkbuitegeboue. Op elke eenheid was 10 morg reeds ontbos en die res moes die boer self ontbos en voorberei. As in ag geneem word dat die gebied uiters ruig met kameeldoringbome, rosyntjiebosse, vaalbosse en 'n verskeidenheid struike begroei was, was die taak van ontbossing, slegs met behulp van ongeleerde muile of osse, 'n veeleisende taak.

Aansoekers jonger as 50 jaar met afhanklikes was verkies bo ongetroudes. Boere wat hul plase verloor het as gevolg van onvoorsiene omstandighede was ook bevoordeel. Mense wat reeds indiensgeneem was, was nie oorweeg nie en werklose aansoekers was ook nie noodwendig in ag geneem nie.

Plase in Blokke A en B was eerste toegeken. Die blokke se nommers was op kaarte neergeskryf en in 'n houer geplaas. Suksesvolle aansoekers was deur die landsdepartement in kennis gestel om hulself aan te meld by die kantore in Andalucia (Jan Kempdorp). Hulle moes dan 'n genommerde kaart uit die houer trek om te bepaal wie watter plaas ontvang.

Suksesvolle aansoekers was voorsien van 'n groep donkies, twee melkkoeie, 'n wa, harnas, ploeg, gereedskap, saad en kunsmis. Boere is aangestel op 'n toetsbasis vir 2 tot 3 jaar en moes die regering met 'n deel van hul oesinkomste vergoed vir gebruik van die land.
Na 10 jaar kon die boere die grond aankoop en grondbriewe daarvoor bekom.

Hierdie boere was nie toegelaat om werknemers aan te stel nie en die hele familie insluitende die kinders het aan die boeraktiwiteite deelgeneem. 

Donkies is deur die boere gebruik om te ploeg, gereedskap te sleep, stompe te verwyder en vir ander algemene werk. Niemand was toegelaat om 'n motorvoertuig te besit nie, en dié wat wel een besit het, was verplig om die sleutels by die landsdepartement in te handig.

Die boerderye het op 'n eksperimentele wyse begin, aangesien beide die boere en hul voorligters ewe in die duister was oor wat in dié gebied sal aard. Mettertyd het die lewensvatbaarheid van koring-, lusern- en grondboontjie-produksie deurgeskemer.




</doc>
<doc id="43417" url="https://af.wikipedia.org/wiki?curid=43417" title="Djiboeti (stad)">
Djiboeti (stad)

Djiboeti (Arabies: جيبوتي‎, Frans: Djibouti) is die hoofstad en grootste stad van Djiboeti, en het 'n bevolking van 542 000 in 2005 gehad.


</doc>
<doc id="43418" url="https://af.wikipedia.org/wiki?curid=43418" title="Lu Xun">
Lu Xun

Lu Xun (Vereenvoudigde Chinees: 魯迅, Tradisionele Chinees: 鲁迅, Pinyin: "Lǔ Xùn") of Lu Hsün (volgens die fonetiese Wade-Giles-transkripsie), was die skrywersnaam van Zhou Shuren (Vereenvoudigde Chinees: 周樹人, Tradisionele Chinees: 周树人, Pinyin: "Zhōu Shùrén" en "Chou Shu-jen" volgens Wade-Giles; * 25 September 1881,; † 19 Oktober 1936) was een van die belangrikste 20ste eeuse skrywers in China. Dikwels word na hom as die grondlegger van die moderne Sjinese literatuur verwys. Hy het sy werke sowel in "baihua" (白話), die huidige Chinese omgangstaal, asook in klassieke Chinees geskryf.

Hy was een van die invloedryke intellektueles wat die sogenaamde 4 Mei-beweging gesteun het wat aan Beijing se Beida-universiteit in die lewe geroep is, en het saam met ander intellektueles ook aan die Baihua-beweging deelgeneem wat hom met kwessies rondom literêre styl en genre besiggehou het.

Lu Xun was 'n skrywer van kortverhale, uitgewer, vertaler, kritikus, essayis en digter. In die 1930's het hy die titulêre leier van die Sjinese Liga van Linkse Skrywers in Sjanghai geword. Ná die 4 Mei-beweging het hy met sy werke baie groot invloed in China uitgeoefen en is deur die Kommunistiese bewind ná 1949 as een van die Volksrepubliek China se beduidendste persoonlikhede vereer. Mao Zedong was sy hele lewe lank 'n groot bewonderaar van Lu Xun se literêre werk.

Maar ondanks die simpatie wat Lu Xun vir linkse politieke ideale getoon het, het hy self nooit by die Kommunistiese Party van China aangesluit nie. Danksy vertalings in onder meer Engels (waaronder "Selected Stories of Lu Hsun" deur Yang Hsien-yi en Gladys Yang) het sy werke ook in die Weste bekendheid verwerf.



</doc>
<doc id="43419" url="https://af.wikipedia.org/wiki?curid=43419" title="Samoa">
Samoa

Samoa (Samoaans: "Sāmoa" [ˌsaːˈmoa]), amptelik die Onafhanklike Staat van Samoa (Samoaans: "Malo Sa'oloto Tuto'atasi o Sāmoa", Engels: "Independent State of Samoa"), tot 1997 amptelik Wes-Samoa (Engels: "Western Samoa"), is 'n eilandnasie in die Stille Oseaan en Oseanië met 'n oppervlakte van 2 842 km² en 'n bevolking van 194 320 in 2012.

Samoa is in die ooste van Wallis en Futuna, in die suidooste van Tuvalu, in die suide van Tokelau, in die weste van Amerikaans-Samoa en in die noorde van Tonga geleë. Die hoofstad en grootste stad is Apia. Samoa vorm saam met die eilandgebied Amerikaans-Samoa die Samoa-eilande.

Die westelike deel van Samoa het as gevolg van die Verdrag van Berlyn in 1889 'n Duitse kolonie geword, terwyl die oostelike deel 'n Amerikaanse kolonie geword het. Tydens die Eerste Wêreldoorlog is Duits-Samoa deur Nieu-Seeland beset en het ná die wapenstilstand van die Duitse Keiserryk 'n Volkebondmandaat van Nieu-Seeland geword. Op 1 Januarie 1962 het Wes-Samoa van Nieu-Seeland sy onafhanklikheid ontvang. Samoa is 'n unitêre parlementêre demokrasie binne die Britse Statebond met die "O le Ao o le Malo" ("Opperhoof van die Regering") as staatshoof.

Die Nieu-Seelanders het rugby in Samoa gevestig en dit is by verre die gewildste sportsoort in dié land. Die Samoaanse nasionale rugbyspan kon sedert 1987 vir elke Rugbywêreldbeker kwalifiseer en behoort tot die 12 top-rugbyspanne wêreldwyd.


</doc>
<doc id="43422" url="https://af.wikipedia.org/wiki?curid=43422" title="Vlakfontein">
Vlakfontein

Vlakfontein kan verwys na:



</doc>
<doc id="43429" url="https://af.wikipedia.org/wiki?curid=43429" title="SA's Got Talent">
SA's Got Talent

SA's Got Talent is 'n Suid-Afrikaanse talentwerklikheidsreeds en deel van die Britse "Got Talent"-franchise. Die reeks, wat op 1 Oktober 2009 aangevang het, word op SABC2 uitgesaai en behels 'n kompetisie wat op grond van diverse talent gehou word. Sangers, dansers, komediante, verskeidenheidhandelinge en ander opvoerders kompeteer om die topprys van R250 000. Die program word deur aanbieders Rob van Vuuren en Anele Mdoda, beide radiopersoonlikhede, aangebied en die beoordelaars is radio- en media-veteraanpersoonlikheid Shado Twala, "Idols"-beoordelaar Randall Abrahams, en Ian von Memerty van "Strictly Come Dancing"-faam.

Die oudisies vind in verskillende stede en ten aanskoue van die drie beoordelaars plaas. Op enige stip tydens 'n opvoering kan die beoordelaars hul afkeur laat blyk deur 'n gonsknop te druk wat 'n groot rooi X aan die voorkant van hul tafel laat verskyn. Indien al die beoordelaars hul gonsknop gedruk het, is dit neusie verby vir die betrokke optrede. Om na die tweede ronde deur te dring, moet kandidate ten minste twee ja-stemme van die beoordelaars kry, anders word hulle huis toe gestuur.

Ná die oudisies sif die beoordelaars deur die ongeveer 200 kwalifiserende optredes waaruit die top-21 gekies word. Al die deelnemers word teruggeroep om uit te vind of hulle na die halfeindronde deurgedring het.

Die oorblywende kandidate tree binne die bestek van 'n aantal regstreekse halfeindronde op, met die twee gewildste kandidate uit elke halfeindronde wat hulle plek in die eindronde verseker. Anders as in die Amerikaanse weergawe kan die beoordelaars selfs op hierdie punt, waar dit die kykers tuis is wat per SMS vir hul gunsteling stem, die kandidate midde-in hulle optrede keer as al drie X'e getoon word. Hulle word telkens om hul mening oor elke optrede gevra.

Nadat al die kandidate vir die aand opgetree het, word die telefoonstemlyn vir stemme oopgestel. Nadat die stemme getel is, dring die kandidaat met die meeste openbare stemme outomaties na die eindronde deur. Die beoordelaars kies dan tussen die tweede en derde gewildste kandidate, met die wenner uit daardie twee wat ook 'n plek in die eindronde kry. Al die ander kandidate wat daardie aand opgetree het en nie deurgedring het nie, word dan huis toe gestuur.


Die eerste deelnemers wat na die finale ronde in die eerste seisoen (wat in 2009 uitgesaai is) deurgedring het was negentienjarige beatboxer George Avakian uit Johannesburg en kitaarspeler Louwtjie Rothman, 'n hoërskoolleerling uit Bellville. In die daaropvolgende semifinaaluitsending is Darren Rajbal, 'n 19-jarige dowe hiphopdanser vanuit Durban, en Cleo Filander, 'n agtjarige sangeres, na die finale ronde deurgestem. In die laaste semifinaal het Kalon Badenhorst, 'n twaalfjarige hiphop-/moderne danser uit Johannesburg en sangerbroers Willem en Louis van der Merwe uit Stellenbosch, na die finaal deurgedring. Hierdie ses kandidate het op Donderdag 12 November om die prysgeld van R250 000 meegeding en die wenner van die 2009-reeks is as Darren Rajbal aangekondig.



</doc>
<doc id="43434" url="https://af.wikipedia.org/wiki?curid=43434" title="SABC2">
SABC2

SABC2 is 'n Suid-Afrikaanse Uitsaaikorporasie-televisiekanaal wat programme in Engels, Afrikaans, drie Sotho-tale, Venda en Tsonga uitsaai. Die kanaal is in 1996 geskep toe die SAUK hul televisiekanale herstruktureer het. Die verminderde Afrikaanse inhoud op die kanaal het sommige sprekers van die taal ongelukkig gemaak, alhoewel die kanaal steeds 'n aansienlike hoeveelheid Afrikaanstalige programme, insluitende 'n daaglikse nuusbulletin saans om 19:00, uitsaai.




</doc>
<doc id="43436" url="https://af.wikipedia.org/wiki?curid=43436" title="Thomas Henry Grocott">
Thomas Henry Grocott

Thomas Henry Grocott was die stigter van "Grocott's Mail" in Grahamstad in die Oostelike Provinsie en medestigter asook jare lange voorsitter van die Nasionale Persunie.

Hy is in Liverpool gebore waar hy 'n vakleerling was by die "Liverpool Mail" van Mei 1854. Hy het uiteindelik 10 jaar by dié koerant deurgebring. In 1864 besoek mnr. R.W. Murray van die "Great Eastern Star" (wat jare later letterlik per ossewa na die Witwatersrand verplaas is en vandag nog as dagblad verskyn) Engeland. Hy ontmoet Grocott en bied aan dat hy Suid-Afrika toe kom en in die personeel van sy koerant kom werk. Die jong verslaggewer aanvaar die aanbod en vestig hom op Grahamstad.

Grocott is binne sy eerste vyf jaar in die Oos-Kaap getroud met Eliza Jane Miller, dogter van eerwaarde Miller, medestigter van die Baptistekerk in Suid-Afrika. Drie kinders is uit die huwelik gebore, Ida, Emma en William Ellington. Net die seun is getroud, terwyl die dogters vir hulle 'n gerieflike huis by Milnerstraat 2A op Grahamstad laat bou het waarin die gesin Grocott vandag nog woon.

Grocott sluit eers in 1869 'n vennootskap met J.V. O'Brien, maar dit hou skaars 'n jaar. Daarna rig hy 'n drukkery op en gee op 11 Mei 1870 die eerste Grocott-koerant uit, naamlik die "Grocott's Free Paper". Na stoomkrag ingevoer word om die drukmasjiene aan te dryf, word die koerant op 2 Januarie 1872 die tweeweeklikse "Grocott's Penny Mail", wat binne enkele jare in die hele Kaapkolonie, Vrystaat en Transvaal versprei is. Tien jaar later begin die koerant drieweekliks verskyn. In Augustus daardie jaar help Grocott mee aan die stigting van die Nasionale Persunie, waarvan hy van 1902 tot met sy dood in 1912 voorsitter was.

Hy was nou betrokke by die lief en leed van Grahamstad se inwoners en onder sy leiding het die koerant in 1899 die "Christmas Cheer Fund" gestig wat weduwees en weeskinders van die "First City Volunteers" ondersteun het. Die fonds bestaan meer as 'n eeu later steeds.

Hy is op 7 Oktober 1912 in Grahamstad oorlede.



</doc>
<doc id="43437" url="https://af.wikipedia.org/wiki?curid=43437" title="Delhi">
Delhi

Delhi (Hindi: दिल्ली) is met 'n bevolking van 11 007 835 die tweede grootste stad in Indië ná Moembaai en is geleë in die Nasionale Hoofstadgebied in die noorde van die land aan die Yamunarivier. Delhi is nie die amptelike hoofstad van Indië nie, dit is die stadsdeel Nieu-Delhi.



</doc>
<doc id="43438" url="https://af.wikipedia.org/wiki?curid=43438" title="Randall Abrahams">
Randall Abrahams

Randall Abrahams is 'n Suid-Afrikaanse radio- en televisiepersoonlikheid en ‘n musiekprodusent. Hy is die meeste bekend vir sy rol as die "streng beoordelaar" op die "Idols"-televisiereeks.

Abrahams is in Kaapstad gebore en het Harold Cressy High School bygewoon. Hy het van 1988 tot 1992 aan die Universiteit van Kaapstad gestudeer, waar hy 'n BA (Hons) behaal het. Hy het ook verskillende bestuursrolle by handelsradiostasies van die SAUK beklee: hy het in 1992 by die Kaapse stasie Good Hope FM as programmeringsassistent aangesluit, waarna hy tot stasiebestuurder bevorder is — 'n pos wat hy van 1994 tot 1997 beklee het. Hy het Good Hope verlaat en na Johannesburg verhuis, waar hy gehelp het met die vestiging van die jeugradiostasie YFM en as stasiebestuurder van 1997 tot 2002 gedien het. Van 2000 tot 2001 was hy ondervoorsitter van die National Association of Broadcasters (NAB), die bedryfsliggaam verantwoordelik vir die bevordering van die visie van die uitsaaisektor, en van 2001 tot 2003 het hy die amp van voorsitter beklee. 

In 2002 was hy een van die oorspronklike beoordelaars op M-Net se werklikheidsangkompetisie "Idols", wat op die internasionale formate "Pop Idol" en "American Idol" geskoei is. Hy het sedertdien tydens elke seisoen van die reeks as beoordelaar opgetree, en vervul die nie-amptelike rol van "Mnr. Nors". Randal was ook 'n beoordelaar op die "World Idols"-kompetisie in 2003, waarin "Idols" 1-wenner Heinz Winckler vierde geëindig het.

Van 2002 tot 2006 was jy Algemene Bestuurder van Kommersiële Radio by die SAUK en was hy verantwoordelik vir die sukses van 5FM, Metro FM en Good Hope FM. Sedert hy die SAUK verlaat het, tree hy as onafhanklike konsultant vir die digitale en openbarebetrekkinge-bedrywe terwyl hy sy werk vir televisie voortduur. Hy het ook as vryskutjoernalis gewerk en tot publikasies soos Financial Mail, Tribute, Y Mag, Advantage en Blink bygedra. Hy was ook die eienaar en besturende vennoot van die openbarebetrekkingefirma Total Exposure (wat die publisiteit vir SA's Got Talent bestuur het), van die projekbestuurmaatskappy Mushroom Productions en van die multimediabemarkingsmaatskappy RAMM. 

Randall is een van die beoordelaars op die debuutseisoen van die SABC2-werklikheidsreeks "SA's Got Talent", wat op die Britse "Got Talent"-formaat geskoei is en wat in Oktober en November 2009 uitgesaai is. Weens sy streng kommentaar tydens talentreekse soos "Idols" en "SA's Got Talent" word hy soms die Simon Cowell van Suid-Afrikaanse televisie genoem.



</doc>
<doc id="43439" url="https://af.wikipedia.org/wiki?curid=43439" title="Adam Johann von Krusenstern">
Adam Johann von Krusenstern

Adam Johann Baron von Krusenstern (ook bekend as "Iwan Fjodorowitsch Krusenstern", "Ivan Fedorovich Kruzenshtern", Russies "Ивáн Фёдорович Крузенштéрн"; * 19 November 1770 in Haggud naby Rapla, Estland; † 24 Augustus 1846 in Slot Ass naby Kiltsi, Estland) was 'n Duits-Baltiese admiraal in die Keiserlike Russiese Vloot. Hy was die eerste Russiese vlootaanvoerder wat om die aardbol geseil het. Sy suster, Christiane von Krusenstern, het in 1795 die tweede vrou van die Duitse skrywer August von Kotzebue geword. 

Krusenstern het sy opleiding aan die Seekadettekorps in Kronstadt voltooi en tussen 1787 en 1790 aan die Russiese oorloë teen Swede deelgeneem. Van 1793 tot 1799 het hy in Noord-Amerika, Afrika en Asië diens in die Britse Vloot gedoen.


</doc>
<doc id="43441" url="https://af.wikipedia.org/wiki?curid=43441" title="Karatsji">
Karatsji

Karatsji (Engels: "Karachi", Sindhi: ڪراچي, Oerdoe: کراچی "Karācī" [kəˈrɑːˌtʃi]) is met 'n bevolking van 
23 500 000 in 2013 die grootste stad van Pakistan asook van die Islamitiese wêreld en die tweede grootste stad ter wêreld na die Chinese Sjanghai. Dit is die belangrikste seehawe en finansiële sentrum van die land. Karatsji het tot die stigting van Islamabad in 1960 as hoofstad van Pakistan gedien.

Na Karatsji is in 1742 in 'n Nederlandse dokument vir die eerste keer verwys. Die Britse Oos-Indiese Kompanjie het die stad in 1839 van die Mogolryk verower en in 1843 by die Britse gebiede van Sindh as hoofstad ingelyf. Met die stigting van Brits-Indië in 1858 het Karatsji deel van die Britse Kroonkolonie geword en 'n smeltkroes van kulture gevorm. Met die onafhanklikheidwording van Pakistan in 1947 het dié stad die hoofstad van dié land geword.

Karatsji is net noord van die Indusdelta, Pakistan se grootste en belangrikste rivier, aan die Indiese Oseaan (Arabiese See) geleë.


</doc>
<doc id="43442" url="https://af.wikipedia.org/wiki?curid=43442" title="Idols (Suid-Afrika)">
Idols (Suid-Afrika)

Idols is 'n Suid-Afrikaanse televisiewerklikheidsreeks van die televisienetwerk M-Net wat op die gewilde Britse reeks "Pop Idol" gebaseer is. Die reeks is 'n kompetisie om die beste jong sangeres of sanger in Suid-Afrika te identifiseer. Dit is in Seisoen 1 deur Candy Litchfield, Matthew Stewardson en Sami Sabitiin aangebied, in Seisoen 2 deur Colin Moss en Letoya Makhene, en in Seisoen 3 deur slegs Colin Moss.

In hierdie reeks oudisioneer deelnemers ten eerstens, maar later word hulle tot net twaalf finaliste uitgedun, met elke finalis wat regstreeks moet optree. Daar is vier beoordelaars. In Seisoen 1 was Randall Abrahams, Dave Thompson, Marcus Brewster en Penny Lebyane, en in Seisoen 2 is Brewster en Lebyane deur Mara Louw-Thomson en Gareth Cliff vervang. Die beoordelaars se doel is om kritiek op die deelnemers se opvoerings telewer. Kykers kan vir etlike ure ná die afloop van 'n uitsending hul stem vir hul gunsteling via telefoon, SMS of aanlyn plaas. Op die daaropvolgende aand se episode word die deelnemers met die minste stemme huis toe gestuur.

Die wenner van die eerste seisoen was Heinz Winckler, met Brandon October en Melanie Lowe in onderskeidelik die tweede en derde plekke. Die tweede seisoen is deur Anke Pietrangeli gewen, met Poseletso Sejosingoe om die tweede plek en Jacques Terre'Blanche in die derde.


</doc>
<doc id="43445" url="https://af.wikipedia.org/wiki?curid=43445" title="Gloucester, Massachusetts">
Gloucester, Massachusetts

Gloucester (ˈɡlɒstər) is 'n stad op Kaap Ann in die Essex-distrik van die Amerikaanse deelstaat Massachusetts met 'n bevolking van 28 789 volgens die sensus van 2010. Die stad maak deel uit van Boston se North Shore.

Gloucester is in 1623 deur vissers gestig, en die visserybedryf was tot in die 1990's die belangrikste bron van inkomste vir sy bewoners. Toe die plaaslike visgronde in 1995 as gevolg van oorvissery gesluit is, is sowat 20 000 vissers werkloos gelaat.

Gloucester is vandag tydens die somer 'n gewilde toeristebestemming. Die nedersetting bestaan uit 'n stadskern aan die noordelike kant van die seehawe en die woonbuurte Annisquam, Bay View, Lanesville, Folly Cove, Magnolia, Riverdale, East Gloucester en West Gloucester. Die stad word begrens deur Rockport in die ooste, Ipswich Bay in die noorde, Essex en Manchester-by-the-Sea in die weste en Massachusetts Bay in die suide. 


</doc>
<doc id="43446" url="https://af.wikipedia.org/wiki?curid=43446" title="Kaap Ann">
Kaap Ann

Kaap Ann (Engels: Cape Ann) is 'n rotsagtige skiereiland aan die Atlantiese Oseaan, in die noordooste van die Amerikaanse deelstaat Massachusetts. Die kaap is sowat 30 myl noordoos van Boston geleë en vorm die noordelike uithoek van Massachusetts Bay. Kaap Ann behels die nedersettings Gloucester, Essex, Manchester-by-the-Sea en Rockport.

Die eerste kaart van Kaap Ann is deur die ontdekkingsreisiger John Smith geteken, alhoewel hy die kaap oorspronklik na sy geliefde Tragbigzanda vernoem het. Toe hy die kaart aan koning Charles I van Engeland getoon het, het hy voorgestel dat Charles enige van die "barbaarse name" (wat van inheemse Eerste Nasies oorgeneem is) volgens sy eie goeddunke deur Engelse plekname sou kon vervang. Die monarg het vervolgens baie plekname verander, waarvan net vier bewaar gebly het - waaronder Kaap Ann, 'n naam wat Charles ter ere van sy moeder, Anna van Denemarke, gekies het.

Die Engelse kolonie op Kaap Ann is in 1624 gestig. Dit was die derde poging om 'n permanente nedersetting in Nieu-Engeland te vesting, naas die Plymouth-kolonie en Nantasket Beach. Twee skepe van die "Dorchester Company" het 32 setlaars na die kolonie geneem, waarby John Tylly en Thomas Gardner as oorsieners in die plaaslike visserybedryf en plantasie aangestel is. Aangesien hierdie kolonie die Massachusetts Bay-nedersetting voorafgegaan het, is na sy bewoners as die "old planters" verwys.

Die naam "Kaap Ann" was omstreeks 1634 reeds algemeen gebruiklik. Dit kom op kaarte in William Wood se "New England Prospect" voor wat in dieselfde jaar verskyn het.


</doc>
<doc id="43457" url="https://af.wikipedia.org/wiki?curid=43457" title="John du Plessis">
John du Plessis

Prof. Johannes (John) du Plessis was 'n omstrede teoloog van die Nederduitse Gereformeerde Kerk wat vanweë sy moderne beskouings as dwaalleraar gebrandmerk en ná 'n lang stryd uit sy pos aan die Stellenbosse Kweekskool onthef is.

John du Plessis is in 1868 op Cradock gebore waar sy vader NG leraar was. Hy was 'n knap leerling en van kleins af lief vir boeke. In 1893 behaal hy sy BD (Baccalaureusgraad in Godgeleerdheid) in Edinburgh, Skotland.

Sy eerste gemeente was Zastron in die Vrystaat, vanwaar hy in 1899 na die NG gemeente Kaapstad se Seepunt-wyk vertrek. Tydens die Tweede Vryheidsoorlog was hy aan die mediese diens verbonde toe hy die Boere in die binneland pastoraal versorg het. Kort na die oorlog word hy die NG Kerk se eerste sendingsekretaris en in 1905 saakgelastigde, soos sy pa. Een van sy pligte was redakteur van die "De Kerkbode". Ná 'n kort onderbreking word hy die eerste redakteur van die verenigde "De Kerkbode" en publiseer omstrede uitsprake in die blad. Dit het veroorsaak dat 'n leertug-saak van toe af geleidelik teen hom begin opbou het. Hy bedank in 1912 en onderneem 'n reuse-toer deur Afrika. Hieroor skryf hy 'n boek uit 'n sendingoogpunt. Hy het in 1911 'n boek oor die lewe van ds. Michiel Christiaan Vos geredigeer, van aantekeninge voorsien en laat uitgee.

Kort ná sy terugkeer word hy hoogleraar aan die Stellenbosse Kweekskool. Hy bevraagteken onder meer Moses se outeurskap van die eerste vyf boeke van die Ou Testament en Jesus se kennis van laasgenoemde testament, wat hom in omstredenheid dompel. Hy begin 'n blad, "Het Zoeklicht", waarin hy kyk na die basis van geloof. Tydgenote het Du Plessis daarvan beskuldig dat hy 'n modernis was en verskeie dwaalleringe aangehang het.

Tussen 1928 en 1930 bemoei verskeie ringe en sinodes hulle hiermee. In 1932 slaag Du Plessis se appèl na die Hooggeregshof teen die kerk se hantering van sy saak. Later in dieselfde jaar stem die sinode hom nietemin uit sy hoogleraarsamp, hoewel hy sy pensioen en ander voordele kon behou.

Hy sterf in 1935 en word teen die Papegaaiberg by Stellenbosch begrawe. Van sy vriende laat maak 'n pienk marmergedenkteken wat later bekend word as Pienk Piet.

Uiteindelik word Du Plessis as knap akademikus en sendingkundige erken. Uit sy pen het onder meer 'n gesaghebbende biografie oor dr. Andrew Murray asook "The History of Christian Missions" verskyn.
'n Standbeeld van hom, genaamd Pienk Piet, is in 1944 opgerig.



</doc>
<doc id="43458" url="https://af.wikipedia.org/wiki?curid=43458" title="Kerkbode">
Kerkbode

Die Kerkbode is die amptelike orgaan van die Nederduitse Gereformeerde Kerk wat in 1849 deur dr. Abraham Faure as "De Gereformeerde Kerkbode" opgerig is. Later het dit as "De Kerkbode" en "Die Kerkbode" bekendgestaan, maar in 2003 is die "die" in die titel laat vaar. Die blad verskyn elke twee weke.

Dit is die oudste blad van sy soort in Suid-Afrika. In sy eerste 160 jaar het die "Kerkbode" 19 redakteurs gehad, onder wie bekende figure soos die omstrede teoloog prof. John du Plessis, ds. P.G.J. Meiring, latere leier van die Konserwatiewe Party dr. Andries Treurnicht, kerkleier en skrywer dr. Frits Gaum en skrywer en voormalige moderator Johann Symington.

Die "Kerkbode" se sirkulasie het deur die jare gewissel tussen 10 000 en 50 000 en dit was in 'n stadium veel invloedryker as wat die omset 'n mens sou laat vermoed.

In 2009 skakel die blad oor na 'n formaat wat meer aan 'n tydskrif as koerant herinner, maar dit dra steeds al die kerk se amptelike berigte asook die meeste betrekkings in die NG Kerk en in sy meer as 1 100 gemeentes. Dit word op Wellington uitgegee. Adri-Louise van Renen-Fourie was van 2011 die eerste vroulike redakteur van die "Kerkbode" tot sy in 2013 om gesondheidsredes moes bedank. Sy is op Sondag 15 Junie 2014 oorlede nadat lewerkanker twee jaar vantevore by haar gediagnoseer is.




</doc>
<doc id="43459" url="https://af.wikipedia.org/wiki?curid=43459" title="Andries Treurnicht">
Andries Treurnicht

Dr. Andries Petrus Treurnicht (19 Februarie 1921, Piketberg - 22 April 1993, Kaapstad) was ’n Suid-Afrikaanse kabinetsminister, leier van die Konserwatiewe Party, NG predikant, koerantredakteur en provinsiale rugbyspeler.

Hy is in 1943 as predikant gelegitimeer, waarna hy reisende sekretaris van die Christen-studentevereniging was. Hy was predikant op Oudtshoorn toe hy in 1949 vir Suidwestelike Distrikte as skrumskakel teen die All Blacks uitgedraf het. Tydens sy bediening as studenteleraar in die NG gemeente Rondebosch (1950-1954), behaal hy sy doktorsgraad aan die Universiteit van Kaapstad oor Abraham Kuyper. Sy laaste twee gemeentes was Stellenbosch (1954-1958) en Pretoria (1958-1960). 

Op 1 Maart 1960 word hy aangestel as redakteur van die "Kerkbode" en druk gou sy stempel af toe hy standpunt inneem teen die besluite van die Cottesloe-kerkeberaad, wat op die Sharpeville-slagting gevolg het. Treurnicht word bekend as behoudende kerkman en ’n ondubbelsinnige ondersteuner van die regering se apartheidsbeleid. Hy het hom weekliks in die "Kerkbode" uitgelaat oor wat hy geglo het die kerk se standpunt behoort te wees en ook in sy boeke oor die politiek, waaronder "Credo van ’n Afrikaner" en "Op die keper". Intussen maak hy opgang in die kerk en word mettertyd assessor van die Kaapse asook die Algemene Sinode. 

In 1967 versoek eerste minister John Vorster hom om redakteur te word van die nuwe, regeringsgesinde Pretoriase middagblad, "Hoofstad". Treurnicht aanvaar die aanstelling, maar weens sy uiters konserwatiewe standpunte bots hy meermale met die eerste minister.

In die jare sewentig word hy Volksraadslid vir die Nasionale Party in die kiesafdeling Waterberg en later adjunkminister van Bantoe-onderwys. Hy neem ’n onbuigsame standpunt in tydens die Soweto-jeugopstand van 1976 met onder andere sy opdrag dat tegniese skoolvakke aan swart skole in Afrikaans gedoseer moet word.

Vroeg in die jare tagtig word hy Transvaalse leier van die Nasionale Party en minister van staatsadministrasie. Weer bots hy met die eerste minister, dié keer P.W. Botha en wel oor sy onwrikbare standpunt dat apartheid sonder toegewings toegepas moet word. Uiteindelik bedank hy in 1982 uit die kabinet en die Nasionale Party en word stigterleier van die regse Konserwatiewe Party. 

Die KP het in 1987 die Progressiewe Federale Party met meer as ’n kwart van die kiesers se steun as amptelike opposisie onttroon, en sy hoogtepunt tydens die laaste "blanke" verkiesing op 6 September 1989 bereik, met 41 uit 178 volksraadsetels en byna ’n derde van die kiesersteun.

Die politieke skrif was egter teen 1992 vir Treurnicht en sy Konserwatiewe Party aan die muur toe sy "nee"-standpunt (wat hom die bynaam van "Dr No" in die Engelse pers op die hals gehaal het) beslissend tydens die blanke referendum, wat president F.W. de Klerk uitgeroep het, verslaan is.

Treurnicht is op 22 April 1993 tydens 'n hartoperasie in Kaapstad oorlede. Dit volg kort na die KP 'n terugslag beleef het met die inhegtenisneming van Clive Derby-Lewis, 'n seniorlid van die party, vir die moord op Chris Hani. Sy voormalige adjunkminister, Ferdinand Hartzenberg, is ná sy dood as laaste leier van die Konserwatiewe Party verkies.

Van Treurnicht skryf dr. Frits Gaum ná sy dood: "Hierdie knap teoloog/filosoof, boeiende prediker, spreker en skrywer en wat in ’n stadium baie na aan die eersteministerskap van Suid-Afrika gekom het - het as ’n teleurgestelde mens gesterf."



</doc>
<doc id="43460" url="https://af.wikipedia.org/wiki?curid=43460" title="Kinross, Skotland">
Kinross, Skotland

Kinross (Skots-Gaelies: "Ceann Rois") is 'n dorp in die middel van Skotland, met 'n bevolking van sowat 4 000 mense. Kinross in Suid-Afrika is vernoem na die dorp. Kinross is op die oewers van Loch Leven geleë.


</doc>
<doc id="43462" url="https://af.wikipedia.org/wiki?curid=43462" title="Sharpeville-slagting">
Sharpeville-slagting

Die Sharpeville-slagting was 'n gewelddadige botsing tussen betogers en die polisie in die gelyknamige township in die Vaaldriehoek, teen die destydse paswette.

Sharpeville, wat na John Sharpe, 'n burgemeester van Vereeniging, vernoem is, was op 21 Maart 1960 die toneel van die sogenaamde Sharpeville-slagting, waarvan die internasionale gemeenskap met skok kennis geneem het en wat aanleiding tot landwye opstande gegee het. Daar is beweer dat die swart betogings in Sharpeville tot 'n paniekbevange reaksie deur die polisie gelei het. 'n Geregtelike ondersoek het getoon dat die meeste van die 69 slagoffers van agter geskiet is. 

Die regering van Hendrik Verwoerd het 'n noodtoestand verklaar en 'n verbod op die African National Congress en die Pan Africanist Congress, van Robert Sobukwe, geplaas. Nelson Mandela het daarop sy beleid van vreedsame verset laat vaar en die ANC se militêre vleuel, die "Umkhonto we Sizwe", gestig.

Sharpeville: An Apartheid Massacre and its Consequences, Tom Lodge, Oxford University Press, 2011. Moontlik beskikbaar op Google Books.



</doc>
<doc id="43463" url="https://af.wikipedia.org/wiki?curid=43463" title="Marshalleilande">
Marshalleilande

Die Marshalleilande (Engels: "Marshall Islands", [ˈmɑːrʃəl ˈaɪləndz], ; Marshallees: "Aorōkin M̧ajeļ"), amptelik die Republiek die Marshalleilande ("Republic of the Marshall Islands", kort "RMI"; "Aolepān Aorōkin M̧ajeļ", [ɑ̯ɑ͡ɒɔ̯ɔ͡ɛlʲɛbʲænʲ ɑ̯ɑ͡ɒo̯o͡ɤrˠɤɡɯ͡inʲ mˠɑɑ̯zʲɛ͡ʌɫ]), is 'n eilandnasie in die Stille Oseaan en Oseanië net noord van die ewenaar en net wes van die Internasionale datumgrens met 'n oppervlakte van 181,43 km² en 'n bevolking van 53 066 in 2016. Die Marshalleilande bestaan uit sowat 1 200 eilande.

Die Marshalleilande is in die ooste van die Noordelike Mariana-eilande, in die noordooste van die Gefedereerde State van Mikronesië, in die suidooste van Japan, in die weste van Hawaii en in die noordweste van Kiribati geleë. Die hoofstad en grootste stad is Majuro.

Die Marshalleilande is genoem ná die seekaptein John Marshall wat in 1788 saam met die seekaptein Thomas Gilbert, ná wie Kiribati voorheen die "Gilberteilande" genoem is, Kiribati en die Marshalleilande vir Europa ontdek het.

As gevolg van die Spaans-Amerikaanse Oorlog is die argipel in 1899 deur Spanje aan die Duitse Keiserryk verkoop en by Duits-Nieu-Guinee ingelyf. Tydens die Eerste Wêreldoorlog is dit deur Japan beset en het na die oorlog 'n Volkebondmandaat geword. Tydens die Tweede Wêreldoorlog is dit deur die Verenigde State beset en het in 1947 'n trougebied van die Verenigde Nasies geword. Tussen 1946 en 1958 het die Verenigde State eksperimente met kernwapens in die Bikini-atol uitgevoer en meer as 20 waterstof- en atoombomme oor die atol getoets, die grootste daarvan was Castle Bravo met 15 megaton. Op 1 Mei 1979 het die Marshalleilande sy eie regering bekom en status van selfregering ontvang. Die Marshalleilande het op 21 Oktober 1986 'n verdrag oor vrye assosiasie met die Verenigde State onderteken, waarmee dit 'n onafhanklike land geword het. Die Verenigde State is nog steeds vir die verdediging van die Marshalleilande verantwoordelik.


</doc>
<doc id="43465" url="https://af.wikipedia.org/wiki?curid=43465" title="Salomonseilande">
Salomonseilande

Die Salomonseilande (Engels: "Solomon Islands") is 'n eilandnasie in die Stille Oseaan en Oseanië suid van die ewenaar met 'n oppervlakte van 28 400 km² en 'n bevolking van amper 600 000 in 2016. Die Salomonseilande is oos van Papoea-Nieu-Guinee, suid van Nauru, wes van Tuvalu, noord van Vanuatu en noordoos van Australië geleë. Die hoofstad en grootste stad is Honiara, geleë op die eiland Guadalcanal.

Die Salomonseilande bestaan uit ses hoofeilande en meer as 900 kleiner eilande. Dié land se naam is afgelei van die gelyknamige argipel, wat tot Melanesië behoort en nog die Noordelike Salomonseilande rondom Bougainville insluit, wat tot Papoea-Nieu-Guinee behoort. Die Salomonseilande word deur die Koraalsee in die weste en die Salomonssee in die suide begrens. In die noorde is die oop Suidelike Stille Oseaan geleë.

In 1568 het die Spaanse ontdekkingsreisiger Álvaro de Mendaña de Neira die eilande vir Europa ontdek en na die Bybelse koning Salomo "Islas Salomón" genoem. In Junie 1893 het die Salomonseilande onder Britse invloed gekom, nadat die Suidelike Salomonseilande deur kaptein Gibson R.N. van die HMS "Curacoa" tot Britse protektoraat verklaar is. Tydens die Tweede Wêreldoorlog het gedurende die Salomonseilande-veldtog (1942–1945) tussen die Verenigde State en die Keiserryk van Japan hewige gevegte plaasgevind, soos die Slag van Guadalcanal. Op 7 Julie 1978 het die Salomonseilande van die Verenigde Koninkryk onafhanklik geword. Die Salomonseilande is 'n grondwetlike monargie binne die Britse Statebond met Elizabeth II as staatshoof.

Die Salomonseilande bestaan uit tien administratiewe gebiede, waarvan nege provinsies is wat deur verkose provinsiale gemeentes geadministreer word en die tiende die hoofstad Honiara is wat deur die Honiara Stadsraad geadministreer word.



</doc>
<doc id="43467" url="https://af.wikipedia.org/wiki?curid=43467" title="Frits Gaum">
Frits Gaum

Dr. Frits (Frederik Malherbe) Gaum (Germiston, Transvaal, 25 April 1940 - ) is 'n emeritus-predikant van die Nederduitse Gereformeerde Kerk, oudredakteur van die Kerk se amptelike mondstuk, "Kerkbode", en 'n skrywer. 

Gaum matrikuleer aan die Hoërskool Vryburger in Primrose en studeer aan die Universiteit van Pretoria, Stellenbosch en die Oranje-Vrystaat. In 1969 behaal hy die graad D.Litt. en maak geskiedenis deurdat hy die eerste predikant van Kuruman was wat 'n doktorsgraad ontvang het. Sy proefskrif het gehandel oor die literêre gehalte van die gesange wat indertyd in gebruik was in die NG Kerk. In 1984 volg 'n M.Joernalistiek met 'n skripsie oor die eise van geslaagde kerklike joernalistiek. 

Hy bedien net twee gemeente, naamlik Kuruman (1966 tot 1969) en Wynberg (1969 tot 1971), want in laasgenoemde jaar word hy die eerste uitvoerende direkteur van Bybelkor op Wellington, wat later Bybel-Media sou word. In 1986 word hy aangestel as redakteur van die "Kerkbode" en van 1989 af was hy hoofredakteur van die NG Kerk se kerklike tydskrifte, te wete die "Kerkbode", "Voorligter" en "Jaarboek van die Nederduitse Gereformeerde Kerke". Van 1993 af dien hy ook as uitvoerende voorsitter van Christen-Netwerk Media. 

In die breër kerklike verband was hy van 1990 tot 1998 skriba van die Algemene Sinode van die Nederduitse Gereformeerde Kerk en moderator van die Sinode van Wes-en-Suid-Kaapland in 1995. Mettertyd is hy ingeskakel by die Groote Kerk, die gemeente waarvan die eerste redakteur van die "Kerkbode", ds. Abraham Faure, 150 jaar tevore ook predikant was.

In 1997 was Gaum die opsteller van die NG Kerk se belydenis oor die kerk se betrokkenheid by en ondersteuning van apartheid, "Die verhaal van die NG Kerk se reis met apartheid", wat uiteindelik ook op die tafel van die Waarheid-en-versoeningskommissie beland het.

Gaum is die skrywer van etlike boeke, onder meer "Nie van hoorsê nie, Here", "Op pad met God en mense", "Lente van '66" ('n roman), "Praat verby grense" (saam met sy seun, Laurie) en "Fluit-fluit, die kerk is uit?" wat in 2012 met die Andrew Murray-prys bekroon is. Hy is die hoofredakteur van die "Christelike Kernensiklopedie", wenner van die Pieter van Drimmelen-medalje van die Suid-Afrikaanse Akademie vir Wetenskap en Kuns in 2009.

Hy is getroud met Henda en hulle het drie kinders, André (lid van die parlement), Laurie (predikant) en Lina (musiekdirekteur), en twee kleinkinders. 



</doc>
<doc id="43468" url="https://af.wikipedia.org/wiki?curid=43468" title="Papoea-Nieu-Guinee">
Papoea-Nieu-Guinee

Papoea-Nieu-Guinee (Engels: "Papua New Guinea", Tok Pisin: "Papua Niugini"; Hiri Motu: "Papua Niu Gini"), amptelik die Onafhanklike Staat Papoea-Nieu-Guinee (Engels: "Independent State of Papua New Guinea", Tok Pisin: "Independen Stet bilong Papua Niugini", Hiri Motu: "Independen Stet bilong Papua Niu Gini"), is 'n eilandnasie in Oseanië net suid van die ewenaar met 'n oppervlakte van 462 840 km² en 'n bevolking van 7 059 653 in 2011. Papoea-Nieu-Guinee is oos van Indonesië, suidoos van Palau, suid van die Gefedereerde State van Mikronesië, wes van Nauru en die Salomonseilande en noord van Australië geleë. Die hoofstad en grootste stad is Port Moresby, wat in die suide van die land langs die Koraalsee geleë is.

Papoea-Nieu-Guinee is naas Madagaskar en Indonesië die derde grootste eilandnasie in die wêreld. Dit bestaan uit die oostelike deel van die eiland Nieu-Guinee, wat die grootste deel vorm, die Bismarck-argipel met groot eilande soos Nieu-Brittanje en Nieu-Ierland asook die outonomie gebied rondom die eiland Bougainville, wat geografies, maar nie polities nie tot die Salomonseilande behoort. Naas al die eilande word Papoea-Nieu-Guinee se geografie veral deur die Bismarcksee in die noorde en die Salomonssee in die suidooste gekenmerk. Van die eilandnasie se langste riviere is die Fly en die Sepik. Albei riviere ontspring in die sentrale Viktor Emmanuel-bergreeks in die Westelike provinsie; terwyl die Fly in die suidelike Koraalsee uitmond, vloei die Sepik in die noordelike Bismarcksee.

Papoea-Nieu-Guinee is 'n grondwetlike monargie binne die Britse Statebond met Elizabeth II as staatshoof. Die land het op 16 September 1975 van Australië onafhanklik geword, nadat Papoea-Nieu-Guinee deur sy suidelike buurland vir sowat 60 jaar regeer is. Tot die Eerste Wêreldoorlog is die eiland Nieu-Guinee deur drie koloniale magte beheers: Die Duitse Keiserryk in die noorde, die Verenigde Koninkryk in die suide en Nederlands-Indië in die weste. Op 1 Julie 1949 is die Australiese gebiede van Papoea en Nieu-Guinee as die Gebied Papoea en Nieu-Guinee saamgesluit.

Papoea-Nieu-Guinee is een van die kultureel mees diverse lande in die wêreld. Hier word sowat 851 verskeie tale gepraat, waaronder die Engelse kreooltaal Tok Pisin, die Austronesiese taal Hiri Motu en verskeie Papoeatale wat nie 'n taalfamilie in sy eie reg vorm nie, maar ook nie tot een van die ander taalfamilies behoort nie.



</doc>
<doc id="43470" url="https://af.wikipedia.org/wiki?curid=43470" title="Gefedereerde State van Mikronesië">
Gefedereerde State van Mikronesië

Die Gefedereerde State van Mikronesië (Engels: "Federated States of Micronesia", kort "FSM") is 'n eilandnasie in die Stille Oseaan en Oseanië net noord van die ewenaar. Dit beslaan 'n oppervlakte van 702 km² en het 'n bevolking van 104 937 in 2016 gehad. Die naam "Mikronesië" is afgelei van Grieks μικρός, "mikrós" vir "klein" en νῆσος, "nêsos" vir "eiland", letterlik: "klein eilande". Die Gefedereerde State van Mikronesië bestaan uit sowat 600 eilande van die Karoline-eilande; die aangrensende Palau beslaan die ander deel van dié argipel.

Die Gefedereerde State van Mikronesië is in die ooste van Palau en die Filippyne, in die suide van die Noordelike Mariana-eilande, in die suidweste van die Marshalleilande, in die weste van Kiribati, in die noordweste van Nauru en in die noorde van Papoea-Nieu-Guinee en die Salomonseilande geleë. Die hoofstad is Palikir en die grootste stad is Weno.

As gevolg van die Spaans-Amerikaanse Oorlog is die argipel in 1899 deur Spanje aan die Duitse Keiserryk verkoop en by Duits-Nieu-Guinee ingelyf. Tydens die Eerste Wêreldoorlog is dit deur Japan beset en het na die oorlog 'n Volkebond-mandaat geword. Tydens die Tweede Wêreldoorlog is dit deur die Verenigde State beset en het in 1947 'n trougebied van die Verenigde Nasies geword. Op 10 Mei 1979 het vier van die trougebied se distrikte 'n nuwe grondwet aanvaar en het die Gefedereerde State van Mikronesië geword. Die Marshalleilande, Palau en die Noordelike Mariana-eilande het besluit om nie deel te word nie. Die Gefedereerde State van Mikronesië het op 3 November 1986 'n Verdrag oor vrye assosiasie met die Verenigde State onderteken, waarmee dit 'n onafhanklike land geword het. Die Verenigde State is nog steeds vir die verdediging van die Gefedereerde State van Mikronesië verantwoordelik.

Die Gefedereerde State van Mikronesië is onderverdeel in vier deelstate:


</doc>
<doc id="43490" url="https://af.wikipedia.org/wiki?curid=43490" title="Loch Leven">
Loch Leven

Loch Leven (Skots-Gaelies: "Loch Lìobhann") is 'n meer in die middel van Skotland. Op sy langste is die meer 6 km lank, en 'n belangrike dorp op sy oewer is Kinross.


</doc>
<doc id="43491" url="https://af.wikipedia.org/wiki?curid=43491" title="S-Bahn Rhein-Main">
S-Bahn Rhein-Main

Die S-Bahn Rhein-Main is 'n regionale spoornetwerk wat die voorstede met die middestad van Frankfurt am Main verbind. Dit is deel van die openbare vervoerdienste wat deur die vervoermaatskappy RMV (Rhein Main Verkehrsverbund) verskaf word. 

Omdat die Frankfurt Metro treindiens nie ver in die voorstede deurdring nie en die voorstadtreine op stasies net buite die middestand eindig, was dit nodig om 'n vinniger vervoermiddel vanuit die stadsentrum na die voorstede te ontwikkel. Die voorstadstreine van die S-Bahn beskik oor vyf lyne wat tussen 4:30 en 0:30 uur ry. In die stad dien die S-Bahn as 'n snelmetro aangesien die afstande tussen die stasies is veel groter as by 'n gewone moltrein. 

Die S-Bahn het jaarliks ongeveer 130 miljoen passasiers.



</doc>
<doc id="43492" url="https://af.wikipedia.org/wiki?curid=43492" title="Pous Pius V">
Pous Pius V

Pius V was die 225ste pous van die Rooms-Katolieke Kerk van 1566 tot 1572. Hy word as heilige vereer in die Rooms-Katolieke Kerk. Hy is veral bekend vir sy rol in die konsilie van Trente, die Kontrareformasie en standaardisering van die liturgie.

Pous Pius V is gebore as Antonio Ghislieri op 17 Januarie 1504 in Bosco, Hertogdom Milaan. Hy was 'n seun van Paolo Ghislieri en Domenica Augeria. Op die ouderdom van veertien jaar sluit hy aan by die Dominikane en neem die kloosternaam Michele aan. Sy naam word ook as Giovanni Michele aangegee. Hy word tot priester gewy in Genua in 1528. Hy het probeer om die morele laksheid in die Dominikaanse kloosters aan te spreek en is op eie versoek aangestel as inkwisiteur in Como. Sy hervormingsywer het hom die wrok van die plaaslike bevolking op die hals gehaal en hy moes terugkeer na Rome in 1550. Pous Paulus IV stel hom op 4 September 1556 aan as biskop van Sutri en Nepi en maak hom 'n kardinaal op 15 Maart 1557. Onder Pous Pius IV word hy biskop van Mondovi en Piëmont op 17 Maart 1560, maar sy teenstanders het dit reggekry om sy gesag as inkwisiteur in te kort. Op 7 Januarie 1566 volg hy Pous Pius IV op en word gekroon op sy verjaarsdag 17 Januarie 1566 deur kardinaal Giulio Feltrio della Rovere. Hy regeer tot sy dood op 1 Mei 1572 en word opgevolg deur Pous Gregorius XIII. Die naam ‘Pius’ beteken 'die vrome'.

Pous Pius V was al gou na sy verkiesing in die moeilikheid oor die dieet van Augsburg van 26 Maart 1566. Kardinaal Giovanni Francesco Commendone het die situasie egter beredder. Die pous was deeglik bewus daarvan dat hy die moraliteit van die kerk moet herstel. Hy het die pouslike hof hervorm op die manier van leefwyse van die Dominikane. Hy het bepaal dat geestelikes in hulle gemeente moet woon, kroeë gereguleer en prostitute verdryf. Op 29 Maart 1567 puliseer hy "Admonet Nos" waarin die herinvestuur van gebiede wat tot die pouslike staat behoort, verbied word. Hy het die belangrikheid van seremonies beklemtoon en veral die liturgie van die Mis vasgelê. Die kanon moes gehandhaaf word en die besluite van die konsilie van Trente moes geïmplementeer word. In 1569 benoem die pous 'n kommissie om die teks van die Vulgaat (die Latynse Bybel) te hersien. Op 17 September 1569 publiseer hy die bul "Consueverunt Romani" wat die bid van die rosekrans (ook paternoster genoem) aanbeveel.

In uitvoering van die besluite van die konsilie van Trente, het pous Pius die Heilige Mis gestandaardiseer en op 14 Julie 1570 'n missaal gepubliseer onder die titel "Quo Primum". Die missaal was verpligtend vir alle misse in die Latynse ritus, behalwe waar 'n missaal van voor 1370 gebruik is. Die tridentiene mis (soos dit later genoem word) bly geldig vir 400 jaar totdat Pous Johannes XXIII dit laat hersien het in 1962.

Pous Pius V was terdeë bewus van die aanvalle op die kerk se gesag en wou die aanvalle so veel moontlik beperk. In Frankryk, waar sy invloed groot was het hy verskeie maatreëls teen die Hugenote getref. Hy het kardinaal Odet de Coligny afgeset en die koninklike edik wat protestantse dienste toegelaat het, gekanselleer. Hy het die Roomse kategismus afgedwing en geen kompromie met die adellike Hugenote geduld nie.

Sy bul "In Coena Domini" van 1568 is die rigtinggewende publikasie van sy beleid, maar sy verbod op winsbejag en die veroordeling van Michael Baius, die ketter van die Universiteit van Leuven en die hervorming van die brevier in Julie 1568 toon sy karakter. Hy veroordeel "dirum nefas" in Augustus 1568, verban die Jode uit die kerklike staat behalwe in Rome en Ancona, en bevestig die voorregte van die kruisvaarders en beskerm hulle teen die Inkwisisie in Oktober 1570. Hy bevestig in November 1570 die Onbevlekte Ontvangenis, onderdruk die Fratres Humiliati weens losbandigheid in Februarie 1571 en stig die kantoor vir die verering van Maria in Maart 1571. Hy herstel die daaglikse voordrag van die kanonieke ure in September 1571 en kondig 'n volle aflaat aan vir die aankoop van hulp teen die Turke in Maart 1572.

Pous Pius V het Maria, koningin van Skotland, gesteun teen Elizabeth I van Engeland. Op 27 April 1570 publiseer die pous sy bul "Regnans in Excelsis" waarin hy Elizabeth tot ketter verklaar en haar onderdane van alle trou aan haar kwytskeld. In antwoord begin Elizabeth die katolieke vervolg.

Pous Pius V het die vorming van die Heilige Liga teen die Turke bevorder. Die liga se vloot het die Slag van Lepanto op 7 Oktober 1571 gewen. By sy heiligverklaring is aangevoer dat die pous op wonderbaarlike wyse van die oorwinning geweet het net nadat die slag verby was, hoewel hy in Rome was. Drie nasionale sinodes is ook tydens sy pontifikaat gehou in Napels onder Kardinaal Alfonso Carafa (wat deur pous Pius in ere herstel is na 'n ondersoek), in Milaan onder kardinaal Carlo Borromeo en in Machim.

Die wit pouslike drag word ook aan pous Pius V toegeskryf omdat hy na sy verkiesing nie sy wit Dominikaanse gewaad sou wou verander na die gebruiklike rooi nie. Die bewering word egter in twyfel getrek

Pous Pius V het 21 nuwe kardinale aangestel in drie konsistories.





Die generaal van die Dominikaanse Orde, Antonin Cloche, begin die heiligverklaringsproses van pous Pius V in 1696. Op 1 Mei 1672 word Pius salig verklaar deur Pous Clemens X en op 22 Mei 1712 heilig deur Pous Clemens XI. Sy feesdag was oorspronklik op 5 Mei, maar in 1969 word dit verskuif na 30 April.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="43496" url="https://af.wikipedia.org/wiki?curid=43496" title="Hanoi">
Hanoi

Hanoi (Viëtnamees: "Hà Nội") is die hoofstad en tweede grootste stad in Viëtnam naas Ho Chi Minh-stad met 6 500 000 inwoners (2009-sensus) en 'n oppervlakte van 3 344,7 km².

Hanoi is naby die Rooirivier-delta geleë. Die stad is aan die oewer van die Rooirivier geleë, 100 km van die Suid-Chinese See en 1 760 km (1 094 myl) noord van Ho Chi Minh-stad.


</doc>
<doc id="43497" url="https://af.wikipedia.org/wiki?curid=43497" title="Bogotá">
Bogotá

Bogotá (Spaans: [boɣoˈta]) is die hoofstad en grootste stad van Colombia. Die stad het 'n bevolking van 7 878 783 in 2015 gehad en 'n oppervlakte van 1 587 km². Bogotá is op 6 Augustus 1538 deur Spanjaarde onder Gonzalo Jiménez de Quesada as Santafé de Bogotá gestig.



</doc>
<doc id="43499" url="https://af.wikipedia.org/wiki?curid=43499" title="Montserrat">
Montserrat

Montserrat (Engels: [mɒntsəˈræt]) is 'n klein eiland in Noord-Amerika en 'n oorsese gebied van die Verenigde Koninkryk met 'n oppervlakte van 102 km² en 'n bevolking van 4 900 in 2012. Dit behoort tot die Klein Antille.

Montserrat is in die noordoostelike Karibiese See op die grens met die Atlantiese Oseaan geleë. Dié eilandgebied grens in die noordweste aan St. Kitts en Nevis, in die noordooste aan Antigua en Barbuda en in die suidooste aan Guadeloupe. Die grootste stad en sedert 1998 "de jure" hoofstad is Plymouth, terwyl die voormalige hoofstad Brades sedert 'n vulkaniese uitbarsting van 1997 'n verlate spookdorp is.

Montserrat is in November 1493 deur Christophorus Columbus tydens sy tweede reis vir Europa ontdek en ná die heilige swart Madonna van Montserrat in die klooster Montserrat op Montserrat-heuwel naby Barcelona in Spanje genoem. "Mons Serratus" beteken "getande berg" in Latyn en "Montsagrat" "heilige berg" in Katalaans. In 1632 het 'n getal Iere op dié eiland gevestig. Die Iere was bondgenote van die Franse weens hul gemeenskaplike afkeur van die Engelse en dit het Frankryk in 1666 genooi om Montserrat op te eis, maar geen troepe is ná dié eiland ontplooi nie. Montserrat is egter deur Engeland verower en Frankryk het dié eiland volgens die Verdrag van Breda in 1667 aan Engeland afgestaan. In 1782 het Frankryk Montserrat tydens die Amerikaanse Rewolusionêre Oorlog ter ondersteuning van die jong Verenigde State teen Groot-Brittanje beset, maar nie beplan om dié eiland by die Franse koloniale ryk in te lyf nie. Hulle het Montserrat egter volgens die Vrede van Parys in 1783 aan Groot-Brittanje teruggegee en dié eiland is by die Britse Ryk ingelyf. Vanaf 1871 tot 1958 is Montserrat as deel van die federale kroonkolonie Britse Leeward-eilande bestuur. Tussen 1958 en 1962 het dit saam met ander Britse kolonies in die Karibiese gebied deel uitgemaak van die Wes-Indiese Federasie. Montserrat word deur die Verenigde Nasies as 'n gebied sonder eie regering beskou.

Ernstige vulkaniese aktiwiteit, wat in Julie 1995 begin het, het 'n demper op die klein ekonomie van Montserrat geplaas. Weens 'n katastrofale vulkaniese uitbarsting in Junie 1997 moes die lughawe en die seehawens gesluit word, wat tot 'n verdere ekonomiese en sosiale ontwrigting gelei het. Twee derde van die 12 000-bevolking het van dié eiland gevlug, veral na die Verenigde Koninkryk. Sommige kon in 1998 terugkeer, maar die gebreek an behuising en grond vir landbou het die ekonomiese situasie moeilik gemaak. Meer as die helfte van dié eiland is tans onbewoonbaar.

Krieket is Montserrat se gewildste sportsoort en spelers mag vir die Wes-Indiese nasionale krieketspan uitdraf.


</doc>
<doc id="43500" url="https://af.wikipedia.org/wiki?curid=43500" title="Red Deer">
Red Deer

Red Deer is volgens sy inwonertal die derde grootste nedersetting in die Kanadese provinsie Alberta en lê naastenby halfpad tussen die hoofstad, Edmonton, en die grootste stad, Calgary. Dit is 'n streeksentrum vir die olie- en petrochemiese bedryf.

Die stad beslaan 'n oppervlak van 104,29 km² en is gemiddeld 905 meter bo seespieël geleë. Red Deer is in 1882 as 'n handelspos aan die rivier met dieselfde naam gestig en verkry stadstatus in 1913.

In 2006 het die inwonertal 82 772 beloop, bestaande uit 33 894 huishoudings. Dit was 'n toename van 22% vergeleke met 2001. Byna 90% van die huishoudings bestaan uit Engelssprekendes, 1,7% Spaanssprekendes en 1,6% Franssprekendes.

Die Red Deer Badlands is naby die stad geleë, wat 'n museum oor dinosouriërs en vele winkels huisves.



</doc>
<doc id="43502" url="https://af.wikipedia.org/wiki?curid=43502" title="Yellowknife">
Yellowknife

Yellowknife is die hoofstad van die Kanadese Noordwestelike gebiede. Die stad se bevolking was 18 700 in 2006 en dit het 'n oppervlak van 105,2 km².

Yellowknife lê aan die rivier met dieselfde naam en aan die noordoewer van die Groot Slawemeer, 'n uiters afgesonderde ligging, sowat 1 500 km van die naaste groot stad, Edmonton in die aangrensende provinsie Alberta. Die stad word omring deur besondere natuurskoon en daar is heelwat goudmyne in die omgewing. Dit is ook 'n sentrum vir diamantontginning.

Yellowknife is onderhewig aan uiterste temperature, met in die winter tot so koud as minus 40° C en in die somer tot so warm as 25° C.


</doc>
<doc id="43504" url="https://af.wikipedia.org/wiki?curid=43504" title="Whitehorse">
Whitehorse

Whitehorse is 'n stadjie in Kanada en die hoofstad van die land se Yukon-gebied sedert 1952 toe die bestuur van die gebied van Dawson City hierheen verskuif het. Die stad beslaan 416,44 km² en die inwonertal was in 2004 23 205.

Ondanks sy afgesonderde ligging beskik Whitehorse oor talle verbindings met die res van Kanada en ook met die VSA. Dit is onder meer die White Pass $ Yukon Route-spoorlyn, die Yukonrivier, wat net drie maande van die jaar bevaarbaar is van Whitehorse tot by die monding en die res van die jaar bevrore is en die Alaska Highway-snelweg. 

Die stadjie se naam is afkomstig van 'n stroomversnelling in die omgewing waarvan die woeste, skuimende water aan springende wit perde herinner.

Whitehorse het, net soos Yellowknife, die hoofstad van die aangrensende Noordwestelike Gebiede, 'n subpoolklimaat, wat wissel van uiterste temperature van gemiddeld minus 22° C in Januarie tot gemiddeld 21° C in Julie.


</doc>
<doc id="43505" url="https://af.wikipedia.org/wiki?curid=43505" title="Essex">
Essex

Essex (uitgespreek /ˈɛsɨks/) is 'n graafskap in die suidooste van Engeland, in die Verenigde Koninkryk. Die graafskap het 'n bevolking van 1 729 200 in 2011 gehad, en sy hoofstad, Chelmsford, het 'n bevolking van sowat 120 000. Die naam beteken "Oos-Sakse" en is soortgelyk aan Sussex (Suid-Sakse) en die voormalige graafskappe van Wessex (Wes-Sakse) en Middlesex (Middel-Sakse).




</doc>
<doc id="43508" url="https://af.wikipedia.org/wiki?curid=43508" title="Siberië">
Siberië

Siberië (Russies: Сиби́рь, "Sibir") beslaan die grootste deel van Asiatiese Rusland. Dis ’n uitgestrekte, mineraalryke en grootliks ysbedekte gebied wat feitlik oor die hele Noord-Asië strek en reeds vanaf die 16de eeu deel van die Russiese Ryk was.

Dit sluit ’n groot deel van die Eurasiese steppe in en strek ooswaarts van die Oeralgebergte tot by die skeiding tussen die opvanggebiede van die Stille Oseaan en die Noordelike Yssee, en suidwaarts van die Noordelike Yssee tot by die heuwels van Noordsentraal-Kasakstan en die nasionale grense van Mongolië en China.

Opgrawings getuig van gesofistikeerde nomadiese beskawings wat reeds voor die Christelike era aan die oewers van al die Siberiese mere gewoon het. Tans beslaan dit sowat 77% van Rusland se grondgebied (13,1 miljoen vk. km), maar bevat slegs 25% van die land se bevolking (38 miljoen mense). Die meeste van hulle woon in die suide, al langs die Transsiberiese Spoorlyn wat Moskou in die weste met Wladiwostok in die ooste verbind. Die grootste stad is Nowosibirsk, wat met sy 1,5 miljoen inwoners ook die derde grootste stad in Rusland is.

Die streek is buite Rusland veral bekend weens die groot aantal strafkampe, bekend as die Goelag, wat hoofsaaklik in die Sowjet-tyd daar opgerig is. Hulle was later so algemeen dat die naam "Siberië" sinoniem geraak het met verbanning en gedwonge arbeid.

Die belangrikste geografiese streke is die Wes-Siberiese Vlakte, ’n laagliggende, moerasagtige gebied waar grasvlaktes plek-plek voorkom, en die Sentraal-Siberiese Plato, ’n grootliks vulkaniese gebied met veral naaldwoude. Die klimaat is subarkties – die jaarlikse gemiddelde temperatuur is sowat 0°C, met die gemiddelde in Januarie -15°C en in Julie 20°C.

Volgens sommige bronne het die naam ontstaan uit die Turkse woord vir "slapende land." Ander meen dat dit die stamnaam was van die Sibilla, antieke Turkse nomades wat later deur die Siberiese Tartare opgeneem is, of dat dit verband hou met die Sabir-volk.

Die moderne gebruik van die naam verskyn in Russies sedert die verowering van die Siberiese Khanaat.

Die term "Siberië" het ’n baie lang geskiedenis en die betekenis daarvan het deur die jare geleidelik verander (sien kaart regs).


Siberië se belangrikste stede sluit in: Barnaoel, Irkoetsk, Kemerowo, Krasnojarsk, Nowokoeznetsk, Nowosibirsk, Omsk, Tomsk en Tjoemen.

Siberië het 38 miljoen inwoners (2005-sensus) en ’n bevolkingsdightheid van sowat drie mense per vierkante kilometer. Die oblaste met die digste bevolkings is Tsjeljabinsk en Kemerowo, met 41 en 30 mense per vierkante meter onderskeidelik. Die Korjak-okroeg het ’n bevolkingsdigtheid van minder as 0,1 mens per vierkante meter.

Die meeste inwoners is Russe en gerussifiseerde Oekraïners, maar in sekere streke soos Tiwa is die Slawiese bevolking so laag as 20%.

Mongoolse en Turkse volke soos Boerjate, Jakoete, Tiwiniërs en Siberiese Tartare het oorspronklik in Siberië gewoon en afstammelinge van dié volke woon steeds daar. Die sowat 445 000 Boerjate is die grootste minderheidsgroep. Ander etniese groepe sluit in Kets, Evenks, Tsjoektsji's, Korjakke en Joekagirs. Amptelik woon daar 40 000 Chinese in die Russiese Verre-Ooste, maar daar word geglo dat die getal veel hoër is.

Sowat 70% van Siberië se bewoners woon in klein woonstelle in die stede. Op die platteland woon mense in eenvoudige, maar ruimer houthuise. Nowosibirsk, met ’n bevolking van sowat 1,5 miljoen, is die grootste stad in die streek en die derde grootste stad in Rusland naas Moskou en Sint Petersburg. Ander Siberiese stede met meer as ’n miljoen inwoners is Jekaterinburg (1,3 miljoen), Omsk (1,1 miljoen) en Tsjeljabinsk (1,07 miljoen).

Tobolsk, Tomsk, Krasnojarsk en Irkoetsk is ouer, historiese stede.

Verskeie gelowe word in Siberië beoefen, onder andere Oos-Ortodoksie, Islam, Tibettaanse Boeddhisme en ander Christelike gelowe. Daar is ook sowat 70 000 Jode.

Plaaslike gelowe dateer uit honderde jare gelede. Die groot, uitgestrekte gebied het baie verskillende plaaslike gode, soos Ak Ana, Anapel, Boegadi Moesoen, Kara Khan, Khaltesj-Anki, Kini'je, Koe'oerkil, Nga, Noe'tenoet, Noemi-Torem, Noemi-Turum, Pon, Poegoe, Todote, Toko'joto, Tomam, Xaja Iccita en Zonget. Plekke met heilige gebiede sluit in Olchon, ’n eiland in die Baikalmeer.

Gesofistikeerde nomadiese beskawings, soos die Jenisiane en Samojede, het al voor die Christelike era in Sentraal-Siberië gewoon. Opgrawings getuig van digte bevolkings aan die oewers van al die Siberiese mere. Veral die Samojede het talle artifakte van brons, silwer en goud agtergelaat. In Suid-Siberië kan Indo-Irannese invloede teruggespoor word tot 2300–1000 v.C. Tussen die 7de en 3de eeu v.C. het die Skitiërs in die Altai-streek gefloreer.

Die stigting van die Xiongnu-ryk in die 3de eeu v.C. het baie mense gedwing om uit te wyk na die noordelike grense van die groot Sentraal-Siberiese Plato. Verskeie Turkse stamme soos die Chakas en Oeighoer het noordweswaarts gemigreer en die plaaslike Oegriërs onderdruk. Hulle was vertroud met yster en het by hul onderdane geleer hoe om bronsitems te maak waarop hulle hulle hoogs artistieke stempel afgedruk het. Van dié ornamente kan gesien word in die versamelings van die Hermitage in Sint Petersburg.

Teen 1206 het Djengis Khan van Mongolië die hele Suid-Siberië verower. In 1207 het sy oudste seun, Jotsji, nog volke soos die Oirats, Barga, Chakas, Boerjate, Tiwiërs en Kirgisiërs onderwerp. Later het Wes-Siberië in die hande van die Goue Horde geval. Die afstammelinge van Orda Khan, die oudste seun van Jotsji, het regstreeks oor dié gebied regeer.

Die outonome Siberiese Khanaat is in die 14de eeu gestig toe die Mongoolse Huis van Jotsji begin verbrokkel het. Rusland se uitbreiding weswaarts het die khanaat in die 16de eeu begin ondermyn. Eerstens het groepe Kosakke na die gebied begin trek agter die pels van sabeldiere, jakkalse en hermelyne aan. Tweedens het die Russiese leër hul forte al hoe meer oos gebou. Plaaslike volke wat hulle aan die Russiese Ryk onderwerp het, is deur die Russe teen nomadiese invallers vanuit die suide beskerm. In ruil daarvoor het die plaaslike inwoners belasting ("jasak") betaal in die vorm van pelse.

Die Beleg van Kazan deur die Russe in 1552 het die destydse Mongoolse leier, khan Jadigar, aangespoor om vriendskaplike betrekkinge met Moskou aan te knoop. Hy is egter ná jare van oorlog deur Koetsjoem verslaan, wat toe khan geword het.

Oor die volgende twee dekades het Rusland die khanaat geleidelik verower. In omstreeks 1577 het die Stroganof-familie van handelaars wat die Oeralstreek gekoloniseer het, die Kosakleier Jermak gevra om hul land teen khan Koetsjoem te beskerm. Jermak het Siberië in 1581 met 1 636 man binnegetrek, al met die Tagil- en Toera-rivier langs.

Die volgende jaar het hulle Isker, Koetsjoem se tuiste, verower. Koetsjoem het na die steppe gevlug en sy gebied aan Jermak afgestaan. Dié het Siberië volgens die destydse tradisie aan tsaar Iwan die Verskriklike oorhandig en so die guns van die tsaar gewen.

In 1585 het Koetsjoem Jermak skielik in die middel van die nag aangeval en die meeste van sy mense vermoor. Jermak is gewond en het probeer om oor die Wagai-rivier te swem, maar het verdrink.

Rusland moes heeltemal uit Siberië onttrek, maar danksy Jermak se verkenning van die riviere het hulle die hele gebied ’n paar jaar later terugverower.

Vanaf die 17de eeu het talle Russe na Siberië gereis en voorheen onbekende gebiede en riviere ontdek. Hulle het ook die fauna en flora nagevors en hul bevindings gepubliseer.

Demid Pjanda was ’n pelsjagter wat van 1620 tot 1624 altesaam 8 000 km voorheen onbekende Siberiese riviere ontdek het, onder andere die Lena-rivier. Hy was ook die eerste Rus wat Jakoetië en Boerjatië bereik het. Iwan Moskwitin was die eerste Rus wat die Stille Oseaan bereik het. Hy het ook die See van Ochotsk en die Sjantar-eilande ontdek. In 1643 het Wassili Pojarkof en 133 man Jakoetië verken. Hy was die eerste Rus wat die Amoer-rivier bereik het. Jerofei Chabarof was in 1649 tot 1650 die tweede Rus wat die Amoer verken het ná Pojarkof. Later het hy met die Amoer afgeseil en Atsjansk, die voorloper van die huidige Chabarofsk, gestig.

Koerbat Iwanof het in 1642 die eerste bekende kaart van die Russiese Verre-Ooste geteken en die Baikalmeer ontdek. Aan die einde van die eeu het Wladimir Atlasof die eerste permanente Russiese nedersettings op die Kamtsjatka-skiereiland gestig en die gebied se natuur en inwoners beskryf.

Johann Georg Gmelin het verskeie reise deur Siberië onderneem en in die proses meer as 34 000 km afgelê. Hy het ontdek dat die Kaspiese See onder die seevlak lê. Hy het ook twee groot werke oor sy reise in Siberië gepubliseer en meer as 500 voorheen onbekende plantsoorte beskryf. Stepan Krasjeninnikof het ná sy reise in Siberië die eerste volledige beskrywing van Kamtsjatka gegee en ook die plante en diere van die streek beskryf.

Danila Antsiferof was een van die eerste Russe wat die Koeril-eilande besoek en hulle beskryf het. In 1772 het Johann Gottlieb Georgi verskeie soorte fauna en flora van Siberië beskryf en in 1776–1780 het hy die eerste omvattende werk oor die inheemse volke geskryf.

Alexander von Bunge het in 1825–1829 die flora van Siberië en die Altaigebergte nagevors en in 1835 die Wolga-steppe en die Strachan-streek. In 1848 het Gennadi Newelskoi ’n ekspedisie na die Russiese Verre-Ooste gelei waar hy onder meer die Sachalin-gebied verken het. Hy was ’n sleutelfiguur in die Russiese kolonialisasie van die streek. In 1886 het Wladimir Obroetsjef na Siberië gereis en ná ’n halfeeu in die streek sy bevindings saamgevat in die uitgebreide "Die Geologie van Siberië".

Iwan Tsjerski is na Transbaikalië verban vir sy deelname aan ’n opstand van 1863 tot 1865 in die Pools-Litause Gemenebes teen Rusland. Hy het verskeie streke verken en beskryf, die ontstaan van die Baikalmeer verduidelik en die eerste kaart van sy kus geteken. Wladimir Arsenjef (1872–1930) het sowat 60 werke geskryf oor die geografie, dierelewe en etnografie van die Siberiese streke waardeur hy gereis het.

Ondanks dié ontdekkingsreise het Siberië ’n ylbevolkte gebied gebly waaroor min buite Rusland geskryf is. Die Russe wat aan die einde van die 19de eeu in Siberië gaan woon het, was jagters wat van Sentraal-Rusland weggevlug het op soek na vryheid, voortvlugtige misdadigers en Ougelowiges.

Die eerste groot verandering in Siberië was die Transsiberiese Spoorlyn wat in 1891 tot 1916 gebou is. Dit het Siberië nouer verbind met die vinnig industrialiserende Rusland van tsaar Nikolaas II. Tussen 1801 en 1914 het ’n geskatte 7 miljoen setlaars van Europese Rusland na Siberië getrek, van wie 85% in die kwarteeu voor die Eerste Wêreldoorlog.

Siberië is vol natuurlike hulpbronne en in die 20ste eeu is dit in ’n groot mate ontgin. Nywerheidsdorpe het regdeur die streek ontstaan.

Rusland, en later die Sowjetunie, het ’n groot aantal strafkampe, bekend as die Goelag, in Siberië opgerig. Hulle was later so algemeen dat die naam "Siberië" sinoniem geraak het met verbanning en gedwonge arbeid. Die Sowjet-owerheid het miljoene mense, soms hele volke, na Sentraal-Asië en Siberië verban. Meer as 18 miljoen mense was tussen 1929 en 1953 in die Goelag, terwyl nog 6 miljoen na ander afgeleë dele van die Sowjetunie verban is.

Die Toengoeska-voorval, of Toengoeska-ontploffing, was ’n kragtige ontploffing op 30 Junie 1908 om ongeveer 07:14 plaaslike tyd naby die Toengoeskarivier (nou in die Krasnojarsk-krai). Die oorsaak van die voorval is steeds omstrede. Daar word egter algemeen aanvaar dat dit veroorsaak is deur die ontploffing van ’n groot meteoor of ’n stuk van ’n komeet sowat 5–10 km bo die aardoppervlak.

Hoewel dit waarskynlik die grootste botsing met die aarde was in menseheugenis, kon soortgelyke botsings in afgeleë oseaangebiede onopgemerk plaasgevind het voor die uitvinding van wêreldwye satelliet-moniteringstelsels in die 1960's en 1970's. Omdat die voorval in so ’n verafgeleë gebied plaasgevind het, was daar min verlies aan menselewens of skade aan eiendom, en is dit eers ’n paar jaar later behoorlik ondersoek.

Die eerste aangetekende ekspedisie het 13 jaar later plaasgevind. In 1921 het die Russiese delfstofkundige Leonid Koelik op die toneel aangekom as deel van ’n ondersoek van die Russiese Wetenskapakademie. Hy het van plaaslike inwoners se vertellings afgelei dat die voorval veroorsaak is deur ’n reuse-meteoorbotsing. Hy het die Sowjetregering oorreed om ’n ekspedisie na die gebied te stuur om moontlike meteooryster te versamel vir die Sowjetnywerheid.

Dié ekspedisie het in 1927 in die gebied aangeland. Tot hul verbasing was daar geen krater nie, maar net ’n gebied van sowat 50 km breed met verskroeide bome.

Met ’n oppervlakte van sowat 14 miljoen vk. km beslaan Siberië sowat 77% van die totale oppervlakte van Rusland en amper 10% van die aarde se grondoppervlakte. Belangrike geografiese streke sluit in die Wes-Siberiese Vlakte en die Sentraal-Siberiese Plato.

Die Wes-Siberiese Vlakte bestaan uit hoofsaaklik slik en is besonder laag geleë, in so ’n mate dat ’n styging van 50 meter in die seevlak sal meebring dat die hele gebied tussen die Noordelike Yssee en Nowosibirsk oorspoel word. Die grond is baie nat en moerasagtig en meestal turfagtig. Die boomlose noordelike deel bestaan uit ysgrond, grond wat permanent bevrore is. In die suide, waar ysgrond in ’n groot mate afwesig is, het ryk graslande, wat ’n uitbreiding van die Kasakse Steppe is, die oorspronklike plantegroei gevorm (dis tans byna uitgeroei).

Die Sentraal-Siberiese Plato is ’n uiters antieke aardkors wat sowat 500 miljoen jaar gelede ’n aparte kontinent was. Dit is buitengewoon ryk aan minerale en bevat groot hoeveelhede goud en diamante, asook nikkel, lood, steenkool en sink. ’n Groot deel van die streek bestaan uit die Siberiese Trappe, ’n groot vulkaniese gebied. Uitbarstings het min of meer ooreengestem met die Perm, die tyd van die grootste uitwissing van lewensvorme op aarde, en is een van die moontlike redes dat die meeste diere van dié tydperk gesterf het. Dit is een van die grootste bekende vulkaniese uitbarstings in die laaste 500 miljoen jaar van die aarde se bestaan en het sowat 'n miljoen jaar geduur.

Feitlik die hele streek lê onder buitengewoon diep ysgrond en ondanks die warm somers is die enigste bome wat hier kan groei, die bladwisselende Siberiese lorkeboom ("Larix sibirica") met sy vlak wortelstelsel. Buiten in die verre noordweste bestaan die gebied hoofsaaklik uit taiga.

Oos- en Sentraal-Sacha bestaan uit verskeie noord-suid-bergreekse van verskillende ouderdomme. Die berge is tot amper 3 000 meter hoog, maar hoër as ’n paar honderd meter is daar feitlik geen plantegroei nie. In die laerliggende gebiede is daar verskeie valleie wat met lorkewoude bedek is, behalwe in die verre noorde, waar die toendra voorkom. Die grond is hier hoofsaaklik ysgrond en behalwe by riviere is die aktiewe laag, waar plantegroei kan voorkom, minder as ’n meter diep.

Die hoogste punt in Siberië is die aktiewe vulkaan Kljoetsjefskaja Sopka op die Kamtsjatka-skiereiland. Dit is 4 649 meter hoog.

Russiese navorsers waarsku dat Wes-Siberië begin ontdooi het weens aardverwarming. Die bevrore turfmoerasse in hierdie streek bevat dalk biljoene ton metaangas, wat in die atmosfeer vrygestel kan word. Metaan is ’n kweekhuisgas wat 22 keer kragtiger is as koolstofdioksied. In 2008 het ’n navorsingspan van die Amerikaanse Geofisiese Vereniging vlakke van metaan in die Siberiese Noordpoolstreek gemeet wat tot 100 keer hoër as normaal was.

Siberië se klimaat wissel drasties. Aan die noordkus, noord van die Noordpoolsirkel, is daar ’n baie kort somer (van omtrent ’n maand). Feitlik die hele Siberiese bevolking woon in die suide, al langs die Transsiberiese Spoorlyn. Die klimaat is subarkties – die jaarlikse gemiddelde temperatuur is sowat 0°C, met die gemiddelde in Januarie -15°C en in Julie 20°C. Met ’n betroubare groeiseisoen, baie sonskyn en buitengewoon vrugbare swart grond – wat in Russies чернозём ("tsjernozjom") genoem word – kan landbou in Suid-Siberië vooruitstrewend wees, soos in die vroeë 20ste eeu bewys is.

Die suidwestewinde van Suid-Siberië bring warm lug van Sentraal-Asië en die Midde-Ooste. Die klimaat in Wes-Siberië (Omsk, Nowosibirsk) is verskeie grade hoër as in die ooste (Irkoetsk, Tsjita). Met die laagste gemete temperatuur van -71,2°C is Oimjakon in die Republiek van Sacha (Jakoetië) die koudste plek op aarde. Maar in ander streke kan dit tot 38°C word. Sacha is in die algemeen die koudste Siberiese streek en die laagste temperature word in die stroomgebied van die Jana-rivier gemeet. Die ysgrond daar is tot 1 493 meter diep.

Reënval in Siberië is oor die algemeen laag, met meer as 500 mm per jaar slegs in Kamtsjatka, waar vogtige winde van die See van Ochotsk af waai, en in die grootste deel van Primorje in die suide, waar moesoninvloede swaar neerslae in die somer kan veroorsaak. Hoewel dit koud is, val min sneeu, veral in die oostelike binneland.


Die uitgestrekte Siberië het ’n omvattende en uiteenlopende dierelewe. Baie spesies se dik pels, veral hul winterpels, is gesog vir mode-items. ’n Paar van die wilde diersoorte is:

Siberië is buitengewoon ryk aan minerale en bevat erts van byna alle waardevolle metale. Dit het van die wêreld se grootste neerslae van nikkel, goud, lood, steenkool, diamante, silwer en sink, asook groot, onontginde olie- en natuurlike gasbronne. Die meeste hiervan kom voor in die koue en verafgeleë oostelike deel van die streek, met die gevolg dat dit moeilik en duur is om dit te ontgin.

Landbou word geweldig beperk deur die kort groeiseisoen in die grootste deel van die streek. In die suidweste, waar die swart grond vrugbaar en die klimaat meer gematig is, word koring, gort, rog en aartappels verbou en word daar met skape en beeste geboer.

Elders, waar voedselproduksie laag is weens die swak gehalte van die grond – hoofsaaklik podsol – en die kort groeiseisoen, word groot troppe rendiere aangehou. Siberië het die wêreld se grootste woude en hout bly een van die streek se vernaamste inkomstebronne. Die See van Ochotsk is ryk aan vis en 10% van die wêreld se vis word hier gevang. Vangste het egter afgeneem sedert die verbrokkeling van die Sowjetunie.

Die Baikal-snelweg is ’n federale snelweg wat opgedeel is in die M51, M53 en M55 en verbind Tsjeljabinsk met Tsjita. Dit is deel van die Transsiberiese Snelweg, ’n netwerk paaie wat reg oor Rusland loop, en van die AH6-roete van die Asiatiese Snelwegnetwerk.

Die snelweg bestaan uit die volgende dele:

Van Tsjita loop die Amoer-snelweg, die M58 (2 100 km), tot by Chabarofsk en van daar die Oessoeri-snelweg, die M60 (760 km), tot by Wladiwostok.

Baie stede, soos Petropawlofsk-Kamtsjatski, kan nie per pad bereik word van ander Russiese of Asiatiese stede nie. Die beste manier om verafgeleë streke te verken is per reis op die Transsiberiese Spoorlyn (Russies: Транссибирская магистраль, "Transsibirskaja magistral", of Транссиб, "Transsib"). Die trein ry tussen Moskou in die weste en Wladiwostok in die ooste en verbind Europese Rusland met die Russiese Verre-Ooste.

Die spoorlyn is 9 259 km lank, strek oor sewe tydsones en die trein ry ’n paar dae lank van die een punt na die ander. Dit het tweedeklas-kompartemente met vier slaapbanke, eersteklas-kompartemente met twee slaapbanke en ’n eetwa.

Die Transsiberiese Spoorlyn het vier roetes:

Stede wat nie aan die spoorlyn of snelweg lê nie, kan per lug bereik word.

Die Siberiese riviere was die hoofvervoerstelsel voor die 1730's, toe met die bou van paaie begin is. Die riviere was ook belangrik in die verkenning van Siberië deur ontdekkingsreisigers en die kolonialisasie van die uitgestrekte gebied deur Rusland. Die waterweë word steeds gebruik, maar veral vir vervoer tussen noord en suid asook na en van die Transsiberiese Spoorlyn. Hulle is egter vir groot dele van die jaar gevries en maak ’n klein en onbeduidende deel van die gebied se vervoerstelsel uit.




</doc>
<doc id="43509" url="https://af.wikipedia.org/wiki?curid=43509" title="Kolkata">
Kolkata

Kolkata (voorheen Kalkutta; voormalige Engels: "Calcutta", Bengaals: কলকাতা) is die hoofstad van die Indiese staat Wes-Bengale en is met 'n bevolking van 4 486 679 die vierde grootste stad in Indië. Kolkata lê aan die ooskus van Indië aan die Indiese Oseaan en is die grootste hawestad in Oos-Indië. Tot 1912 was Kolkata die hoofstad van Brits-Indië.


</doc>
<doc id="43511" url="https://af.wikipedia.org/wiki?curid=43511" title="Bangalore">
Bangalore

Bangalore (beplande: "Bengaluru", Kannada: ಬೆಂಗಳೂರು, Beṅgaḷūru) is die hoofstad van die Indiese staat Karnataka en is met 'n bevolking van 4 292 223 die vyfde grootste stad in Indië. Bangalore is geleë in die suidelike Sentraal-Indië.


</doc>
<doc id="43519" url="https://af.wikipedia.org/wiki?curid=43519" title="Suid-Australië">
Suid-Australië

Suid-Australië is 'n deelstaat van Australië en is geleë aan die suidelike kus van Australië. Met 'n oppervlakte van 983 482 km² is dit die derde grootste deelstaat van die land. Die inwoners aantal bedra ongeveer 1 575 700. Suid-Australië word begrens aan Victoria en Nieu-Suid-Wallis, in die noordooste aan Queensland, in die noorde aan die Noordelike Gebied en in die weste aan Wes-Australië. Dit is die enigste deelstaat wat aan al die ander deelstate op die Australiese vasteland grens.

Die hoofstad Adelaide lê in die suidooste aan die Golf St Vincent.


</doc>
<doc id="43521" url="https://af.wikipedia.org/wiki?curid=43521" title="Yangon">
Yangon

Yangon (voorheen: "Rangoen", Birmaans: ရန်ကုန်) was tot 2005 die hoofstad van Mianmar (Birma) en is met 4 348 000 inwoners in 2010 die grootste stad in Mianmar. Yangon lê aan die suidkus van Mianmar aan die Indiese Oseaan en is met 598,75 km² die grootste hawestad in Mianmar. Yangon lê in Suid-Mianmar (Birma) in die Yangon-divisie. Net wes van die stad mond die Irrawaddyrivier in 'n groot delta in die Andamanse See uit.


</doc>
<doc id="43523" url="https://af.wikipedia.org/wiki?curid=43523" title="Chennai">
Chennai

Chennai (voorheen: "Madras", Tamil: சென்னை) is die hoofstad van die Indiese staat Tamil Nadu en is met 'n bevolking van 4 216 268 die sesde grootste stad in Indië. Chennai lê aan die ooskus van Indië aan die Indiese Oseaan.

Chennai is die hoofkwartier van die Amateur Radio Society of India.


</doc>
<doc id="43525" url="https://af.wikipedia.org/wiki?curid=43525" title="Sarh">
Sarh

Sarh (Arabies: ساره; voorheen "Fort Archambault") is die derde grootse stad in Tsjad, na die hoofstad van N'Djamena en Moundou, en het 'n bevolking van 108 061 in 2008 gehad. Sarh is net noord van die grens tot die Sentraal-Afrikaanse Republiek langs die Sharirivier geleë.


</doc>
<doc id="43527" url="https://af.wikipedia.org/wiki?curid=43527" title="Riaad">
Riaad

Riaad (Arabies: الرياض‎‎, "ar-Riyāḍ", [er.rɪˈjɑːðˤ], letterlik: "die tuine") is die hoofstad en grootste stad van Saoedi-Arabië met 'n bevolking van 5 700 000 en 'n oppervlakte van 3 115 km². Sowat 61% van die bevolking is Saoedi-Arabiese burgers. Daar is ook werkers van Arabiese lande soos Jemen, Egipte, Soedan, Libanon en Sirië, asook van Europa, Noord-Amerika, Suid-Afrika, Rusland, Australië, Nieu-Seeland, die Volksrepubliek China, Bangladesj, Indië, Pakistan, Indonesië en die Filippyne.

Riaad is die ekonomiese, administratiewe en kulturele sentrum van die land en dien sedert Saoedi-Arabië se onafhanklikheid in 1932 as hoofstad.

In Riaad se King Fahd II-stadion is onder ander die Koning Fahd-beker in 1992, Koning Fahd-beker in 1995 en die FIFA Sokker-Konfederasiebeker in 1997 aangebied.



</doc>
<doc id="43529" url="https://af.wikipedia.org/wiki?curid=43529" title="Shenzhen">
Shenzhen

Shenzhen (Mandaryn-Chinees: 深圳市, "Shēnzhèn Shì") is 'n stad in die Volksrepubliek China met 'n bevolking van sowat 8 912 300 en 'n oppervlakte van 2 050 km².


</doc>
<doc id="43533" url="https://af.wikipedia.org/wiki?curid=43533" title="Chingola">
Chingola

Chingola is 'n stad in Zambië se Koperstreek-provinsie. Dit is gemiddeld 1 400 meter bo seespieël geleë en het in 2006 'n bevolking van 148 554 gehad. Dit is die setel van die gelyknamige distrik, waarvan die bevolking volgens die sensus van 2000 172 026 was. Die wêreld se naasgrootste oopgroefmyn, Nchanga, is naby die stad geleë.

Chingola is in 1943, ietwat later as die ander stede van die Koperstreek, in 'n beboste gebied aangelê en kry in 1957 munisipale status.

Chingola is hoofsaaklik 'n myndorp met ondergrondse sowel as oopgroefmyne. Nchanga-myn, die tweede grootste kopermyn ter wêreld, lê in 'n boog om die weste en noorde van die stad. Die diepste gedeelte van die groef is 400 meter laer as die res van die plato geleë.

Die stadsgebiede is nou met mekaar verbind en verdeel in verskeie buurte, waaronder Nchanga in die noorde en Kabundi, Riverside en Chiwempala in die suide. Die dalende prys van koper op die wêreldmark in die jare negentig het die stad se ekonomie nadelig geraak. Onlangs het die bedryf herleef met KCM (Konkola Copper Mines), 'n nuwe samesmelting van 'n Indiese en Zambiese maatskappy, wat nuwe lewe in die sektor geblaas het. Dit het ook die bou van nuwe skole en hospitale moontlik gemaak. Die meeste stadsdele het deesdae toegang tot lopende water en heelwat ook tot elektrisiteit. Maar die kragtoevoer in armer buurte word gereeld vir 'n paar ure onderbreek aangesien Zambië se enigste kragmaatskappy, ZESCO, nie genoeg kapasiteit gehad nie en ook nog baie van sy elektrisiteit aan buurlande verkoop. Die strate kort, soos byna oral in Zambië, aandag. Intussen stel mynmaatskappye herstelde grond aan nedersetters beskikbaar wat van elders in die land hierheen kom op soek na 'n beter heenkome.

Chingola het sy eie teater, wat dagteken van voor die land se onafhanklik, maar dit is vervalle en moet opgeknap word, soos trouens die openbare swembad ook. Chingola lok byna geen oorsese toeriste in die tradisionele sin van die woord nie en bied darem ook min aantreklikhede vir toeriste. Slegs die nabygeleë rehabilitasiesentrum vir sjimpansees, Chimfunshi, wat sowat 60 km noord van die stad geleë is, verdien melding.

Die Nchanga Rangers is 'n sokkerklub in Chingola. Sy stadion bied sitplek aan 15 000 toeskouers.

Die sokkerspeler Andrew Sinkala, wat speel in die Duitse Bundesliga, is in 1979 in Chingola gebore.

Chingola is geleë op die Koperstreek-snelweg asook die spoorlyn na Kitwe. Dié snelweg verbind die stad ook met Lubumbashi in die nabygeleë Demokratiese Republiek van die Kongo. 'n Nuwe spoorlyn na Solwezi word in die vooruitsig gestel. Chingola het laer- en hoërskole, twee hospitale (die algemene hospitaal Nchanga North, met 283 beddens, en die private Nchanga South-hospitaal, wat deur die mynmaatskappye besit word en 100 beddens het), hotelle (waaronder 'n Protea-hotel en dié met mindere gradering) en word as die mees skilderagtige stad in die Koperstreek en dié met die beste infrastruktuur in Zambië beskou. Chingola het sy eie vliegveld, maar slegs klein, binnelandse vliegtuie mag hier land en opstyg.



</doc>
<doc id="43534" url="https://af.wikipedia.org/wiki?curid=43534" title="Koperstreek">
Koperstreek

Die Koperstreek is 'n provinsie van Zambië in die kopermynboustreek, met boerdery- en beboste gebiede in die suide van die provinsie. Dit was die ruggraat van die land se ekonomie toe dit onder Britse beheer as Noord-Rhodesië bekend gestaan het en het ekonomiese groei kort na die Zambië se onafhanklikheid aangevuur, maar die provinsie se ekonomie is ernstig gekniehalter deur die ineenstorting van die kopermark in 1973, die nasionalisering van die kopermyne deur president Kenneth Kaunda en die tweede groot insinking van die kopermark in die jare negentig. Die provinsie grens aan die Demokratiese Republiek van die Kongo se Katanga-provinsie, wat ook ryk mineraalbronne besit.

Die Koperstreek se vernaamste stede is Kitwe, Ndola, Mufulira, Luanshya, Chingola en Chililabombwe. Elkeen, buiten laasgenoemde, het tot omstreeks onafhanklikheid 'n groot blanke bevolking gehad, onder wie heelwat Afrikaners uit Suid-Afrika, sodat daar in 'n stadium vyf NG gemeentes in die provinsie was. Hulle was die NG gemeente Nkana, NG gemeente Ndola, NG gemeente Mufulira, NG gemeente Luanshya en NG gemeente Chingola. (Sien Lys van ingelyfde NG gemeentes asook NG Kerk in Zambië). 

Pad- en spoorverbindings strek van hier af noord tot by Lubumbashi in die DRK, maar die Tweede Wêreldoorlog het die twee destydse kolonies se ekonomiese so te sê vernietig, hoewel dit in die laaste jare weer begin herstel.

Die Koperstreek is Zambië se mees verstedelikte en geïndustrialiseerde provinsie en het geen nasionale wildtuine nie. Daar is wel privaatreservate, soos die Chembe-voëlpark wes van Kitwe, wat ook krokodille huisves. Die Chimfunshi Wildlife Orphanage red en versorg uitheemse sjimpansees.

Die Koperstreek se tien distrikte dra elkeen die naam van sy vernaamste dorp of stad. Hulle is:


</doc>
<doc id="43537" url="https://af.wikipedia.org/wiki?curid=43537" title="San Sebastián de los Reyes">
San Sebastián de los Reyes

San Sebastián de los Reyes is 'n stad in Spanje, naby Madrid en het 'n bevolking van 79 825 in 2011 gehad. Die stad lê ongeveer 18 km weg van die sentrum van Madrid en word ook beskou as een van Madrid se voorstede, alhoewel dit sy eie onafhanklike sentrum en stadslewe het. 


</doc>
<doc id="43543" url="https://af.wikipedia.org/wiki?curid=43543" title="Guatemala-stad">
Guatemala-stad

Guatemala-stad (Spaans: "Ciudad de Guatemala") is die hoofstad en grootste stad van Guatemala. Die stad het 'n bevolking van 2 110 100 in 2012 gehad en 'n oppervlakte van 692 km². Guatemala-stad is in 1776 deur Spanjaarde gestig en is die mees bevolkte stad in Sentraal-Amerika.



</doc>
<doc id="43545" url="https://af.wikipedia.org/wiki?curid=43545" title="Casablanca">
Casablanca

Casablanca (Arabies: الدار البيضاء, "ad-Dār al-bayḍāʾ"; Arabies en Spaans vir: "Withuis") is die grootste stad van Marokko, groter as die hoofstad Rabat en geleë aan die Atlantiese Oseaan. Die stad het in 2009 'n bevolking van 4 150 000 gehad en het 'n oppervlakte van 324 km².

Die Portugese het die oorspronklike Berber nedersetting, wat gebou was op die hedendaagse stad, in 1468 vernietig en in 1515 het hulle hulle eie stad gebou wat hulle later weer verlaat het. In 1775 was die stad vernietig deur 'n aardbewing en was eers weer herbou in die negentiende eeu. Die stad se groei het eers begin nadat die Franse dit in 1907 beset het nadat fanatiese Moslems 'n aantal Europeërs vermoor het. Die Franse het toe die stad gebruik as 'n basis. In 1916 het die Franse die hawe voltooi.

Gedurende die Tweede Wêreldoorlog het die Amerikaners by die stad aan wal gegaan en weerstand ondervind van die plaaslike Vichy-Franse. Die weerstand was van so aard dat die Amerikaners die stad bombardeer het met skepe en vliegtuie en groot skade aan die hawe aangerig het.

Gedurende Januarie 1943 het die beroemde konferensie hier plaasgevind toe die Geallieerde leiers hier ontmoet het.



</doc>
<doc id="43546" url="https://af.wikipedia.org/wiki?curid=43546" title="Managua">
Managua

Managua (Spaans: "Santiago de Managua") is die hoofstad en grootste stad van Nicaragua. Die stad het 'n bevolking van 1 048 134 in 2015 gehad en 'n oppervlakte van 544 km². Managua is in 1819 gestig en dien sedert 1852 as hoofstad van Nicaragua.



</doc>
<doc id="43547" url="https://af.wikipedia.org/wiki?curid=43547" title="Panama-stad">
Panama-stad

Panama-stad is die hoofstad en grootste stad van Panama. Die stad het 'n bevolking van 813 097 in 2010 gehad en het 'n oppervlakte van 2 245 km². Die stad is op 15 Augustus 1519 deur Spanjaarde Pedro Arias Dávila as "Nuestra Señora de la Asunción de Panamá" gestig. Die historiese stadsentrum van Panama-stad is in 1997 deur UNESCO as 'n wêrelderfenisgebied gelys. Panama is net oos van die Panamakanaal aan die kus van die Stille Oseaan geleë.



</doc>
<doc id="43549" url="https://af.wikipedia.org/wiki?curid=43549" title="Barnsteen">
Barnsteen

Barnsteen of amber is 'n deursigtige, deurskynende of ondeursigtige, meestal goudgeel tot geelbruin edelsteen wat uit die verharde, gefossileerde hars van prehistoriese naaldbome gevorm is.

Barnsteen het tussen 50 en 260 miljoen jare gelede uit die taai vloeiende hars van bome ontstaan waarvan die bas gewond en daarna met hars verseël is om dit teen skadelike mikro-organismes te beskerm. Die hars het geleidelik tot 'n vaste, amorfe (dit wil sê nie-kristalliene) materiaal ontwikkel. Alhoewel barnsteen geen mineraal of gesteente is nie (dit is van organiese oorsprong en brandbaar), word dit nogtans as edelsteen beskou waaruit reeds in die vroeë geskiedenis van die mensheid sierade of kunswerke vervaardig is. Sommige van die oudste voorwerpe uit barnsteen, wat in Egipte ontdek is, is meer as 6 000 jaar oud.

Die mees befaamde pronkstuk uit barnsteen was die sogenaamde Barnsteenkamer in die Katharina-paleis naby Sint Petersburg wat uit die goudgeel Baltiese barnsteen vervaardig is en waarna dikwels as die Agste Wonder van die Wêreld verwys word. Dit het gedurende die Tweede Wêreldoorlog spoorloos verdwyn, maar kon tussen 1979 en 2003 deur Russiese deskundiges met behulp van geskiedkundige foto's uit Baltiese barnsteen gerekonstrueer word.

Terwyl barnsteen vroeër ook vir geneeskundige doeleindes gebruik is, het dit veral vir paleontoloë wetenskaplike betekenis aangesien klein diere en plantstukkies dikwels in vloeibare boomhars vasgevang en gefossileer is. Hulle is oor 'n tydperk van miljoene jare in barnsteenklontjies gepreserveer.

Deskundiges klassifiseer die meer as 250 verskillende soorte barnsteen volgens hulle vindplek, ouderdom en veral volgens die plante wat dit geproduseer het.

Die Afrikaanse benaming "barnsteen" is afgelei van die Laat-Middelnederlandse "bernsteen", 'n ontlening aan Middelnederduits waar "bârnsteen" of "bêrnsteen" na die brandbaarheid van fossiele hars verwys het. "Steen" beteken hier "edelsteen".

Die Oud-Griekse term vir barnsteen is "ḗlektron" (ἤλεκτρον) en kan met "helder goud" of "wit goud" ('n 4:1 mengsel van goud en silwer) vertaal word. Die wortel van die Griekse woord "élektron" gaan terug op 'n vroeë Indo-Europese term wat "helder, glansend, stralend" beteken. Meer welvarende antieke huishoudings het dikwels 'n groot barnsteen as klereborsel ingespan – by wrywing met tekstiele word barnsteen elektries gelaai sodat stof op klere daarmee bygekom kan word. Die feit dat barnsteen statiese elektrisiteit opbou wanneer dit teen bepaalde materiale gevryf word, was reeds aan Thales van Miletus bekend. Uiteindelik het die term vir barnsteen ook die moderne naamgewer vir die elektron as subatomiese partikel en elektrisiteit geword. Die elektrostatiese eienskappe van barnsteen het daarnaas 'n beduidende rol by vroeë eksperimente rondom elektrisiteit gespeel.

Die antieke Romeine het na barnsteen as "electrum" ('n vreemde woord wat aan Grieks ontleen is) of "succinum" verwys. "Succinum" is blykbaar afgelei van "sucus" "dik vloeistof of sap". Die litologiese vakterm vir Baltiese barnsteen, "succiniet", het sy oorsprong eweneens in hierdie Latynse woord. Die Germane het barnsteen "glaes" of "glasaz" genoem – 'n term waarvan ons huidige woord "glas" afgelei is.

Daarnaas het barnsteen in die klassieke oudheid ook as "lyncirium" (Latyn), "lyngurion" (Grieks) of lynx-urine bekend gestaan – daar is aangeneem dat barnsteen uit die urine van losse sou ontstaan wat deur sonstraling opgewarm en verhard word. Die Afrikaanse sinoniem "amber" is – net soos die Engelse term "amber" en die Franse "ambre" -
uit 'n soortgelyke misverstand gebore. Aangesien ook amber, 'n welriekende substansie uit die derm van potvisse wat vir die vervaardiging van parfuum gebruik word, soms op strande gespoel word, is dit met barnsteen verwar.

Alhoewel barnsteen gewoonlik lig- tot goudgeel of geelbruin is, kom 'n groot aantal variëteite voor waarvan die kleurskakerings van kleurloos of wit tot oranje, rooi en bruin kan strek. Afhangende van die soort en hoeveelheid plantmateriaal wat in 'n barnsteenklont gepreserveer is, is daar ook groenerige en selfs diepswart barnstene. Troebel barnstene bevat baie klein borreltjies lug wat selfs met 'n ligmikroskoop nie gesien kan word nie – hulle grootte wissel tussen 0,0002 en 0,0008 millimeter, en hul aantal kan tot by 900 000 per kubieke millimeter beloop. Skitterende blou barnstene is skaars en word veral in die Dominikaanse Republiek ontgin. Die buitengewone kleureffek word waarskynlik deur 'n besondere ligbreking veroorsaak.

In teenstelling met namaaksels, wat van kunshars vervaardig word, is barnsteen maklik ontvlambaar en brand met 'n helder vlam wat baie roet afgee tot 'n swart, bros materiaal wat weer verhard. Tydens die verbranding van sy vlugtige bestanddele – waaronder eteriese olies – word 'n aromatiese geur vrygestel sodat barnsteen byvoorbeeld in Indië ook in plaas van wierook vir godsdienstige rituele gebruik word.

Met 'n absolute hardheid van tussen 2 en 2,5 op Mohs se hardheidskaal is barnsteen 'n relatief sagte materiaal – 'n kopermunt is voldoende om 'n kepie in die oppervlak van 'n barnsteenklont te sny.

Barnsteen is effentjies digter as water – vanweë sy lae digtheid (omstreeks 1,07 g·cm) sink dit in vars water, maar dryf op soutwater (soos byvoorbeeld 'n versadigde soutoplossing wat ook gebruik kan word om die egtheid van 'n barnsteenklont te bevestig).

Barnsteen het geen presiese smeltpunt nie – teen temperature van tussen 170 en 200 °C word dit sag en vormbaar. Eers teen temperature van meer as 300 °C begin dit smelt en ontbind. Ná afkoeling ontstaan 'n materiaal wat baie soos kolofonium – 'n bros boomhars – lyk.

Barnsteen het 'n baie hoë elektriese weerstand en 'n baie lae permittiwiteit van respektiewelik 2,9 (natuurlike barnsteen) en 2,74 (geperste barnsteen). In 'n droë omgewing kan dit deur wrywing met tekstielmateriaal soos katoen, sy of wol elektrostaties gelaai word. Hierby verkry barnsteen 'n negatiewe lading, dit wil sê dit neem elektrone op. Die wrywingsmateriaal kry daarenteen 'n positiewe lading (dit gee elektrone af). Hierdie lading staan ook as wrywingselektrisiteit bekend.

Hierdie eienskap speel 'n rol by egtheidstoetse aangesien barnsteen hierdeur nie negatief geraak word nie, alhoewel die toets op kleiner barnsteenklontjies nie maklik toegepas kan word nie. Elektries gelaaide barnsteen trek klein stukkies papier, tekstiel- of wolvesels aan – 'n effek wat reeds in die antieke oudheid bekend was en wat deur die werke van Plinius die Ouere tot in die laat Middeleeue oorgelewer is. Die Engelse natuurvorser William Gilbert (1544–1603) het in sy werk "De magnete magneticisque corporibus", wat in 1600 verskyn het, 'n eie hoofstuk daaraan gewy en dit van magnetisme onderskei. Gilbert het ook die wetenskaplike term "elektrisiteit", 'n afleiding van die Griekse woord vir barnsteen, ingevoer.

In UV-straling (met 'n golflengte van tussen 320 en 380 nanometer) skitter onverweerde of vars geslypte barnsteen blou, in 'n verweerde toestand het dit 'n mat olyfgroen kleur. Dit glans wanneer dit vogtig, vettig of geslyp is aangesien dit met 'n geslote oppervlak 'n hoë ligbreking het. X-strale kan lae met 'n dikte van tot 10 millimeter byna sonder verlies deurdring.

Barnsteen bestaan hoofsaaklik uit koolstof (tussen 67 en 81 persent) en daarnaas uit waterstof en suurstof, soms ook uit klein hoeveelhede swael (1 persent). Indien mineraliese bestanddele ingesluit is, kan ook ander elemente in barnsteen voorkom. Barnsteen is 'n mengsel van verskillende stowwe en hul oksidasieprodukte wat in lang polimere aan mekaar gebind is. Bestanddele, wat in barnsteen gevind word, sluit byvoorbeeld abiëtiensuur, isopimaarsuur, agathendisuur asook sandraracopimarsuur in. Barnsteen se onoplosbare bestanddeel, 'n ester, word succinien (of reseen, sucinoreseen) genoem. Tot dusver is meer as 70 organiese verbindings gevind wat by die vorming van Baltiese barnsteen (succiniet) betrokke is.

Barnsteen is haas nie in organiese oplosmiddels oplosbaar nie. Nogtans verweer dit, veral wanneer dit aan die suurstof in die lug of aan UV-straling blootgestel word. Sy buitenste lae word dan donker. In droë omstandighede begin op sy oppervlak en in holle ruimtes klein, byna ronde skeure vorm, die sogenaamde sonflinte, wat barnsteen mettertyd 'n broos en ru oppervlak gee. Fossiele, wat moontlik in amberstukke aanwesig is, word hierdeur vernietig.

Natuurlike barnsteen reageer net aan sy oppervlak met eter, asetoon en swaelsuur. Indien hierdie soort stowwe oor 'n langer tyd daarop inwerk, word die oppervlak mat. Geperste barnsteen is minder bestand teen hierdie soort inwerking. Indien dit langer in aanraking met die bogenoemde stowwe kom, word dit deegagtig en sag. Dieselfde geld in prinsipe ook vir kopal en kunshars, alhoewel hier al 'n baie korter aanraking voldoende is.

Die belangrikste voorkomste van barnsteen in Europa is oor die hele Oosseegebied verspreid en word hier veral in Samland, tussen die Wisla-haf en die Koerse Haf in die Kaliningradse Gebied ('n eksklawe van die Russiese Federasie tussen Pole en Litaue), in Pole en in Litaue aangetref. Hierdie Baltiese barnsteen (succiniet) het tussen 40 en 50 miljoen jaar gelede ontstaan, en die heersende opvatting is dat dit op 'n boomspesies teruggaan wat nou verwant aan die huidige goudlariks is.

Vanweë sekere ooreenkomstige eienskappe, wat onder meer met behulp van analitiese tegnieke soos massaspektrometrie bepaal is, neem wetenskaplikes aan dat ook 'n uitgestorwe verwant van die Agathis-spesies ("Araucariaceae"), waarby ook die Nieu-Seelandse kauriboom ("Agathis australis") gereken word, as moontlike harsprodusent vir Baltiese barnsteen beskou moet word.

Baltiese barnsteen neem 'n besondere plek in die kultuurgeskiedenis in – geen ander ambersoort is beter geskik vir die vervaardiging van sierade as hierdie variant nie, en geen ander soort word in vergelykbare hoeveelhede en gehalte aangetref nie. Die barnsteen-voorkomste in die Oosseegebied het reeds in die antieke 'n beduidende ekonomiese rol gespeel – die Romeinse skrywer Tacitus verwys na die "Aesti", 'n volk wat met barnsteen handel gedryf het.

Barnsteen word eweneens in die oostelike Sentraal-Europa (Tsjeggië, Hongarye, Roemenië, Bulgarye en Oekraïne) aangetref. Die bekendste soorte is die Morawiese barnsteen, die Roemeense barnsteen (roemeniet) en die Oekraïense barnsteen wat almal omstreeks 100 miljoen jaar oud is.

Barnsteen kan ná hewige storms ook langs die Nederlandse, Duitse en Deense Noordseekus, in die Deense Jutland, op die Deense eilande asook langs die Sweedse kus deur strandwandelaars gevind word. Daarnaas word binnelandse voorkomste in die Duitse deelstaat Brandenburg (byvoorbeeld in die Natuurpark Barnim tussen Berlyn en Eberswalde), in Switserland, Oostenryk, Frankryk en Spanje asook op die Italiaanse eiland Sisilië aangetref.

Barnsteen uit die Switserse Alpe is tussen 55 en 200 miljoen jaar oud, barnsteen uit Golling tussen 225 en 231 miljoen jaar. Die bekende Sisiliaanse barnsteen (simetiet) het daarenteen eers tussen tien en twintig miljoen jaar ontstaan.

In Afrika word kopal in die kusgebiede van Oos- en Wes-Afrika gevind, veral op Madagaskar. Hierdie sogenaamde Madagaskar-barnsteen het egter eers tussen 1 000 en 100 000 jaar oud en bestaan uit verharde boomhars van die barnsteendenneboom. Barnsteen met 'n ouderdom van sowat 60 miljoen jaar word in Nigerië aangetref.

Barnsteen uit die Dominikaanse Republiek is danksy sy helderheid en sy rykdom fossiele insluitings die gewildste variant in die westelike hemisfeer. Ander bekende voorkomste sluit dié van Cedar Lake in Kanada en dié van die Amerikaanse deelstaat New Jersey in.

In Asië word barnsteen-voorkomste veral in die Nabye Ooste en in Myanmar (die vroeëre Burma) aangetref. Libanon-barnsteen is tussen 130 en 135 miljoen jaar en Burma-barnsteen (burmiet) sowat 50 miljoen jaar oud.

Die beduidendste vindplekke in Australië en Oseanië is in Nieu-Seeland en op die Maleisiese gedeelte van die eiland Borneo (Sarawak-barnsteen) geleë. Borneo-barnsteen is tussen 15 en 17 miljoen jaar en Nieu-Seelandse barnsteen tot 100 miljoen jaar oud.

Baltiese barnsteen het sowat 40 tot 50 miljoen jaar gelede in die Eoseen in Fennoscandia ontstaan – 'n subtropiese bosgebied wat destyds die suidelike Skandinawië en die Oosseestreek beslaan het en waar die tans uitgestorwe barnsteen-dennebome (Latyns "Pinus succinifer" - "sappige denneboom") gefloreer het.

Groot hoeveelhede boomhars, wat uit gewonde bas gesypel en in die grond – die sogenaamde blou aarde wat een kilogram barnsteen per kubieke meter bevat – vasgevang is, het geleidelik begin verhard en is deur tektoniese verskuiwings onder die seebodem van die Oossee en sy kusgebiede verplaas. Net wanneer sterk stormwinde waai, word die barnsteenklontjies deur die onstuimige see uitgewas en – aangesien hulle 'n laer digtheid as soutwater het – kus toe gespoel.

Die ontstaansgeskiedenis van barnsteen strek terug tot in die Eoseen sowat 50 miljoen jaar gelede – 'n tyd toe Eurasië en Amerika nog deur 'n landbrug verbind was en die noordwaartse verskuiwing van die Afrika-plaat 'n proses van bergvorming aan die gang gesit het waardeur die Alpe sou ontstaan. In klimatiese opsig het die aarde een van sy warmste fases nóg beleef – Sentraal-Europa was destyds in 'n tropiese klimaatsone geleë.

Die Oossee het in hierdie periode nog nie bestaan nie. 'n Uitgestrekte oerwoud het groot dele van noordelike Europa bedek – met naaldbome soos denne- en spaarbome, seders, sipresse, gingko's en eikebome wat uiteindelik die bakermat van Europese barnsteen sou vorm: die Barnsteenwoud.

Die hars van tersiêre naaldbome was – in teenstelling met huidige konifere – baie dun en meer vloeibaar. Veral uit "Pinites succinifera", 'n destyds wydverspreide denneboomsoort, het groot hoeveelhede hars uitgesypel sodra sy bas gewond of 'n tak gebreek is. Bome gebruik hars dan as 'n soort pleister waarmee die wond verseël word. "Pinites succinifera" se boomsap het dikwels langs die boomstam na benede gevloei en tot 'n klewerige massa verdik.

Die hars se heldergeel kleur en aromatiese geur was 'n trekpleister vir gevleuelde insekte soos vlieë, muggies en bye. Maar sodra 'n insek in aanraking met die hars gekom het, het dit vas gekleef. Die boomhars was 'n dodelike lokval waarin die gogga's geleidelik versink het. Binne sekondes was hulle dood en is onder nuwe lae hars volledig begrawe. Sodra die hars tot 'n groter brokkie gevorm het, het dit na benede op die woudbodem geval.

Die Barnsteenwoud was met talle druppel- of naaldvormige hars-brokkies bedek – sommige brokkies het enkele kilogram geweeg. Hulle is in holtes onder die bas gevorm en is vrygestel sodra 'n dooie boom geval het. Die hars was in hierdie fase nog sag en ietwat klewerig met 'n aromatiese geur. Die lug, waaraan dit blootgestel was, het dit geleidelik gedroog en sy vlugtige bestanddele onttrek. Uiteindelik het sy molekule tot lang koolstofkettings gepolimeriseer – die hars het tot kopal ontwikkel en vaster geword. Kopal, wat aan lug en sonlig blootgestel is, verweer binne enkele eeue, droog uit, krake begin vorm, dit oksideer, bars en verval.

Die Barnsteenwoud het miljoene ton barnsteen bevat waarvan die grootste deel weens die invloed van lig en son verval het. Alleen in water is hars en kopal onoplosbaar en kan oor 'n lang tydperk gekonserveer word. Die Barnsteenwoud se skatte is sodoende ten minste gedeeltelik in moerasse, riviere en die Eoseen-see bewaar – 'n uitgestrekte see wat destyds as voorloper van die huidige Noordsee noordwes van die Europese vasteland geleë was. Dié see was 'n opvangbekken vir al die riviere wat deur die Barnsteenwoud gevloei en hars en kopal uit die woudbodem gespoel het.

Toe die Eoseen-see verder ooswaarts begin uitbrei het, is groot dele van die Barnsteenwoud oorstroom. Nog eens is talle bome en groot hoeveelhede hars en kopal met water bedek en lugdig verseël om in die mariene sedimente bewaar te word. Oor 'n paar honderdduisend jaar het die harsmassa se molekule steeds meer verknoop, die kopal het glaserig, deurskynend en bros geword totdat dit uiteindelik tot barnsteen ontwikkel het.

Ná sowat tien miljoen jaar het die Europese Barnsteenwoud die slagoffer van 'n klimaatsverandering met aansienlik laer temperature geword. Aan sy wyd uitgestrekte oppervlak het Europa die grootste barnsteenvoorkomste ter wêreld te danke – die Baltiese barnsteen wat vandag veral langs die Ooseekus gevind word. 98 persent van die wêreld se barnsteen word hier ontgin.

Mense het van oudsher geprobeer om die geheim van die oorsprong van barnsteen te ontrafel. Volgens 'n ou Litause legende, wat deur die Litause digter Maironis (1862–1932) as literêre bron gebruik is, was barnsteenklonte splinters van die seegodin Jūratė
se paleis, terwyl deurskynende barnsteendruppels as haar trane beskou is.

Die Romeinse digter Ovidius het 'n soortgelyke verklaring in sy "Metamorfose" verwerk. Volgens het die moeder en suster van Phaeton, die seun van die Songod, sy afsterwe met baie trane betreur, en hierdie trane is deur 'n rivier na die see gespoel waar hulle tot barnsteen geword het.

Die Romeinse natuurkundige Plinius het die voorkeur aan 'n minder poëtiese hipotese gegee – in sy "Naturalis historia" het hy barnsteen as die verharde hars van naaldbome in die noorde van Europa beskryf. 'n Ander Romein, Servius, het vermoed dat barnsteen uit die amber van potvisse sou ontstaan wat in die water verandering ondergaan.

In die beskawings van die Mediterreense wêreld en Mesopotamië het barnsteen dikwels ook 'n kultiese betekenis gekry – dit is byvoorbeeld as grafgif gebruik, terwyl Arabiese stamme bose geeste met barnsteenamulette verdryf het. Welvarende Romeine het met die gewig van bekoorlike slawinne aan barnsteen betaal om die vroue te besit.

Middeleeuse alchemiste het barnsteen as 'n mengsel van sout, steenkool, bitumen, olie en seeskuim bepaal. Maar eers in 1767 het Friedrich S. Bock, 'n veelsydige teoloog en historikus uit Koningsberg, daarin geslaag om 'n wetenskaplike analise van barnsteen deur te voer. Hy het dit as 'n fossiele boomhars gedefinieer wat onder invloed van mikro-organismes en deur oksidasie, polimerisasie ('n verbinding tot groot molekules), hidratasie ('n volume-vergroting as gevolg van die absorpsie van water) en dehidratasie (onttrekking van waterstof) verander is.

Die ontginning van barnsteen langs die Baltiese kus was in die Middeleeue 'n voorreg van plaaslike heersers – die hertoë van Pomerelle – wat later aan die Duitse Orde en – onder andere – die biskop van Samland oorgedra is. Gedurende die 14de en 15de eeu het die ridderordes jaarliks tientalle ton barnsteen ontgin en met die inkomste, wat daaruit voortgespruit het, onder meer die bou van hul kastele gefinansieer.

Volgens die sogenaamde "barnsteeneed" was die kusbewoners verplig om alle barnsteenklontjies aan die orde en later aan die Pruisiese kroon te oorhandig. Die privaat besit van barnsteen was verbode. Werkers, wat onwettig barnsteen versamel of daarmee handel gedryf het, is onmiddellik opgehang. Die eed is eers in die 19de eeu afgeskaf.

Ná die ondergang van die Duitse Orde in 1525 is die voorreg van barnsteenontginning aan die keurvors van Pruise oorgedra. Later het die Duitse Ryk tot 1945 die uitsluitlike reg gehad om barnsteen te ontgin, handel daarmee te dryf en dit te verwerk. Ook op barnsteen, wat langs die Samlandse kus versamel is, het die Pruisiese monarge aanvanklik 'n monopolie gehad. In 1837 het koning Frederik Willem III die reg op ontginning van barnsteen vir 30 000 mark aan die stranddorpe tussen Danzig en Memel verkoop.

Aanvanklik was die barnsteenklontjies, wat op die strande gespoel is, voldoende. Nog in 1862 het barnsteenvissers naby die Litause dorp Pilvininkai binne die bestek van een enkele nag twee ton barnsteen versamel. Later is nette en spesiale lepels ingespan om barnsteenklontjies uit die see te vis, en uiteindelik het die bedryf sowel van duikers gebruik gemaak asook ondergrondse mynbouaktiwiteite in Oos-Pruise begin. Op die Semba-skiereiland is barnsteen vanaf die vroeë 19de eeu ook deur middel van dagmynbou ontgin – met 'n jaarlikse opbrengs van tussen 400 en 500 ton.

Sedert 1872 was meer as 90 persent van die internasionale jaarlikse barnsteen-ontginning in die wêreld se enigste barnsteen-dagboumyn in Palmnicken (tans Jantarni in die Kaliningradse gebied) gekonsentreer. Barnsteen-namaaksels, wat uit epoksiedharse vervaardig en in groot hoeveelhede bemark is, het later sommige ondernemings uit die natuurbarnsteenbedryf in bankrotskap gedompel.

In die historiese tydperk, toe die beskawings in die Mediterreense wêreld en die Nabye Ooste – die Egiptiese, Hetitiese en Mikeense ryke – hul kulturele en ekonomiese bloeitydperk beleef het, het ook Europa voordeel getrek uit sy handelsbetrekkinge met hierdie lande. Natuurlike hulpbronne, wat vir die vervaardiging van brons, koper en tin benodig is, maar in die noorde van Europa nie beskikbaar was nie, is in ruil vir barnsteen uit die suide ingevoer.

Aanvanklik is barnsteen in 'n mindere mate vir sierade gebruik, alhoewel dit in die Steentydperk reeds tot amulette en halskettings verwerk is. Eers in die Romeinse periode het barnsteen 'n gewilde en kosbare goed geword – dit was dikwels duurder as 'n slaaf. Welvarende vroue het hul hare met 'n barnsteenoplossing blond gekleur. Die Romeine het die handel met barnsteen met die bou van hul netwerk van handelspaaie aansienlik vergemaklik sodat Baltiese barnsteen in groot hoeveelhede na bestemmings soos Marseille, die Adriatiese Seegebied, die Bosporus en selfs Egipte vervoer kon word. Barnsteen, wat deur die Romeine nie na ander gebiede verkoop is nie, is tot dekorasies en sierade verwerk.

Daarenteen het die Wikings het barnsteen as alledaagse materiaal beskou – dit was orals langs die kuste in groot hoeveelhede beskikbaar en kon ondanks sy hardheid maklik verwerk word. Dit is selfs vir verwarmingsdoeleindes gebruik en verbrand.

Vandag speel barnsteen veral in die chemiese bedryf nog 'n beduidende rol omdat dit vir die vervaardiging van verwe en olies gebruik kan word. Die oorblyfsels van hierdie produksieprosesse word onder hoë druk en hoë temperatuur tot geperste barnsteen verwerk – 'n materiaal wat 'n hoër elektriese weerstand as porselein het en sodoende as isolator kan dien.

In die vroeë 21ste eeu is jaarliks onbewerkte barnsteen ter waarde van sowat 15 miljoen € uitgevoer – veral uit die Russiese Federasie. Na gelang van die barnsteenstukke se grootte het pryse vir een kilogram onbewerkte Russiese barnsteen in 2008 tussen 30 € (290 ZAR) vir klein korrels barnsteen met 'n deursnee van 1 sentimeter, 150 € (1 470 ZAR) vir stene met 'n gewig van meer as 100 gram en maksimaal 830 € (8 130 ZAR) vir stene van beste gehalte tussen 500 en 1 000 gram beloop. Hierdie pryse is deur Russiese bewerkers en uitvoerders van barnsteen betaal, terwyl invoerders en bewerkers in die buiteland aansienlik hoër pryse moes betaal.

Barnsteen word tans veral in Pole en Litaue tot sierade verwerk. Dié twee lande se jaarlikse verkope van verwerkte barnsteen beloop sowat 400 miljoen € (3,9 miljard ZAR).


</doc>
<doc id="43550" url="https://af.wikipedia.org/wiki?curid=43550" title="Siberiese Tartare">
Siberiese Tartare

Die Siberiese Tartare (Siberiese Tartaars: Сыбырлар) is ’n subgroep van die Tartare in Siberië wat soms as ’n aparte etniese groep beskou word. Hulle praat Siberiese Tartaars, wat ’n dialek van Tartaars is. Hulle stam deels van die Turkse, Oegriese, Mongoolse en Samojeedse volke af, maar hul belangrikste stamvaders was die Kiptsjaks.



</doc>
<doc id="43552" url="https://af.wikipedia.org/wiki?curid=43552" title="Transsiberiese Spoorlyn">
Transsiberiese Spoorlyn

Die Transsiberiese Spoorlyn (Russies: "Транссибирская магистраль" of "Транссиб") verbind Moskou in die weste en Wladiwostok in die ooste, en dus Europese Rusland met die Russiese Verre-Ooste. Baie stede in Siberië, soos Petropawlofsk-Kamtsjatski, kan nie per pad bereik word van ander Russiese of Asiatiese stede nie en die beste manier om Siberië te verken is met dié spoorlyn.

Die Transsiberiese Spoorlyn is 9 259 km lank, strek oor sewe tydsones en die trein ry ’n paar dae lank van die een punt na die ander. Dit het tweedeklas-kompartemente met vier slaapbanke, eersteklas-kompartemente met twee slaapbanke en ’n eetwa. Stede wat nie aan die spoorlyn lê nie, kan per lug bereik word.

’n Tweede spoorlyn, die Chinees-Oosterse Spoorlyn, verbind Rusland met China en verskaf ’n korter roete na Wladiwostok. Dit volg die roete van die Transsiberiese lyn tot by Tarskaja (sowat 1 000 km oos van die Baikalmeer). Van daar af loop dit suidoos na China en uiteindelik na Beijing voor dit net voor Wladiwostok weer by die hoofroete aansluit.

’n Derde roete is die Transmongoolse Spoorlyn, wat die roete van die Transsiberiese lyn volg tot by Oelan Oede aan die Baikalmeer. Van daar af loop dit suid na Oelaan-Baatar en uiteindelik suidoos na Beijing.

In 1991 is ’n vierde roete geopen wat verder noord loop. Dis bekend as die Baikal-Amoer-hooflyn en breek weg van die Transsiberiese lyn by Tajsjet, ’n paar honderd kilometer wes van die Baikalmeer. Daarna loop dit noord van die meer verby, oor die Amoerrivier by Komsomolsk aan die Amoer (noord van Chabarofsk) tot by die Stille Oseaan.

Die plan om die destydse Russiese hoofstad, Sint Petersburg, met die hawestad Wladiwostok te verbind is deur tsaar Aleksander II goedgekeur. Sy seun, Aleksander III, het toesig gehou oor die bou daarvan.

In Maart 1891 het die toekomstige tsaar Nikolaas II die Verre-Oosterse deel van die spoorlyn geopen op ’n besoek aan Wladiwostok.

In dié tyd is die bou van die spoorlyn aan bande gelê deur ’n gebrek aan behoorlike vervoer in die streek self, asook tussen Siberië en die res van Rusland. In 1898 het die eerste trein Irkoetsk en die oewers van die Baikal bereik.

Die Transsiberiese Spoorlyn is steeds die belangrikste vervoerstelsel in Rusland.




</doc>
<doc id="43562" url="https://af.wikipedia.org/wiki?curid=43562" title="Barnsteenkus">
Barnsteenkus

Die Barnsteenkus is 'n kusstrook aan die Oossee noordwes van Kaliningrad (Koningsberg in die voormalige Oos-Pruise, tans in die Russiese eksklawe Oblast Kaliningrad geleë) wat vanweë sy beduidende barnsteen-voorkomste só vernoem is. Barnsteen word hier in dagmynbou ontgin. 

Die gebied het reeds in die antieke tydperk as 'n belangrike verskaffer van barngesteen bekend gestaan – die Romeinse skrywer Tacitus verwys in een van sy hoofwerke, "Germania", na die "Aesti", 'n inheemse volk wat met barnsteen (Latyns: "glesum") handel gedryf het.

In Duitsland kom barnsteen veral in die Mark Brandenburg, byvoorbeeld in die gebied tussen Berlyn en Szczecin naby die huidige Natuurpark Barnim en naby die stad Eberswalde voor. In teenstelling met Oos-Pruise is hierdie barnsteen-voorkomste toevallig ontdek toe in die plaaslike geologiese Oerstroomvallei, wat miljoene jare gelede suid van die Duitse Oosseekus tot by die huidige Poolse stad Toruń geloop het, damme en kanale aangelê is. Argeoloë neem aan dat naby die huidige grens met Pole 'n handelsplek vir barnsteen ontstaan het. Die edelstene is vermoedelik as gevolg van tektoniese prosesse uit die noorde na hierdie gebied verskuif.

Die handelsroetes vir barnsteen, wat as sieraad, wierook en geneesmiddel gewild was, staan as Barnsteenroete bekend en het vanuit Noordoos-Europa deur Oostenryk tot in die Mediterreense lande, veral die Adriatiese kus, geloop. 'n Westelike vertakking het vanuit Hamburg na Marseille gelei. By die kruispunte van hierdie roetes met beduidende handelspaaie (byvoorbeeld naby die Weichsel- en Donou-riviere) het al vroeg handelsplekke ontstaan. Die Romeine het sommige van die geskiedkundige roetes in die gebied van die huidige Neder-Oostenryk sowat 2 000 jaar gelede tot vaste paaie uitgebou.


</doc>
<doc id="43568" url="https://af.wikipedia.org/wiki?curid=43568" title="Kosakke">
Kosakke

Kosakke (Oekraïens: козаки́, "kozaki"; Russies: казаки́, "kazaki"; Pools: "Kozacy") was oorspronklik lede van demokratiese, halfmilitêre gemeenskappe in die Oekraïne en Suid-Rusland, veral in ylbevolkte gebiede en aan die Don- en die Dnjepr-rivier. Hulle het ’n belangrike rol gespeel in die ontwikkeling van hierdie streke.

Die woord "Kosak" kom van die Turkse woord "quzzaq", wat "avonturier" of "vry man" beteken. Die term is die eerste keer gebruik in ’n Russiese dokument uit 1395. "Kosakke" ("Kozacy") was ook die naam van ’n soort ligte infanterie in die Pools-Litause Gemenebes. Dié naam word egter nie met enige etnisiteit verbind nie.

Dit is onseker hoe die Kosakke ontstaan het. Die mees algemene teorie is dat hulle afstammelinge was van kleinboere wat gevlug het om slawerny vry te spring. Dié mense was van verskillende etniese groepe soos Roeteniërs, Turke en Duitsers, maar veral Oekraïners en Russe.

Hulle het in die 14de tot 15de eeu militêre gemeenskappe gevorm om hul leefstyl van seerowery, strooptogte en onwettige jagtogte te kan voortsit en om hulself teen aanvalle van Tartare, Mongole en ander nomadiese volke op die steppe van Suid-Rusland te verdedig. Hulle het grondgebied gekoloniseer wat voorheen deur nomadiese stamme bewoon is en het ook in ’n mate met dié stamme vermeng.

Die twee grootste Kosakke-gemeenskappe was:



Later het nog Kosakke-groepe ontstaan in die Suid-Oerals, Siberië en die Kaukasus. Die Poolse Kosakke ("Kozacy") en Tartaarse Kosakke ("Nağaybäklär") was minder bekend.

Die Kosakke het met die Tsaredom van Rusland saamgewerk en met ’n stelselmatige verowering en kolonialisasie van grondgebied begin wat Rusland se grense vasgestel het op die Wolga-rivier, die hele Siberië en die Oeral- en Terek-rivier.

In die laat 18de eeu het Rusland, met sy toenemende ambisie om uit te brei, al hoe meer staatgemaak op die lojaliteit van die Kosakke en dit het hulle tradisioneel onafhanklike leefstyl bedreig. Die gevolg was opstande wat gelei is deur onder andere Stenka Razin en wat deur Rusland onderdruk is. In sommige gevalle is hele leërs ontbind, soos in 1775 die geval was met die Zaporozje-Kosakke.

Teen die einde van die 18de eeu was die Kosakke onder Russiese beheer; hulle het gedien as grenswagte en moes soldate verskaf vir konflikte soos die talle Russies-Turkse oorloë. In ruil daarvoor dat hulle die suidelike grense van Rusland verdedig het, het hulle sekere voorregte geniet soos kwytskelding van belasting. Die mag van die tsaar was ook in Kosak-grondgebied nie so outoritêr as in die res van Rusland nie.

In die Russiese Burgeroorlog het Kosak-streke sentrums vir die Wit Leër geword. Die Don- en Koeban-Kosakke het selfs kortstondige onafhanklike state in hul onderskeie gebiede gestig. Na die oorwinning van die Rooi Leër is die Kosakke in ’n groot mate onderdruk. Tydens die Tweede Wêreldoorlog het Kosakke vir beide Rusland en Nazi-Duitsland geveg, waarna hulle verder onderdruk is.

Na die verbrokkeling van die Sowjetunie het die leefstyl en idees van die Kosakke weer in Rusland herleef. Spesiale Kosakke-eenhede bestaan in die Russiese weermag, terwyl Kosakke ook ’n parallelle polisiediens en burgerlike besture in hul onderskeie gebiede het.

Die Zaporozje-Kosakke (Oekraïens: эапорожці, "zaporozjtsi"), wat op die Oekraïense steppe gewoon het, was ’n bekende groep waarvan die getalle tussen die 15de en 17de eeu baie toegeneem het. Hulle was hoofsaaklik handelaars en kleinboere van die Pools-Litause Gemenebes. Hulle was betrokke by vele konflikte en bondgenootskappe met die Pools-Litause Gemenebes, die Tsaredom van Rusland en die Ottomaanse Ryk.

Die eerste bekende Zaporozje-leër is in 1552 aan die oewers van die Laer Dnjepr gestig toe Dmitro Wisjnewetski ’n fort op die eiland Chortitsija gebou het. Hulle was bekend vir hul strooptogte in die Ottomaanse Ryk en state onder sy beheer, maar hulle het soms ander lande ook geplunder. In 1539 en 1549 het grootprins Wasili III van Rusland en Iwan die Verskriklike onderskeidelik op versoeke van die Ottomaanse sultan dat ’n einde aan die strooptogte gemaak word, geantwoord dat die Kosakke nie aan hulle verantwoording doen nie, maar maak soos hulle lus het.

In die 16de eeu, toe die Pools-Litause Gemenebes sy mag suidwaarts uitgebrei het, het die gemenebes die Kosakke as sy onderdane beskou. Die sogenaamde Geregistreerde Kosakke was tot in 1699 deel van die gemenebes se weermag.

Die Kosakke se plundertogte en seerowery het die spanning aan die suidgrens van die Pools-Litause Gemenebes verhoog en dit het gelei tot ligte oorlogvoering in dié streke vir feitlik die hele bestaan van die gemenebes.
Omstreeks die einde van die 16de eeu het die gespanne betrekkinge tussen die Pools-Litause Gemenebes en die Ottomaanse Ryk ’n verdere knou gekry weens toenemende aanvalle deur die Kosakke. Die Poolse regering kon die Kosakke nie beheer nie, maar omdat hulle in ’n sin onderdane van die gemenebes was, is dié vir die Kosakke se aanvalle verantwoordelik gehou. Op hul beurt het die Tartare onder Ottomaanse beheer weer gebiede in die gemenebes aangeval. Hulle teikens was hoofsaaklik ylbevolkte suidelike streke, terwyl Kosak-seerowers ryk hawestede naby die mond van die Dnjepr-rivier in die hartjie van die Ottomaanse Ryk aangeval het. Teen 1615 en 1625 het hulle selfs woongebiede aan die buitewyke van Konstantinopel verwoes, met die gevolg dat die Ottomaanse sultan uit sy paleis moes vlug.

Volgens verskeie verdrae tussen die Pools-Litause Gemenebes en die Ottomaanse Ryk moes hulle onderskeidelik die Kosakke en Tartare in toom hou, maar min is van albei kante af gedoen om die aanvalle te stuit.

Die Kosak-getalle het toegeneem namate al hoe meer kleinboere die lyfeienskap in die gemenebes probeer ontduik het. Nadat die "szlachta", ’n bevoorregte klas van die gemenebes, probeer het om lyfeienes van die Kosakke te maak, het die Kosakke se taamlike sterk lojaliteit teenoor die gemenebes afgeneem. Die Kosakke se ambisie om as gelykes van die "szlachta" beskou te word, is voortdurend gefnuik en van planne om die gemenebes van twee nasies te omvorm in ’n gemenebes van drie nasies (met die Roeteense Kosakke as derde nasie) het niks gekom nie weens die Kosakke se ongewildheid. Die Kosakke se sterk trou aan die Oosters-Ortodokse Kerk het hul betrekkinge met die oorheersend Katolieke gemenebes verder versuur. Die spanning het toegeneem nadat die gemenebes se beleidsrigtings verander het van redelike verdraagsaamheid tot die onderdrukking van die Ortodokse Kerk. Dit het die Kosakke sterk anti-Katoliek gemaak – in dié tyd sinoniem met anti-Pools.

Vanweë die Chmelnitski-opstand in die middel 17de eeu het die Zaporozje-Kosakke ’n kortstondige onafhanklike staat gestig wat later die outonome Kosak-hetmanaat geword het. Nadat hulle met die Verdrag van Perejaslaf onder beskerming van die Russiese tsaar geplaas is, is hulle steeds ’n halfeeu lank deur plaaslike hetmans regeer.

In die laaste helfte van die 18de eeu is die leër deur die Russiese owerheid ontbind. Van die Kosakke het na die Donau-deltagebied en later die Koeban-streek getrek. Na 1828 het die meeste van die Donau-Kosakke eers na Azof en later Koeban getrek. Hoewel sommige Koeban-Kosakke hulself nie as Oekraïners beskou nie, praat hulle 'n Sentraal-Oekraïense dialek en hulle volksverhale is onmiskenbaar Oekraïens.

Die Geregistreerde Kosakke (Oekraïens: реєстрові козаки, "rejestrowi kozaki"; Pools: "Kozacy rejestrowi") was ’n elite-groep onder die Kosakke en het in die Pools-Litause weermag gedien. Hulle het baie voorregte gehad, soos vryheid en die kwytskelding van belasting. Die getalle het gewissel tussen ’n paar honderd en ’n paar duisend – dit is gewoonlik in oorlogstyd verhoog. Die Kosakke se eise dat die getalle permanent verhoog word, is voortdurend van die hand gewys.

Die afname van die Kosakke se lojaliteit en die "szlachta" se arrogante houding teenoor hulle het gelei tot verskeie Kosak-opstande teen die gemenebes in die vroeë 17de eeu.

Eindelik het die koning se weiering om die Geregistreerde Kosakke te vermeerder gelei tot die grootste van hierdie opstande: die Chmelnitski-opstand, wat in 1648 begin het. Dit was een van die gebeure wat katastrofiese gevolge gehad het vir die gemenebes en een van die redes wat gelei het tot die verbrokkeling daarvan 100 jaar later.

Die opstand het in 1654 geëindig met die Verdrag van Perejaslaf waarin die Kosakke trou beloof aan die Russiese tsaar en waarin laasgenoemde onderneem om die Kosakke te beskerm, hul "starsjina" (adel) erken en hulle van hulle outonomie onder sy heerskappy verseker. So het die Kosakke onder Poolse invloed uitgekom.

Onder Russiese beheer is die Zaporozje-leër verdeel in twee onafhanklike republieke van Moskowië: die Kosak-hetmanaat en die meer onafhanklike Zaporozje. Die twee groepe het geleidelik hulle onafhanklikheid verloor en is in die laat 18de eeu deur Katharina die Grote ontbind.

Met die ontbinding van die Zaporozje-leër het baie Kosakke in die gebiede aan die Donau of aan die See van Azof gaan woon en bekend geword as onderskeidelik die Swartsee- en die Azof-Kosakke. Sommige van die laasgenoemde groep is later verskuif na die Koeban-steppe, ’n belangrike vastrapplek vir Russiese uitbreiding in die Kaukasus. Ander het oor die Donau getrek, waar hulle ’n leër gestig het, en eers later by die Koeban-groep aangesluit.

Die Don-Kosakke (Russies: донские казаки, "donskije kazaki") was Kosakke wat in die gebiede aan die middel- en laer Don-rivier in Rusland gewoon het. Dié steppe was bekend as die "Wilde Veld" (Дикое Поле). Verskeie groepe gewapende Tartare het in die gebied rondgeswerf en reisende handelaars aangeval.

Mense wat van slawerny gevlug het of ontevrede was met die bestaande orde in hul lande het hulle sedert die 14de eeu hier begin vestig. Hulle het aanvanklik gejag en visgevang en moes hulself voortdurend verdedig teen die Turke en Tartare wat hulle aangeval het. Later het hulle hulle permanent in die gebied gevestig en die land bewerk.

Tydens die bewind van Iwan die Verskriklike het die legendariese ataman Jermak Timofejewitsj ’n ekspedisie onderneem om Siberië te verower. Nadat hy khan Koetsjoem in 1582 verslaan en Isker, die hoofstad van die Siberiese khanaat, verower het, het Jermak die volgende jaar ’n Kosakke-eenheid met die Irtisj-rivier langs gestuur om nog gebiede te verower. In 1585, kort na Jermak se dood, het Kosakke die eerste Russiese gefortifiseerde dorp in Siberië, Obskoi, aan die mond van die Irtisj op die regterower van die Ob-rivier gestig. Nog stede het in 1592 en 1594 gevolg. Danksy Jermak se ekspedisie kon Rusland dus Siberië verower.

Onder Pieter die Grote en latere leiers het die Don-Kosakke deelgeneem aan verskeie militêre veldtogte wat gelei het tot die uitbreiding van die Russiese Ryk van die Swartsee tot die Baltiese See. Hulle het ook 'n groot rol gespeel in die Beleg van Azof in 1641 en die oorwinning oor Napoléon Bonaparte in 1812.

Hul grondgebied was sedert 1786 bekend as Don Voisko-land en is in 1870 hernoem na Oblast Voiska Donskowo. In 1916 het die leër uit 1,5 miljoen Kosakke bestaan. Dit is in 1918, na die Russiese Rewolusie, in Rusland ontbind, maar die Don-Kosakke in die Wit Leër en dié wat oorsee geëmigreer het, het die musikale en ander tradisies van die leër bewaar.

Nadat die Wit Leër verslaan is, het die Sowjetunie ’n beleid van "dekosakisering" (Расказа́чивание; "Raskazatsjiwanije") gevolg om die oorblywende Kosakke van hul grondgebied te verwyder omdat hulle as ’n bedreging vir die nuwe regering beskou is. Honderdduisende Kosakke is óf vermoor óf verban. Die gebied is ook weens Sowjet-beleid swaar getref deur die hongersnood van 1932–1933. Tydens die Tweede Wêreldoorlog het baie Kosakke in die Duitse leër geveg – nie soseer vir Duitsland as teen die Sowjetunie nie.

Die Don-Kosakke is in die 1990's weer op die been gebring en in 1997 amptelik deur die regering erken.

Die Kosakke was ’n demokratiese gemeenskap waar die belangrikste besluite geneem is op ’n Algemene Vergadering (Казачий Круг). Op die vergadering is ’n tydelike hoof gekies – die ataman.

Die Don-Kosakke was ervare ruiters en het goeie militêre ondervinding gehad vanweë hul vele skermutselinge met omringende gebiede. Hulle het hul militêre kundigheid aan ander lande in Oos-Europa verkoop – tydens die Russiese Tyd van Beroeringe het hulle saam met die Poolse koning strooptogte in Moskowië uitgevoer en onder Russiese beheer ekspedisies teen Turkye en Persië.

Hulle was Russies-Ortodoks en het Russies gepraat, hoewel daar verskeie tradisies en kulture was. Koorsang was baie gewild en hul liedere het regoor Rusland gewild geraak.

Tot die 18de eeu het troues en egskeidings in die Algemene Vergadering plaasgevind. ’n Man moes die vrou met wie hy wou trou aan die vergadering voorstel en as die vergadering haar goedgekeur het, het die troue gevolg. Dieselfde prosedure is met egskeidings gevolg. Pieter die Grote het dié tradisie verbied en daarna moes Kosakke in die kerk trou.

’n Kosak-troue is ’n komplekse geleentheid en gaan gepaard met sang, danse en vertonings. Die bruidegom ry te perd na sy bruid en neem haar na die kerk. Na die troue gaan almal na die bruidegom se huis. Ouers seën die paartjie, breek ’n brood bo hul koppe en besprinkel hulle met koring, neute en hop.

Wanneer ’n seun gebore word, kry hy ’n pyl, boog, geweer en patroon van sy familie wat bo sy bed gehang word. Op drie jaar mag hy perdry en op sewe of agt mag hy saam met die volwasse mans gaan jag en visvang.

Die Don-Kosakke-koor is gestig deur ’n groep Kosakke wat in Konstantinopel begin sing het. Hulle het daarheen gevlug na die neerlaag van hul leër in die Krim. Hulle het hul konsertdebuut in 1923 in Wene, Oostenryk, gemaak onder leiding van hul stigter, die komponis en dirigent Serge Jaroff.

Hulle was wêreldwyd gewild en het in die 1930's, '40's en '50's deur die wêreld getoer met hul a cappella-sang. Die mans, in Kosak-klere, het Russiese kerk-, volks- en ander gewilde liedere gesing. Later is danse by hul program bygevoeg.

Na die verbrokkeling van die Sowjetunie het die koor herleef. Hulle spits hulle toe op die bewaring en herlewing van Kosak-tradisies en toer weer dikwels oorsee.

Die Koeban-Kosakke (Russies: кубанские казаки, "koebanskije kazaki") het in die Russiese Koeban-streek gewoon. Hoewel verskeie Kosakke-groepe in die noordwestelike Kaukasus gewoon het, is die meeste van die Koeban-Kosakke afstammelinge van die Swartsee-Kosakke (oorspronklik die Zaporozje-Kosakke) en die Kaukasus-Kosakke.

’n Kenmerk wat hulle onderskei van ander Kosakke is die Oseledets-haarstyl, wat sy oorsprong het in hul Oekraïense wortels. Dit strek terug na die tyd van die Zaporozje-leër.

Nes die Don-Kosakke-koor het die Koeban-Kosakke-koor herleef nadat dit in 1921 met die ontstaan van die Sowjetunie saam met die Kosakke verdwyn het. Dit is in 1936 weer in die lewe geroep en toer dikwels oorsee. Dit het Suid-Afrika ook al verskeie kere besoek.

Die Terek-Kosakke (Russies: терские казаки́, "tjerskije kazaki") is in 1577 gestig deur Kosakke wat van die Wolga- na die Terek-rivier getrek het. In 1792 is dit in die Kaukasus-Kosakkeleër opgeneem, maar in 1860 het dit weer van hulle afgeskei. Hulle hoofstad was toe Wladikafkaz. In 1916 was daar sowat 255 000 Kosakke in dié leër.

Die Oeral-Kosakke (Russies: ура́льские казаки́, "oeralskije kazaki") het aan die Oeral-rivier gewoon. Hulle was ook bekend as die Jaïk-Kosakke (Яи́цкие казаки́, "jaitskije kazaki") na aanleiding van die rivier se ou naam. Hoewel hulle hulself as Russies beskou het, was daar ook baie Tartare in hulle geledere.

Hulle het van die Wolga- na die Oeral-rivier gevlug nadat Moskowië troepe gestuur het om rowers aan die Wolga te verjaag. In 1580 het hulle Saraitsjik verower en teen 1591 het hulle vir Moskowië geveg.

Van die begin van die Kosakke se bestaan was hul verhouding met die Tsaredom van Rusland baie wisselvallig. Soms het hulle saam met die Russe aan militêre operasies deelgeneem en ander kere was daar groot Kosak-opstande. Een voorbeeld was die ontbinding van die Zaporozje-Kosakkeleër aan die einde van die 18de eeu. Die verdeling binne die geledere van die Kosakke was duidelik: sommige het verkies om lojaal aan die tsaar te bly (en het later na Koeban verskuif), terwyl ander na die Donau-delta getrek en na hul ou leefwyse teruggekeer het.

Teen die 19de eeu het die Russiese Ryk volle beheer oor die Kosakke-leërs gehad en is hulle vir hul dienste beloon. In dié tyd het die Kosakke aan talle Russiese oorloë deelgeneem. Hoewel hul taktieke in skermutselings afgesteek het by dié van ander soldate, was hulle uitstekend met verkenning en lokvalle stel. In 1840 was daar verskeie leërs, soos die Don, Swartsee, Astrachan, Klein Rusland, Azof, Donau, Oeral, Stawropol, Mesjerja, Orenboerg, Siberië, Tobolsk, Tomsk, Jeniseisk, Irkoetsk, Sabaikal, Jakoetsk en die Tartare-leër.

Vanweë die Kosakke se siening dat hulle ’n aparte en elite-gemeenskap was, was hulle baie lojaal aan die keiserlike regering en Kosakke-eenhede is dikwels gebruik om binnelandse opstande te onderdruk, veral tydens die Russiese Rewolusie van 1905. Die tsaar het swaar geleun op die betroubaarheid van die Kosakke, hoewel hulle aparte gemeenskappe en half-feodale militêre diens toenemend as uitgedien beskou is. Die weermag het hulle nie hoog aangeslaan nie omdat hulle beskou is as swakker gedissiplineer en opgelei as ander weermageenhede. Die Kosakke se vermoë om inisiatief te neem en as geharde ruiters is nie ten volle waardeer nie, en hulle is dikwels in kleiner eenhede verdeel wat gebruik is as verkenners, boodskappers en eskorts.

Tydens die Februarie-rewolusie van 1917 het die Kosakke die algemene ontnugtering met die tsaar gedeel met die res van die Russe en die Kosak-regiment in Sint Petersburg het aan die opstande deelgeneem. Hoewel net ’n paar eenhede betrokke was, was hul oorlopery ’n groot skok vir tsaar Nikolaas II en het dit sy abdikasie bespoedig.

Namate Rusland uitgebrei het, moes die Kosakke voortdurend hul vryheid en tradisies beskerm. Hulle wou onafhanklik van die sentrale regering staan en dit het die wrywing tussen die twee partye verhoog. Die regering se mag het toegeneem van 1613 af, toe Michail Romanof die eerste Romanof-tsaar geword het na die Tyd van Beroeringe – ’n tyd wat gekenmerk is deur ’n stryd om die troon en onbevoegde leiers. Die regering het probeer om die Kosakke in die Russiese kultuur en politieke stelsel op te neem deur ’n elite-status aan hulle toe te ken en militêre diens aan hulle op te dwing. Dit het onenigheid onder die Kosakke geskep. Die regering se pogings om hulle nomadiese leefstyl te verander, het daartoe gelei dat die Kosakke oor 200 jaar by feitlik elke groot oproerigheid in Rusland betrokke was, onder andere die rebellies onder Stenka Razin (ook bekend as Stepka Razin) en Jemeljan Poegatsjof.
Onder tsaar Michail het die ontevredenheid onder die lyfeienes en kleinboere algaande toegeneem. Die Kode van 1649 onder Michail se seun, Aleksei, het die Russiese bevolking in spesifieke, oorerflike kategorieë verdeel in ’n poging om ’n stabiele gemeenskap te vorm. Daardeur is kleinboere verbied om vryelik te beweeg en is dorpenaars en stedelinge gedwing om die beroepe van hul pa's te volg. Belasting is ook verhoog, wat veral die kleinboere swaar getref het, en dit het die gaping tussen ryk en arm vergroot. ’n Toename in militêre ekspedisies het ’n verdere las op die kleinboere geplaas. Oorloë met Pole en Swede in 1662 het tot ’n geldkrisis en landwye opstande gelei. Baie kleinboere het gevlug en baie het by die Kosakke aangesluit om vry te kan word.

Dit het probleme vir die Kosakke veroorsaak. Hulle het subsidies van kos, geld en militêre toerusting van die tsaar ontvang in ruil vir hulle beskerming van die landsgrense. Dié subsidies het baie gewissel en was ’n groot bron van konflik tussen die Kosakke en die regering. Die oorlog met Pole het veroorsaak dat baie van die voorraad nie die Kosakke bereik het nie, en intussen het hulle getalle toegeneem namate al hoe meer kleinboere by hulle aangesluit het. Die Kosakke kon ook nie dié groot getalle vlugtelinge op die tradisionele manier by hulle kultuur inlyf nie. In plaas daarvan om deel van die Kosakke-gemeenskap te word, het baie van die vlugtelinge hulself eenvoudig as Kosakke verklaar en saam met die ouer Kosakke gebly.

’n Skeuring het in Kosak-geledere begin vorm. Die ouer Kosakke het gevestig geraak en vooruitgegaan terwyl hulle die voordele van hul lojaliteit aan die Russiese regering geniet het. Hulle het begin afstand doen van hul tradisies en vryhede om deel te kan wees van ’n elite-lewe. Die vlugteling-kleinboere was op soek na avontuur en wraak teen die adel wat hulle sleg behandel het. Hulle het nie die subsidies van die ouer Kosakke gekry nie en moes harder vir hul geld en kos werk. Dié verskille het gelei tot die ontstaan van ’n Kosakke-leër in 1667 onder Stenka Razin sowel as die mislukking van die daaropvolgende rebellie.

Stenka Razin is in ’n elite-Kosak-familie gebore. Hy het van 1667 tot 1669 ’n strooptog gelei na Persië. Die Russiese regering het die steun van die ouer Kosakke probeer kry en die ataman, die leier van die Kosakke, gevra om Razin te keer. Die ataman was egter Razin se peetpa en het geswig voor dié se beloftes van gedeelde buit. Hy het gesê die elite-Kosakke is magteloos teen die rebelle. Hulle het ook nie Razin en sy volgelinge as ’n bedreiging beskou nie.
In 1669 het Razin en sy volgelinge begin om stede soos Astrachan en Samara te verower en ’n Kosak-heerskappy aan hulle opgedwing. Razin het ’n visie gehad van ’n verenigde Kosak-republiek op die suidelike steppe. Baie van die aanvalle was op die ou tuisstede van die vlugteling-Kosakke en so het hulle die wraak gekry waarna hulle gesoek het.

Eindelik het hulle ’n probleem vir die ouer Kosakke geword en dié het in 1671 besluit om aan die regering se versoek te voldoen in ’n poging om groter subsidies te kry. Op 14 April het ouer Kosakke onder ataman Jakowlef die rebellekamp vernietig, Razin gevange geneem en hom na Moskou gebring.

Razin se rebellie was die begin van die einde vir tradisionele Kosak-praktyke. In Augustus 1671 moes Kosakke trou aan die tsaar sweer. Daardeur het hulle Russiese burgers geword – en dit het gelei tot nog ’n rebellie, dié van Jemeljan Poegatsjof.

Die Russiese regering het die Kosakke algaande gedwing om af te sien van hul nomadiese bestaan en nuwe regeringsvorms te aanvaar. Die hele kultuur van die Kosakke het begin verander. Pieter die Grote het hulle militêre pligte vermeerder en hulle na afgeleë plekke gestuur om te veg. Hy het in 1734 forte langs die Jaïk-rivier begin bou wat deur nie-Kosakke beman is en die grensfort Orenboerg gebou. Dit het inbreuk gemaak op die Kosakke se rol as verdedigers van die grens. Toe die Jaïk-Kosakke ’n afvaardiging na Pieter stuur om beswaar te maak, het Pieter hulle outonome status weggeneem en hulle rol verander van grenswagte na militêre dienspligtiges. Oor die volgende 50 jaar is Kosak-besware beantwoord met inhegtenisnemings, lyfstraf en verbannings. Die haat teen die regering het toegeneem en teen 1772 het ’n rebellie begin wat ses maande sou duur.
Onder Katharina die Grote het die Kosakke se belasting, militêre diensplig en graantekort in 1762 weer toegeneem, nes voor die Razin-rebellie. Sy het ook ’n wet herroep van Pieter die Grote dat kleinboere op kerkgrond kwytgeskeld was van verpligtinge teenoor en betalings aan die kerkowerhede. In 1767 het sy geweier om die kleinboere se klagtes self aan te hoor en hulle het weer eens na die Kosakke gevlug – veral na die Jaïk-leër, wat nog die ou Kosak-tradisies aangehang het. Intussen het die regering weer eens probeer om die Kosak-leefwyse te verander.

Jemeljan Poegatsjof, ’n Don-Kosak met ’n lae rang, het laat in 1772 by die Jaïk-Kosakke aangeland. Poegatsjof se bewering dat hy Pieter III van Rusland was, het gespruit uit hoë verwagtinge onder die Kosakke van die nuwe tsaar. Hulle het geglo Pieter III sou ’n doeltreffende heerser gewees het nadat hy ’n verbond met Frederik II van Pruise gesluit het, maar hy is vermoor nadat sy vrou, Katharina II, die bewind oorgeneem het. Baie Jaïk-Kosakke het Poegatsjof geglo en ander het hom bloot gevolg omdat hulle teen Katharina was.

Poegatsjof se rebellie het in September 1773 begin. Die meeste van die rebelle se aanvanklike gevangenes was die elite-Kosakke. Na ’n vyf maande lange beleg van Orenboerg het Poegatsjof ’n militêre kollege sy hoofkwartier gemaak. Hy het ’n visie gehad van ’n Kosakke-tsaredom, soortgelyk aan Razin s’n van ’n Kosakke-republiek. Gerugte het deur die kleinboere-gemeenskappe regoor Rusland getrek en hulle het met belangstelling na manifesto's deur Poegatsjof geluister. Die rebellie is egter beskou as ’n onafwendbare mislukking. Die Don-Kosakke het aan die einde geweier om die rebelle te help omdat hulle geweet het Russiese soldate is kort op hulle hakke. In September 1774 het Poegatsjof se eie luitenante hom aan die soldate uitgelewer.

Hierna het die Kosak-elite, in die hoop dat hulle adellike status sou kry, die regering se hervormings aanvaar en het hulle geen keuse gehad as om van hul tradisies en vryheid afstand te doen nie.

In die Russiese Burgeroorlog na die Oktober-rewolusie in 1917 het Kosakke hulle aan albei kante van die konflik bevind. Hulle het ’n belangrike deel van die Wit Leër uitgemaak, maar baie het ook vir die Rooi Leër geveg. Nadat die Wit Leër verslaan is, het ’n tydperk van "dekosakisering" (Расказа́чивание; "Raskazatsjiwanije") gevolg om Kosakke van hul grondgebied te verwyder omdat hulle as ’n bedreiging vir die nuwe kommunistiese bewind beskou is. Honderdduisende van hulle is vermoor of verban. Hulle grondgebied is opgedeel en aan ander afdelings en minderhede gegee. Kosakke is ook verbied om in die Rooi Leër te dien.

Die Sowjet-hongersnood van 1932 tot 1933 het die Don-, Koeban en Terek-streke veral swaar getref. Die bevolking hier het met tussen 20 en 30% afgeneem. Die Britse historikus Robert Conquest skat dat sowat ’n miljoen mense in die Noord-Kaukasus alleen dood is weens die hongersnood. Graan en ander gewasse is van die Kosakke afgeneem, met die gevolg dat baie van hulle verhonger en gesterf het. Baie is van die koue dood nadat hulle in die winter uit hulle huise verdryf is.

In 1936, vanweë druk deur die Kosakke-gemeenskappe, is die verbod op Kosakke in die weermag opgehef.

Tydens die Tweede Wêreldoorlog het die Kosakke hulle weer eens aan albei kante van die konflik bevind. Baie het vir Nazi-Duitsland geveg. Dit was veral weens hulle lyding onder die Sowjet-beleidrigtings van kollektivisering en dekosakisering wat deur Josef Stalin gevolg is. Nes baie ander mense wat onder Stalin se bewind gely het, het hulle die Duitsers as hul bevryders beskou.

Die meeste van die oorlopers het aanvanklik in die Wit Leër gedien, ander het die Rooi Leër verlaat en by die Duitsers aangesluit. Die eerste Kosakke-eenhede is reeds in 1941 geskep uit oorlogsgevangenes, oorlopers en vrywilligers. Die Doebrofski-bataljon wat in Desember 1941 uit Don-Kosakke geskep is, is in Julie 1942 gereorganiseer in die Pawlof-regiment. Dit het uit 350 man bestaan. Intussen is die Russiese Bevrydingsleër op die been gebring in die hoop om ’n onafhanklike Kosak-staat, Kosakië, te stig.

Nog eenhede het later gevolg met onder andere Don-, Koeban-, Terek- en Siberiese Kosakke. Uit die eenhede is teen midde van 1943 die 1. Kosakendivision onder die kommando van die duitse general Helmuth von Pannwitz opgerig. In february 1945 is uit twee kosakke devisies die XV. Kosaken-Kavallerie-Korps ontstaan med omtrent 25.000 manne nog steeds onder General von Pannwitz. Aan die einde van die oorlog in 1945 het hulle hulle aan die Britse weermag in Oostenryk oorgegee in die hoop dat hulle die Engelse weermag kan help veg teen kommunisme. Daar was egter min simpatie met hulle omdat hulle beskou is as Nazi-kollaborateurs wat volgens gerugte verantwoordelik was vir groot vergrype in Oos-Europa. Hulle is dus aan die Sowjet-regering uitgelewer. Tussen 40 000 en 50 000 Kosakke en hul gesinne is na bewering na die Sowjetunie teruggestuur. ’n Ongekende getal is daar tereggestel of tronk toe gestuur. Blykbaar was baie van die mense wat uitgelewer is nooit Sowjet-burgers nie. Dié episode staan algemeen bekend as die Verraad teen die Kosakke.

In vroeë tye is Kosakke aangevoer deur ’n ataman (later ’n hetman genoem). Hy is deur die Kosakke gekies op ’n vergadering (rada) saam met ander amptenare soos die regter, skriba en selfs die predikante. Die ataman se magsimbool was ’n staf (boelawa). Vandag word Oekraïense Kosakke deur ’n hetman gelei en Russiese Kosakke deur ’n ataman.

Die ataman het uitvoerende mag gehad en in oorlogstyd was hy die opperbevelvoerder. Die "rada" het die wetgewende mag gehad. Die senior amptenare is die "starsjina" genoem. ’n Kosakke-groep is ’n leër ("woisko") genoem en het bestaan uit regimente, distrikte en dorpe ("polki", "sotni" en "stanitsi").

Omdat daar nie geskrewe wette was nie, was Kosakke onderworpe aan die "Kosak-tradisies" – die ongeskrewe, gemene reg.

Na die Tweede Wêreldoorlog is Kosakke-eenhede as uitgedien beskou en is hulle uit die Sowjet-weermag ontslaan. Hulle is toe meestal as eenvoudige kleinboere beskou en baie het weggetrek, veral na die Balkan-streek.

In die perestroika-era van die Sowjetunie in die laat 1980's het baie afstammelinge van die Kosakke geesdriftig geraak oor die herlewing van hulle tradisies. In 1988 het die Sowjetunie ’n wet goedgekeur wat die herlewing van vorige Kosakke-leërs en die vorming van nuwes toegelaat het. Die Kosakke het daarna aktief deelgeneem aan verskeie oorloë en konflikte: in Transnistrië, Georgië, Kosowo en Tsjetsjnië.

In April 2005 het die destydse Russiese president, Wladimir Poetin, ’n wet goedgekeur wat die Kosakke vir die eerste keer in dekades nie net erken het as ’n aparte etno-kulturele groep nie, maar ook as ’n sterk militêre mag.

Volgens verskeie bronne is daar sowat 7 miljoen mense wat hulle as Russiese Kosakke identifiseer.

Kosakke se gesinswaardes is eenvoudig, rigied en vir die moderne oog soms iets uit ’n ander era. Die man bou die huis en sorg vir ’n inkomste terwyl die vrou kook, huis skoonmaak en kinders baar. Tradisionele Russiese waardes, kultuur en Ortodoksie vorm die kern van hul lewe.

Plattelandse Kosakke woon gewoonlik in groot klans met ’n ouerige patriarg aan die hoof wat dikwels die titel ataman het.






</doc>
<doc id="43569" url="https://af.wikipedia.org/wiki?curid=43569" title="Asunción">
Asunción

Asunción (Spaans: "Nuestra Señora Santa Maria de la Asunción" [asunˈsjon], Guaraní: "Paraguay" [paɾaˈɣwaɨ]) is die hoofstad en grootste stad van Paraguay. Die stad het 'n bevolking van 542 023 in 2009 gehad en 'n oppervlakte van 117 km². Asunción is op 15 Augustus 1537 deur Spanjaarde onder Juan de Salazar de Espinosa as Nuestra Señora Santa María de la Asunción gestig. Dit is aan die linkeroewer van die Río Paraguay geleë, naby die Río Pilcomayo se uitmonding en net noordoos van die grens tot Argentinië.



</doc>
<doc id="43570" url="https://af.wikipedia.org/wiki?curid=43570" title="Podsol">
Podsol

Podsol (ook Spodosol) is die tipiese grondsoorte van die noordelike naaldboomwoude in byvoorbeeld Rusland en die gomboomwoude en vlaktes van Suid-Australië. Die naam is Russies vir "onder as" (под/pod=onder, зола/zola=as) en verwys waarskynlik na wanneer Russiese boere ’n vaal onderlaag wat arm aan minerale is, oopploeg wanneer hulle dié soort grond vir die eerste keer bewerk. Die grond kom voor in nat, koue gebiede soos Noord-Ontario en Rusland, asook in warmer gebiede soos Florida waar sanderige grond wisselende grondwatervlakke het.

Die meeste soorte podsol is nie baie geskik vir landbou nie. Sommige is sanderig en water dreineer vinnig; ander het vlak wortelstelsels tot gevolg en swak dreinering weens ’n harde laag onder die grond.



</doc>
<doc id="43571" url="https://af.wikipedia.org/wiki?curid=43571" title="Sucre">
Sucre

Sucre (Spaans: "La Ilustre y Heróica Sucre") is die hoofstad en vyfde grootste stad van Bolivië, terwyl die setel van die regering in La Paz geleë is. Die stad het 'n bevolking van 300 000 in 2011 gehad en is geleë in suidelike Sentraal-Bolivia. Dit is op 29 September 1538 deur Spanjaarde onder Pedro Anzurez Marques de Campo Redondo as "Ciudad de la Plata de la Nueva Toledo" gestig. Die historiese stadsentrum van Sucre is in 1991 deur Unesco as 'n wêrelderfenisgebied gelys.



</doc>
<doc id="43572" url="https://af.wikipedia.org/wiki?curid=43572" title="Tom Hanks">
Tom Hanks

Thomas Jeffrey Hanks (* 9 Julie 1956 te Concord, Kalifornië, VSA) is 'n Amerikaanse akteur. Hy was die eerste akteur ná Spencer Tracey wat twee jaar opeenvolgend die Academy-toekening vir beste akteur ontvang het: in 1994 vir "Philadelphia" en in 1995 vir "Forrest Gump". Hy het daarnaas meer as vyftig ander akteurstoekennings ontvang, waaronder Golden Globes-toekennings vir "Big", "Philadelphia", "Forrest Gump" en "Cast Away", American Comedy-toekennings vir "Big", "A League of Their Own" en "Forrest Gump", 'n Silwer Beer vir "Philadelphia", 'n Empire-toekenning vir "Savind Private Ryan" en 'n Saturn-toekenning vir "Big".

Tom Hanks het in 'n gebroke familie grootgeword. Sy ouers was pioniers op die gebied van die skeidingswetgewing in die staat. Hanks het gereeld verhuis. Hy het 'n oudisie by 'n plaaslike toneelvereniging gedoen en het 'n uitnodiging van die regisseur van daardie vereniging ontvang om na Cleveland, Ohio te gaan, waar sy akteursloopbaan begin het.

Hy het sy tweede vrou, aktrise Rita Wilson, op die stel van die rolprent "Volunteers" (1985) ontmoet. Hulle het saam twee kinders. Hanks het nog twee kinders uit sy eerste huwelik met Samantha Lewis tussen 1978 en 1987.

Hanks het bekendheid verwerf vir sy rolle in "Forrest Gump" en "Apollo 13". In 1996 het Hanks vir die eerste keer agter die kamera gewerk: hy het die rolprent "That Thing You Do" geskryf en geregisseur, asook 'n rol daarin gespeel.



</doc>
<doc id="43573" url="https://af.wikipedia.org/wiki?curid=43573" title="Nassau">
Nassau

Nassau is die hoofstad en grootste stad van die Bahamas, 'n eilandnasie in die Atlantiese Oseaan. Die stad is aan die noordoostelike kus van die eiland New Providence geleë. Die stad het in 2013 'n bevolking van 259 300 gehad en 'n oppervlakte van 207 km². Nassau is in 1695 gestig en na Willem III van Engeland, prins van Oranje-Nassau genoem.


</doc>
<doc id="43574" url="https://af.wikipedia.org/wiki?curid=43574" title="Ysgrond">
Ysgrond

Ysgrond is grond onder die vriespunt van water (0°C of 32°F) vir twee jaar of langer. Ys is nie noodwendig teenwoordig nie, soos in die geval van ’n nie-poreuse rotsbodem, maar dit is meestal. Dit kom veral voor naby die Noord- en Suidpool, maar ook in baie hoë gebiede verder van die pole.

Die mate waarin die grond geys is, wissel na gelang van klimaatsveranderings. ’n Groot deel van die Noordpoolstreek is vandag met ysgrond bedek. Soms ontdooi die grond in die somer. Plantlewe kom net in die aktiewe laag voor en nie in die deel wat permanent gevries is nie. Die dikte van die aktiewe laag wissel van jaar tot jaar en van plek tot plek, maar is gewoonlik 0,6–4 meter dik. In dele met baie koue winters kan die ysgrond tot 1 493 meter dik wees, soos in die opvanggebied van die Lena- en Jana-rivier in Siberië.



</doc>
<doc id="43575" url="https://af.wikipedia.org/wiki?curid=43575" title="Nuuk">
Nuuk

Nuuk (Deens: Godthåb) is die hoofstad en grootste stad van Groenland, 'n outonome land binne die Koninkryk van Denemarke. Die stad het in 2016 'n bevolking van 17 316 gehad en 'n oppervlakte van 690 km². Nuuk is aan die weskus van Groenland aan die Atlantiese Oseaan geleë.


</doc>
<doc id="43577" url="https://af.wikipedia.org/wiki?curid=43577" title="Siberiese Khanaat">
Siberiese Khanaat

Die Khanaat van Sibir was ’n Tartaarse khanaat in die latere Siberië. Dit is bewoon deur die Siberiese Tartare, Chanti, Mansi, Nenets en Selkoep.

Die khanaat is in die 15de eeu gestig toe die Mongole van die Huis van Jotsji aan die verbrokkel was. Die oorspronklike hoofstad was Tsjimgi-Toera. Die eerste khan was Taiboega en hy is opgevolg deur sy seun Choja or Hoca, wat weer deur sy seun Mar opgevolg is.

Die Beleg van Kazan deur die Russe in 1552 het die destydse khan Jadigar aangespoor om vriendskaplike betrekkinge met Moskou aan te knoop. Hy is egter na jare van oorlog deur Koetsjoem verslaan, wat toe khan geword het.

Oor die volgende 14 jaar het Rusland die khanaat geleidelik verower. In 1598 is Koetsjoem op die oewers van die Ob-rivier verslaan en dit het ’n einde aan sy bewind gebring.




</doc>
<doc id="43579" url="https://af.wikipedia.org/wiki?curid=43579" title="Georgetown, Guyana">
Georgetown, Guyana

Georgetown is die hoofstad en grootste stad van Guyana en is in die noorde van dié land geleë. Die stad het in 2012 'n bevolking van 118 363 en van 354 964 in die Metropolitaanse gebied gehad. Georgetown is aan die Demerara-rivier se uitmonding in die Atlantiese Oseaan geleë.


</doc>
<doc id="43581" url="https://af.wikipedia.org/wiki?curid=43581" title="Cayenne">
Cayenne

Cayenne is die hoofstad en grootste stad van Frans-Guyana, 'n oorsese département van Frankryk in Suid-Amerika. Die stad het in 2012 'n bevolking van 55 198 gehad en het 'n oppervlakte van 23,60 km².



</doc>
<doc id="43582" url="https://af.wikipedia.org/wiki?curid=43582" title="San Juan">
San Juan

San Juan (Spaans: [saŋ ˈxwan], Engels: [ˌsæn ˈhwɑːn]; amptelik "Municipio de la Ciudad Capital San Juan Bautista", "Municipality of the Capital City, Saint John the Baptist") is die hoofstad en grootste stad van Puerto Rico, 'n eilandgebied van die Verenigde State van Amerika, en is in 1509/1521 deur Spanjaarde as "Ciudad de Puerto Rico" gestig. Die stad het 'n bevolking van 395 326 en van 2 478 905 in die metropolitaanse gebied in 2010 gehad en het 'n oppervlakte van 199,31 km². San Juan is vernoem ná Johannes die Doper ("Juan el Bautista").

San Juan is geleë in die noorde van die eiland Puerto Rico aan die kus van die Atlantiese Oseaan en is die belangrikste hawestad van die eiland. Die stad is die tweede-oudste Europese nedersetting in die Amerikas ná Santo Domingo, die hoofstad van die Dominikaanse Republiek.

Sedert die Spaans-Amerikaanse Oorlog in 1898 maak San Juan saam met Puerto Rico deel uit van die eilandgebiede van die Verenigde State, maar is nie amptelik geïnkorporeer nie. Die oustad en die Spaanse vesting is in 1983 deur die UNESCO as 'n wêrelderfenisgebied gelys.



</doc>
<doc id="43583" url="https://af.wikipedia.org/wiki?curid=43583" title="Marija Gimbutas">
Marija Gimbutas

Marija Gimbutas (Litaus: Marija Gimbutienė; * 23 Januarie 1921 in Vilnius, Litaue as "Marija Birutė Alseikaitė"; † 2 Februarie 1994 in Los Angeles, VSA) was 'n prehistorikus en antropoloog. Sy het haar akademiese opleiding aan die Vytautas-Magnus-universiteit te Kaunas, Litaue en aan die Universiteit van Tübingen in Duitsland ontvang en hier in 1946 haar doktorale tesis oor "Die begrafniskultuur in prehistoriese Litaue" voltooi.

Haar wetenskaplike benadering was interdissiplinêr en het 'n basiese opleiding in taalkunde, etnologie en godsdiensgeskiedenis behels. Hierdie wye spektrum van kennis oor 'n verskeidenheid vakgebiede was buitengewoon. In 1941 het sy met Jurgis Gimbutas getrou, en uit hierdie huwelik is drie dogters gebore. Die gesin het in 1949 na die Verenigde State geëmigreer.

Marija Gimbutas het in 1956 internasionale bekendheid verwerf met haar sogenaamde "Koergan-hipotese" waarin sy argeologiese beskawings van die laat Jongsteentydperk en die vroeë Bronstydperk in Rusland asook in Oekraïne en Moldawië volgens gemeenskaplike begrafniskultuur-kenmerke as nou verwant beskryf het. Die Russiese term "koergan" verwys na prehistoriese grafheuwels. Haar hipotese was - net soos ander teorieë ten opsigte van vroeë Indo-Europese beskawings - spekulatief van aard en sodoende aan omstredenheid gekoppel. 


</doc>
<doc id="43586" url="https://af.wikipedia.org/wiki?curid=43586" title="Willemstad">
Willemstad

Willemstad is die hoofstad en grootste stad van Curaçao, 'n outonome land van die Koninkryk van die Nederlande in die Karibiese See. Die stad het in 2013 'n bevolking van 150 000 gehad en is die belangrikste stad op Curaçao en is geleë aan die suidkus naby die oospunt van die eiland. In die plaaslike taal, Papiaments, word daar gereeld na Willemstad verwys as "punta".

Willemstad was gebou om die Amsterdam-fort kort na dit in 1635 gebou is en die stad was van toe af al die hoofstad van Curaçao. Die stad is genoem na die eerste koning Willem van Oranje-Nassau, die eerste erfgenaam van die Nederlandse Huis van Oranje. Die historiese stadsentrum en die hawe is in 1997 deur Unesco as wêrelderfenisgebied gelys.



</doc>
<doc id="43587" url="https://af.wikipedia.org/wiki?curid=43587" title="Myres-kasteel">
Myres-kasteel

Myres-kasteel is 'n Skotse kasteel in die streek van Fife, naby die dorp van Auchtermuchty geleë. Die kasteel lê halfpad tussen Edinburg en Dundee.



</doc>
<doc id="43588" url="https://af.wikipedia.org/wiki?curid=43588" title="Auchtermuchty">
Auchtermuchty

Auchtermunchty (Skots-Gaelies: "Uachdar Mucadaidh") is 'n klein dorp in die streek van Fife (in Skotland), omtrent halfpad tussen Edinburg en Dundee. Myres-kasteel is daar nabygeleë. Die dorp het 'n amptelik bevolking van 2 070 in 2006 gehad.


</doc>
<doc id="43592" url="https://af.wikipedia.org/wiki?curid=43592" title="Bondi Beach">
Bondi Beach

Bondi Beach (uitspraak:"Bondaai") is 'n beroemde strand in Sydney, Australië wat sy naam ook aan die nabygeleë voorstad verleen het. Hoewel Bondi Beach nie 'n baie groot strand is nie, het dit bekend geword as die middelpunt van die Australiese strand- en branderplankry-kultuur. Baie toeriste het Bondi Beach deur die loop van die jare besoek en tydens die kersvakansie besoek baie Britse en ander Europese toeriste die strand.

Tydens die Olimpiese Somerspele van 2000 het daar talle strandvlugbal-wedstryde op hierdie strand plaasgevind.

Vanaf Bondi Beach kan 'n mens na ander strande loop op 'n wandelpaadjie wat al langs die kus in die rigting van Bronte Beach loop. In November vind daar elke jaar 'n gratis uitstalling van beeldhouwerke getiteld ""Sculpture by the Sea"" langs hierdie roete plaas. Hierdie uitstalling lok jaarliks ongeveer 450 000 besoekers.

Bondi Beach is ook bekend vanweë die TV-reeks "Bondi Rescue". Hierdie reeks volg die doen en late van die lewensredders (strandwagte) en die mense wat hulle te redding snel.


</doc>
<doc id="43594" url="https://af.wikipedia.org/wiki?curid=43594" title="Vlag van Angola">
Vlag van Angola

Die nasionale vlag van Angola is op 11 November 1975 in gebruik geneem met Angola se onafhanklikheid. Die vlag vertoon ’n horisontale tweekleur met ewe wye bane in rooi (bo) en swart (onder) met ’n tandrat-kapmes-ster-motief in die middel van die vlag.

Rooi verteenwoordig die bloed van die Angolese wat gevloei het in hul stryd om onafhanklikheid; die swart verteenwoordig die Afrika-kontinent. Die simbool in die middel is van ’n tandrat (wat werkers en industrieë verteenwoordig) en ’n kapmes (wat die landelike bevolking verteenwoordig) met ’n goue ster. Dit is aanvaar gedurende die tyd toe Angola ’n Marxistiese regering gehad het, en was veronderstel om die beeld van die hamer en sekel, ’n algemene simbool van kommunisme in die vlag van die Sowjetunie is, na te aap. Die mees resente beskrywing en verduideliking van die vlag is in artikel 162 van die Grondwetlike Wet van die Republiek van Angola (Grondwet) van 25 Augustus 1992.

Soos in verskeie ander Afrikalande is hierdie vlag ’n verwerkte weergawe van die vlag van die regerende party. Die guerillabeweging en later regerende party, die "Movimento Popular de Libertação de Angola" (Volksbeweging vir die Bevryding van Angola of MPLA), het dieselfde ontwerp gebruik met ’n goue ster in die middel van die vlag. Rooi het gestaan vir sosialisme en swart vir Afrika. Die ster is gebaseer op die rooi ster van die Sowjetunie, wat die borg vir die MPLA was.

Die kleurskema word hieronder gelys:

In 2003 is ’n nuwe, meer “optimistiese” vlag voorgestel deur die Grondwetlike Kommissie van die Nasionale Vergadering van die Angolese Parlement, wat nog nie aanvaar is nie. Die son-ontwerp in die middel is veronderstel om rotstekeninge wat in die Tchitundo-Hulugrot in herinnering te roep. Hoewel die ontwerp en simboliek van die vlag radikaal verskil van die huidige een is die verhoudinge (2:3) steeds dieselfde. Baie Angolese hou nie van die nuwe ontwerp nie omdat hulle voel dit dra geen betekenis nie, waar die huidige vlag duidelike historiese verbintenisse het. Ander meen ook dat die voorgestelde vlag nie uniek tot Angola is nie omdat dit basies dieselfde lyk as die vlae van Costa Rica en Noord-Korea.



</doc>
<doc id="43595" url="https://af.wikipedia.org/wiki?curid=43595" title="Rooi Ster">
Rooi Ster

Die vyfpuntige rooi ster, 'n pentagram sonder die inwendige vyfhoek (★), is 'n simbool van die kommunisme asook van die breër sosialisme in die algemeen. Daar word soms gereken dat die vyf punte van die ster 'n arbeider se hand voorstel, asook die vyf kontinente. 'n Minder algemene voorstelling is dat die vyf punte op die ster veronderstel was om die vyf groepe voor te stel wat Rusland na kommunisme sou lei, naamlik die jeug, die leër, die industriële werkers, die landbouwerkers of landelike bewoners en die intelligentsia. Dit was een van die embleme, simbole en seine wat die Sowjetunie verteenwoordig het onder leiding van die Kommunistiese Party, saam met die hamer en sekel. In hierdie konteks het die rooi ster berugtheid verwerf as 'n simbool van totalitarisme en staatsterreur, asook 'n besettingsimbool in baie lande.

Een beweerde oorsprong van die ster kan in 'n massapolitiekebeweging gevind word in die Russiese burgeroorlog en die einde van die Eerste Wêreldoorlog, maar die skepper daarvan (indien enige) is onbekend. Daar word geredeneer dat Russiese troepe wat op die vlug geslaan het teen die Oostenrykse en Duitse fronte hulself in 1917 in Moskou bevind het en met die Moskowiete begin meng het. Om die Moskowitiese troepe te onderskei van dié wat op die vlug geslaan het, het die offisiere bliksterre aan die Moskowitiese besettingsoldate uitgedeel om op hul hoede te dra. Toe die troepe by die Rooi Leër en die Bolsjewiste aangesluit het, het hulle die bliksterre rooi geverf (die kleur van sosialisme) om die oorspronklike rooi ster te skep. 'n Ander beweerde oorsprong vir die rooi ster het te doen met 'n beweerde botsing tussen Leon Trotsky en Nikolai Krylenko. Krylenko, wat 'n Esperantis was, het 'n groen ster ('n teken van Esperanto) op sy lapel gedra; Trotsky het navraag gedoen oor die betekenis van die ster en het die verduideliking gekry dat elke punt van die ster die vyf oorspronklike kontinente voorstel. Toe Trotsky dit hoor het hy aanbeveel dat die soldate van die Rooi Leër 'n soortgelyke rooi ster moes dra.

Na die aanvaarding van die rooi ster as 'n embleem van die Sowjetunie, het dit ook 'n simbool vir kommunisime in die groter sin geword. Die simbool het een van die mees prominente simbole van die Sowjetunie geword en dit het alle amptelike geboue, toekennings en insinjes versier. Soms is die hamer en sekel binne-in of onder die ster afgebeeld. In 1930 is die Orde van die Rooi Ster ingestel en gegee aan personeel van die Rooi Leër en Sowjetvloot vir "uitstaande diens in die saak van die verdediging van die Sowjetunie in tye van oorlog sowel as vrede". Die gebruik daarvan het vinnig na ander Kommunistiese state en organisasies gesprei.
Die rooi ster is deur verskeie kommunistiese state aanvaar en gewoonlik op hul onderskeidelike vlae en wapenskilde; byvoorbeeld, op die vlag van die Sosialistiese Federale Republiek van Joego-Slawië. Seperatistiese en sosialistiese bewegings het soms ook die rooi ster aangeneem, soos die Estelada vlag in die Katalaanse lande.
Soos wat die rooi ster na kommunisme in die Ooste versprei het, is dit aangepas: terwyl sommige state die ster gehou het soos dit was het sommiges 'n geel ster op 'n rooi agtergrond gebruik vir dieselfde simboliek. Die Verre-Oostelike Republiek het 'n geel ster gebruik op sy militêre uniforms gebruik, en op die vlag van die Volksrepubliek van Sjina is vyf geel sterre op 'n rooi agtergrond. In Brasilië het die ster egter rooi gebly.

Die Russiese militêre koerant word ook die "Rooi Ster" (Russies "Krasnaya Zvezda") genoem. Verskeie sportklubs van lande wat deur Kommunistiese partye geregeer is het die rooi ster as simbool gebruik en Rooi Ster Belgrado (Serwies "Crvena zvezda" (Црвена звезда)) en Roter Stern Leipzig het hulself daarna vernoem. Sedert die val van die Oosblok is die rooi ster in sekere lande verbied.
In 1970 is die "Rote Armee Fraktion" of Rooi Leër Faksie (RAF) amptelik gestig. Die RAF, wat homself as 'n kommunistiese "stedelike guerilla"-groep beskryf het, was 'n na-oorlogse linkse terroristiese organisasie in Wes-Duitsland. Die hoogs-herkenbare simbool was 'n rooi ster en 'n Heckler & Koch MP5. Die RAF was van 1970 tot 1998 aktief en het talryke misdade, veral in die herfs van 1977 (Noordelike Halfrond) gepleeg, wat tot 'n nasionale krisis gelei het wat bekend gestaan het as "Duitse Herfs". Dit was verantwoordelik vir 34 moorde — waaronder sekondêre teikens soos chauffeurs en lyfwagte — en baie beserings in sy bestaan van amper 30 jaar.
Die rooi ster is ingesluit in die vlag van die "Ejército Zapatista de Liberación Nacional" (EZLN) of Zapatista Weermag van Nasionale Bevryding met sy stigting in 1994. Die EZLN, 'n gewapende revolusionêre groep wat in Chiapas, Meksiko gebaseer is, se naam kom van die Meksikaanse opstandeling Emiliano Zapata en word dikwels verteenwoordig deur Subcomandante Marcosalhoewel hy nie die leier is nie. Dieselfde vlag, 'n swart vlag ('n anargistiese simbool) met 'n rooi ster is gebruik deur die Amerikaanse musiekgroep Rage Against the Machine — wat uitgesproke ondersteuners van die EZLN en ander linkse sake was. Die rooi ster word ook gebruik deur die Werkersparty in Brasilië en deur die militante Suid-Afrikaanse krotbewonersbeweging by name Abahlali baseMjondolo.

Hugo Chávez en sy ondersteuners in Venezuela het die rooi ster in talryke simbole en logos gebruik en het ook voorgestel dat dit ingesluit moet word in die logo van die Verenigde Sosialistiese Party van Venezuela (PSUV). Dit is ook in 2007 gebruik as simbool van die "5 enjins van die Bolivariaanse Sosialistiese Revolusie in Venezuela.

Die Rooi ster is ook deur die Texaco oliemaatskappy gebruik voor 1966. Sy oorsese afdelinf, Caltex, het ook die rooi ster gebruik. Die Red Star Auto Manufacturing Company gebruik ook die rooi ster in hul naam maar sover bekend nie in hul logo nie.

Die Rooi Ster en die Hamer en Sekel word beskou deur sommiges as die besettingsimbole asook simbole van totalitarisme en staatsterreur beskou, veral in lande wat voorheen in die invloedsfeer van die Sowjetunie was. Ooreenstemmend het Letland en Litaue die gebruik van die simbole in die openbaar beperk, terwyl Hongarye slegs die hamer-en-sekel-simbool verbied het. 'n Soortgelyke wet is in Estland oorweeg, maar het uiteindelik misluk in 'n parlementêre komitee waar gemeen is dit perk grondwetlike vryhede, soos die vryheid van spraak, is.

Die Europese Menseregtehof het uitspraak gelewer teen die wette wat hierdie simbool verbied, omdat dit beskou is as strydig met basiese menseregte, soos die vryheid van spraak en uitdrukking. Hierdie beslissing maak die nasionale wette van EU-lidlande tot niet. Die besluit is vergelyk met die wetgewing met betrekking tot die simbole van Nasionale Sosialisme, wat steeds verbied word in sekere EU-lidlande, insluitend Duitsland en Frankryk.

Versoeke aan die Europese Unie om Sowjet en Nazisimbole te verban kom gereeld van politici in lande soos Litaue, Estland, Tsjeggië, Hongarye en Slowakye. Die Europese Kommissaris vir Justisie, Franco Frattini, het aanvanklik die idee ondersteun maar voorstelle is uiteindelik teruggetrek omdat daar nie konsensus was om die simbole te verban nie.

In Slowenië word die Rooi Ster gerespekteer as simbool van weerstand teen fascisme en nazisme. Op 21 Maart 2011 het Slowenië 'n twee-Euro gedenkmunt (met 'n groot rooi ster wat noodwendig die kleur van die munt is) uitgereik om die 100ste herdenking van die geboorte van Franc Rozman, 'n Partizanbevelvoerder, te stempel.


</doc>
<doc id="43596" url="https://af.wikipedia.org/wiki?curid=43596" title="Locnville">
Locnville

Locnville is 'n Suid-Afrikaanse musiekduo wat uit die Kaapse jongelinge en tweelingbroers "Brian" en "Andrew Chaplin" bestaan. Die duo is Amerikaans gebore, alhoewel hul vader Suid-Afrikaans is en hulle vir die grootste deel van hul lewens in Suid-Afrika woon. Die Chaplins het 'n passie vir musiek begin ontwikkel toe hulle op die ouderdom van ses beide hul eerste kitare gekry het. Die twee het in omgewing Kaapstad fondse deur hul musiek bymekaar gemaak en het op die ouderdom van agt hul eerste enkelsnit, "Amnesia", laat opneem. Tussen die ouderdom van agt en twaalf het hulle op 'n rock-gebaseerde genre gefokus, aangesien Brian perkussie en Andrew kitaar gespeel het. In 2001 het die twee na die Verenigde State verhuis, waar hul styl sterk deur hip-hop beïnvloed is. Hulle het terug na Kaapstad verhuis, waar hulle slegs op hiphop- en kletskunsmusiek gefokus het. In 2005 en op die ouderdom van 15 het hulle by die "2005 Hip Hop Indaba" opgetree, waar hulle die jongste deelnemers was. Die reaksie tydens en ná die optrede was grotendeels positief. Die broers het hulself op eTV se "The Showbiz Report"-vermaaklikheidsnuusprogram gesien en het die stasie gekontak en sodoende 'n tweede insetsel in die program gereël. In hierdie stadium was hulle ook besig met die opname van hul eerste hip-hopdemo, getiteld "Making a name for us". Die snit "What if I said" het gewildheid in veral Kaapstad gewerf en het die aandag van die Suid-Afrikaanse vervaardiger Gabi le Roux getrek. In samewerking met Le Roux en R&B-/soul-sanger Given Phike is die konsepgroep III gevorm. Hierdie groep se debuutoptrede het by 'n Tropika-skoonheidsgeleentheid in Stellenbosch plaasgevind waar hulle die aandag van MXit se Algemene Bestuurder, Paul Stemmet, getrek het. Hierna het hulle die eerste groep ooit geword om hul debuutalbum op MXit Music vry te stel. Die vrystelling was geweldig suksesvol en hulle het meer as 500 000 eenhede landswyd verkoop, wat aan hulle dubbelplatinumstatus besorg het. Hulle het ook aan musiekvervaardiging met maatskappye soos Kaleidosound Music Productions, Contra-Banned en MXit deelgeneem.

Locnville is die tweeling se nuutste musikale projek wat hulle in samewerking met Contra-Banned bedryf. Hierdie handeling maak gebruik van vloeiende synths, swaar baslyne, upbeat en ingewikkelde perkussie met vloeiende en melodiese gesang om 'n unieke musikale klank te vorm. Hul debuutalbum "Retro Electro" bevat die snit "Sun in my pocket" wat op 5FM gespeel word, terwyl die musiekvideo vir daardie snit, wat deur Contra-Banned vervaardig is, op VH1, MTV en al die SAUK-kanale in rotasie is.







</doc>
<doc id="43598" url="https://af.wikipedia.org/wiki?curid=43598" title="5FM">
5FM

5FM is 'n Suid-Afrikaanse FM radiostasie wat 'n Top 40-formaat volg en deur die SAUK of Suid-Afrikaanse Uitsaaikorporasie, Suid-Afrika se openbare uitsaaier, besit word. 5FM is in Aucklandpark, Johannesburg gesetel. Die stasie saai landswyd uit, met 'n teikenmark van jeugdige Suid-Afrikaners.

Die stasie het uit 'n kommersiële stasie, LM Radio wat gesetel is in Lourenço Marques (nou Maputo) in die naburige Mosambiek ontstaan. Radio 5 het vir die eerste keer op 13 Oktober 1975 op die lug gegaan, enkele maande nadat Mosambiek sy onafhanklikheid van Portugal op 25 Junie 1975 verkry het. Radio 5 is met 8 mediumgolfsenders gestig wat voorsiening gemaak het vir die pop-musiek luisteraars. Die naam dui die vyfde radiostasie van die destydse SAUK aan.

In 1992 is Radio 5 herbemark en het die naam na 5FM verander. Die huidige logo is 'n rooi 5 en FM binne 'n sirkel en die woorde "The Power of" bo-aan die sirkel. Musiek is die kern van 5FM se uitsendings met nuus, sport en verkeer wat voorsiening maak vir 'n wye verskeidenheid van smake vir die jeugdige mark.

5FM het drie digitale platforms waardeur dit betrokke is met sy luisteraars:


April 2010 tot -



</doc>
<doc id="43600" url="https://af.wikipedia.org/wiki?curid=43600" title="MXit Music">
MXit Music

MXit Music is 'n MXit-produk wat ten doel het om die groei van Suid-Afrikaanse musiek te ondersteun. "MXit Music" bied aan opkomende sowel as gevestigde musikale kunstenaars 'n platform om deur middel van hul uitgebreide aanlyn en mobiele gemeenskappe hul produk te bemark. Hierdie proses behels ook dat die musici geld vir aflaaie verdien sonder dat 'n derde party of tussenganger betrokke is. Gebruikers kan na musiek luister en daarvoor stem deur van hierdie diens gebruik te maak.



</doc>
<doc id="43601" url="https://af.wikipedia.org/wiki?curid=43601" title="Basseterre">
Basseterre

Basseterre is die hoofstad en grootste stad van St. Kitts en Nevis, 'n eilandnasie in die Karibiese See. Die stad is aan die suidkus van die eiland St. Kitts geleë, die land se grootste eiland. Die stad het 'n bevolking van 13 000 in 2013 gehad en 'n oppervlakte van 6,1 km².


</doc>
<doc id="43602" url="https://af.wikipedia.org/wiki?curid=43602" title="Kaleidosound Music Productions">
Kaleidosound Music Productions

Kaleidosound Music Productions is 'n hoofstroommusiekvervaardigingsmaatskappy wat in Groenpunt, Kaapstad gevestg is. Kaleidosound vervaardig 'n breë reeks musikale genres, waaronder kwaito, hiphop, pop, jazz, klassiek en house.



</doc>
<doc id="43604" url="https://af.wikipedia.org/wiki?curid=43604" title="Siberiese Trappe">
Siberiese Trappe

Die Siberiese Trappe (Russies: Сибирские траппы) is ’n groot vulkaniese provinsie in Siberië. Die enorme uitbarstings in die gebied stem ooreen met die einde van die Perm (sowat 251 tot 250 miljoen jaar gelede), die tyd van die grootste uitwissing van lewensvorme op aarde. Dit het sowat ’n miljoen jaar voortgeduur en is een van die moontlike redes dat die meeste diere van dié tydperk in die Perm-Trias-uitwissing gesterf het. Dit is een van die grootste bekende vulkaniese uitbarstings in die laaste 500 miljoen jaar van die aarde se bestaan.

Die naam "Trappe" kom van die trapvormige heuwels van die landskap. Die gebied beslaan vandag sowat 2 miljoen km² en daar word geskat dat die oorspronklike gebied tot 7 miljoen km² kon gewees het.

Die meeste gesteentes is basalt, maar daar is ook doleriet en gabbro wat uit groter kristalle bestaan. Ongewone alkaliese pikriet, magnetiet, word noordoos van Norilsk aangetref. Die Norilsk-gebied is veral belangrik omdat die grootste nikkelsulfiedneerslae in die wêreld daar aangetref word.



</doc>
<doc id="43605" url="https://af.wikipedia.org/wiki?curid=43605" title="Skitiërs">
Skitiërs

Die Skitiërs of Skithiërs was ’n antieke Iranse nomadiese volk van ruiters wat op die steppe om die Swart- en Kaspiese See, toe bekend as Skitië, gewoon het. Hulle is later deur die nabyverwante Sarmate oorheers. Baie van die inligting wat oor hulle bekend is, kom van die Griekse historikus Herodotus (omstreeks 440 v.C.) en van opgrawings van voortreflike goue artefakte in Skitiese grafheuwels in die Oekraïne en Suid-Rusland. 

Hul taal, Skities, word dikwels geklassifiseer as ’n lid van die Oos-Iranse tale. Daar word geglo hulle het oorspronklik van die Sentraal-Asiatiese streek Groter Iran (Persië) gekom.

Argeologiese oorblyfsels van die Skitiërs sluit in grafheuwels, of koergans – sommige eenvoudig, ander oordadige grafkelders met wapens, perdetuie, Skitiese kuns, goud, sy en diere-offerandes, plek-plek ook met vermoedelik menslike offerandes. Mummifiseringstegnieke en ysgrond het gehelp om die oorblyfsels goed bewaar te laat bly.

Argeoloë kan onderskei tussen drie periodes van antieke Skitiese oorblyfsels:





</doc>
<doc id="43606" url="https://af.wikipedia.org/wiki?curid=43606" title="VH1">
VH1

VH1 (bekend as VH-1: Video Hits One tussen 1985 en 1994 en as VH1: Music First tot 2003) is 'n Amerikaanse kabeltelevisienetwerk wat in New York gebaseer is. VH1 is op 1 Januarie 1985 van stapel gestuur om Turner Broadcasting se kortstondige Cable Music Channel te vervang en met die doel om op die sukses van MTV te bou deur musiekvideo's te speel, maar in hierdie geval met 'n ietwat ouer demografie as teikengehoor met 'n fokus op die ligter, sagter sy van popmusiek. Die kanaal is deur Warner-Amex Satellite Entertainment, in der tyd 'n afdeling van Warner Communications en eienaar van MTV, geskep. Tans is beide VH1 en sy susterkanaal MTV deel van die MTV Networks-afdeling van die korporatiewe moedermaatskappy Viacom. Alhoewel VH1 vandag nog soms musiekvideo's speel, is sy meer onlangse aanspraak op roem in die gebied van musiekverwante werklikheidsprogramme, soos "Behind the Music", die "I Love the..."-reeks, die "Celebreality"-programme, en die kanaal se algehele fokus op popkultuur.



</doc>
<doc id="43608" url="https://af.wikipedia.org/wiki?curid=43608" title="Port of Spain">
Port of Spain

Port of Spain (ook Port-of-Spain geskryf) is die hoofstad en derde grootste munisipaliteit van Trinidad en Tobago, 'n eilandnasie tussen die Karibiese See in die weste en die Atlantiese Oseaan in die ooste. Die stad is aan die weskus van die eiland Trinidad geleë, die land se grootste eiland. Die stad het in 2011 'n bevolking van 61 971 gehad en 'n oppervlakte van 13,4 km². Na raming beweeg daar daagliks tot 250 000 mense deur die stad.



</doc>
<doc id="43610" url="https://af.wikipedia.org/wiki?curid=43610" title="MTV">
MTV

MTV (Music Television) is 'n Amerikaanse kabeltelevisienetwerk wat in New York Stad gebaseer is en op 1 Augustus 1981 bekend gestel is. Die oorspronklike doel van die kanaal was om musiekvideo's onder begeleiding van op-die-lug-aanbieders, ook bekend as VJ's, te speel. Vandag speel MTV steeds 'n beperkte keur musiekvideo's, maar die kanaal saai nou hoofsaaklik 'n verskeidenheid popkultuur- en werklikheidsreekse uit wat op jong volwassenes en tieners gemik is.

Sedert sy première het MTV 'n aansienlike impak op die musiekindustrie en popkultuur gehad. Slagspreuke soos "I want my MTV" (Afrikaans: "Ek wil my MTV hê") het in die openbare bewussyn wortel geskiet, die konsep van die VJ is gepopulariseer, die idee van 'n toegewyde videogebaseerde uitlaat vir musiek is ingelei, en beide musici en aanhangers het 'n sentrale lokasie vir musiekgeleenthede, nuus en promosie gevind. MTV word ook tallose male deur musici, ander TV-kanale en TV-reekse, rolprente en boeke in popkultuur na verwys.

MTV het die ontstaan van vele susterkanale in die VSA en geaffilieerde kanale internasionaal tot gevolg gehad. MTV se morele invloede op jongmense, insluitende kwessies rakende sensor en sosiale aktivisme, is al jarelang 'n onderwerp van debat. MTV se besluit om op nie-musikale programmering te fokus, is ook sedert die 1990's geweldig met kritiek gekap, wat weer eens die kanaal se teenwoordigheid in popkultuur beklemtoon.



</doc>
<doc id="43612" url="https://af.wikipedia.org/wiki?curid=43612" title="E.tv">
E.tv

e.tv is die vyfde terrestriële televisiekanaal in Suid-Afrika, na die drie kanale wat deur die staatsbeheerde Suid-Afrikaanse Uitsaaikorporasie (SABC1, SABC2 en SABC3) en die privaatbeheerde subskripsiebefondsde M-Net, wat deur Multichoice bedryf word. Dit is die eerste privaatbeheerde dog gratis televisiestasie in die land.

Die kanaal saai vanuit Kaapstad en Johannesburg uit, terwyl die aandnuusbulletin sedert die opening van 'n nuwe uitsaaisentrum in die Johannesburgse voorstad Hyde Park vanuit die Goudstad uitgesaai word. Aanvanklike nuusstories is gekritiseer omdat dit te Kaapstad-sentries was en daar nie genoeg aandag aan ander areas gegee is nie. Die laataand-bulletin word steeds vanuit Kaapstad uitgesaai, en die kanaal bedryf steeds sy Kloofstraat-produksiesentrum in daardie stad.




</doc>
<doc id="43614" url="https://af.wikipedia.org/wiki?curid=43614" title="The Showbiz Report">
The Showbiz Report

The Showbiz Report is 'n Suid-Afrikaanse vermaaklikheidstydskrifprogram wat Suid-Afrikaanse en internasionale vermaaklikheidsnuus dek. Die program is geskep en word vervaardig en aangebied deur Nicky Greenwall. Die program het op 6 Januarie 2005 op e.tv gepremière en is ses maande later die 19:30-gleuf op Saterdae toegeken. Episodes is 'n halfuur lank. Elke episode bevat onderhoude met vermaaklikheidsterre, agter-die-skerms rolprentbiz, besoeke aan musiek- en modefeeste, plaaslike teaterhoogtepunte en die nuutste musiekvideo's.



</doc>
<doc id="43618" url="https://af.wikipedia.org/wiki?curid=43618" title="Tropika">
Tropika

Tropika is 'n bekende vrugtesapproduk van Clover. Dit is 'n mengsel van vrugtesap en suiwel. Tropika is veral bekend as die aanbiederproduk van die Tropika Island Babe Beauty Pageant.



</doc>
<doc id="43619" url="https://af.wikipedia.org/wiki?curid=43619" title="Santo Domingo">
Santo Domingo

Santo Domingo (Spaans: [ˈsanto ðoˈmiŋɡo], amptelik "Santo Domingo de Guzmán", letterlik: "Sint Dominicus de Guzman") is die hoofstad en grootste stad van die Dominikaanse Republiek, 'n land op die Karibiese eiland Hispaniola tussen die Atlantiese Oseaan in die noorde en die Karibiese See in die suide. Die stad het 'n bevolking van 965 040 in 2010 gehad en het 'n oppervlakte van 104,44 km².

Santo Domingo is die oudste Europese nedersetting in die Amerikas en is op 4 Augustus 1496 deur Bartholomeüs Columbus, die broer van Christophorus Columbus, gestig. Ongeveer 40 jaar na die nedersetting se ontstaan het die goudreserwes uitgewerk geraak en die plaaslike Indiaanse arbeidsmag het uitgeput geraak as gevolg van siektes, oorloë en immigrasie. Die stad is geplunder deur Francis Drake in 1586 en beset deur Haïti van 1822 tot 1844. Daarna was hulle egter oorwin, verwilder en die Dominikaanse Republiek gestig. Van 1916 tot 1924 is die gebied beset deur Amerikaanse Mariene Korps. Op 3 September 1930 is die stad deur 'n tropiese sikloon feitlik vernietig en herbou. Die stad is in 1936 deur die diktator Rafael Trujillo hernoem na "Ciudad Trujillo" ([sjuˈðað tɾuˈhiʎo]) maar het sy oorspronklike naam in 1961 terug gekry.

Die koloniale stad van Santo Domingo is in 1990 deur Unesco as wêrelderfenisgebied gelys.



</doc>
<doc id="43620" url="https://af.wikipedia.org/wiki?curid=43620" title="Port-au-Prince">
Port-au-Prince

Port-au-Prince (Frans: [pɔʁopʁɛ̃s], Haïtiaanse Kreools: "Pòtoprens") is die hoofstad en grootste stad van Haïti, 'n land op die Karibiese eiland Hispaniola tussen die Atlantiese Oseaan in die noorde en die Karibiese See in die suide. Die stad het 'n bevolking van 987 310 in 2015 gehad en 'n oppervlakte van 36,04 km². Port-au-Prince is in 1749 deur Franse gestig.

Op 12 Januarie 2010 om 4:53 nm plaaslike tyd het 'n sterk aardbewing Port-au-Prince getref en die stad grotendeels vernietig. Volgens die Haïtiaanse regering het die aardbewing die lewe van sowat 230 000 mense geëis.



</doc>
<doc id="43624" url="https://af.wikipedia.org/wiki?curid=43624" title="Hamer en sekel">
Hamer en sekel

Die hamer en sekel (☭) is deel van die kommunistiese simboliek en die gebruik daarvan dui op 'n verbintenis met kommunisme, 'n Kommunistiese Party of 'n Kommunistiese staat. Dit bevat 'n hamer en sekel bo-oor mekaar. Die gereedskap is simbole van die industriële werkers (proletariaat) en die landelike bevolking; deur dit saam te voeg word eenheid tussen industriële en landbouwerkers gesimboliseer. Die embleem is gedurende die Bolsjewistiese Rewolusie ontwerp.

Dit het bekend geword na die insluiting daarvan in die rooi vlag van die Sowjetunie, saam met die Rooi Ster. Dit is ook gebruik in ander vlae en embleme.

Die hamer en sekel was oorspronklik 'n hamer wat met 'n ploeg gekruis is, met dieselfde betekenis (eenheid van landelike burgers en industriële werkers) as die beter bekende hamer en sekel. Alhoewel die hamer en sekel sedert 1917/'18 in gebruik is, was dit nie die amptelike simbool tot in 1922 nie. Voor die hamer en sekel is die hamer en ploeg gebruik op die uniforms, medaljes, pette, ens. van die Rooi Leër en die Rooi Garde.

Die simbool het later gepryk op die vlag van die Sowjetunie wat in 1923 aanvaar is en in die Sowjetgrondwet van 1924 gefinaliseer is. Dit was ook op die vlae van die republieke van die Sowjetunie na 1924. Die vlae van die Sowjetrepublieke het gewoonlik 'n eenvoudige rooi baan bevat met die naam van die republiek in goue letters daarop, soos vervat in Artikel 90 van die Sowjetgrondwet van 1918.


Sommige antropoloë reken dat die simbool, soos ander wat in die Sowjetunie gebruik is, eintlik 'n Russies-Ortodokse simbool is wat deur die Kommunistiese Party gebruik is om aan die religieuse behoeftes te voldoen nadat Kommunisme as die nuwe "staatsgeloof" ingestel is. Die simbool kan gesien word as 'n omvorming van die Patriargale Kruis (Russies-Ortodokse tweestawige kruis).







Baie simbole met 'n struktuur en boodskap soortgelyk aan dié van die hamer en sekel is al ontwerp. Die vlag van Angola wys byvoorbeeld 'n segment van 'n tandrat wat gekruis word deur 'n kapmes, met 'n sosialistiese ster bo-op. In die logo van die Kommunistiese Party van die Verenigde State word 'n sirkel gevorm deur 'n halwe tandrat en 'n sekel. 'n Hamer is direk oor die handvatsel van die sekel geplaas sodat die kop van die hamer in die middel van die sirkel is. Die logo van die Kommunistiese Party van Turkye bestaan uit 'n halwe tandrat gekruis deur 'n hamer met 'n ster bo-aan.

Gereedskap wat in ander ontwerpe ingesluit is, is die inkkwas, sekel en hamer van die Koreaanse Werkersparty (); die graaf, brandende fakkel en skoffel van die Britse Arbeidersparty wat voor 1984 gebruik is () (dit was 'n sosialistiese party, nie kommunisties nie); die skroefhamer (bobbejaansleutel) en Indiaanse strydbyl (tomahawk) van die Earth First!-beweging; die bylpik en geweer wat gebruik is in kommunistiese Albanië; die hamer en passers in die embleem van die Oos-Duitse vlag. Die Russiese Verre-Ooste het 'n anker gekruis deur 'n graaf of bylpik gebruik wat die eenheid van vissermanne en mynwerkers simboliseer. Die Vierde Internasionale, gestig deur Leon Trotsky, gebruik 'n hamer en sekel waarop die nommer '4' gesuperponeer is (). Die Trotskyïstiese Liga vir die Vyfde Internasionale laat 'n hamer met die nommer '5' saamsmelt en gebruik die boog in die nommer om die sekel te vorm ().
Die Kommunistiese Party van Brittanje gebruik die hamer-en-duif-simbool. Dit is in 1988 deur Mikhal Boncza ontwerp en is veronderstel om die party se verbintenis met die vredesbeweging uit te beeld. Dit word normaalweg saam met die hamer en sekel gebruik en verskyn ook op al die publikasies van die KPB. Sommige lede van die KPB verkies die een simbool bo die ander, maar die party se 1994-kongres het herbevestig dat die hamer en duif die amptelike embleem van die party is. Die Kommuniste Party van Israel gebruik ook 'n duif oor die hamer en sekel as sy simbool. Die vlag van die Guadeloupse Kommunistiese Party met die sekel só gedraai dat dit soos 'n hoofletter 'G' lyk om Guadeloupe voor te stel.

Die arend op die wapenskild van Oostenryk hou 'n goue hamer in sy linkerklou en 'n goue sekel in sy regterklou. Die gereedskap verwys nie na kommunisme nie (die arend dra ook 'n goue kroon), maar verteenwoordig die industriële en landbouwerkers, verenig met die voormalige aristokrasie in een republikeinse demokrasie.

Die Nasionale Bolsjewiste-party, 'n verregse groepering wat in Rusland en ander voormalige republieke van die USSR bedrywig is, gebruik 'n vlag wat baie ooreenstem met die rooi, wit en swart vlag van die Duitse Nazi-party, behalwe dat 'n hamer en sekel die swastika vervang ().

Die vlag van Mianmar gebruik 'n skepel rys wat op 'n tandrat gesuperponeer is ().

In Unicode is die "hamer en sekel"-simbool U+262D. ()

In lande wat voorheen in die invloedsfeer van die Sowjetunie was, word die hamer en sekel en die Rooi Ster deur sommige inwoners beskou as besettingsimbole. In ooreenstemming het Hongarye, Letland en Litaue die simbole in openbare gebruik verbied. 'n Soortgelyke wet is oorweeg in Estland, maar is deur 'n parlementêre komitee afgekeur.



</doc>
<doc id="43626" url="https://af.wikipedia.org/wiki?curid=43626" title="Snow White and the Seven Dwarfs">
Snow White and the Seven Dwarfs

Snow White and the Seven Dwarfs is die wêreld se eerste vollengte tekenprent. Dit is vervaardig in 1937 deur Walt Disney. Net soos Walt Disney se kortfilms was Snow White 'n reuse-sukses.


</doc>
<doc id="43630" url="https://af.wikipedia.org/wiki?curid=43630" title="Cockermouth">
Cockermouth

Cockermouth is 'n dorp in die noorde van Engeland, in die graafskap Cumbria. Tussen die 19de en 20ste November 2009, het die dorp gely onder groot oorstromings.



</doc>
<doc id="43631" url="https://af.wikipedia.org/wiki?curid=43631" title="Roseau">
Roseau

Roseau is die hoofstad en grootste stad van Dominica, 'n eilandnasie tussen die Atlantiese Oseaan in die ooste en die Karibiese See in die weste. Die stad het in 2007 'n bevolking van 16 582 gehad. Dit is 'n klein en kompakte stedelike nedersetting, geleë in die St George-munisipaliteit en omring deur die Karibiese See, die Roseau-rivier en Morne Bruce. Dit is gebou op die plek van die antieke Kalinago Indiese dorp van Sairi, en is die oudste en belangrikste stedelike nedersetting op die eiland Dominica.

Dit is geleë op die weskus van Dominica, en geboue bestaan uit 'n kombinasie van moderne en koloniale (Franse styl) argitektuur.

Roseau is Dominica se belangrikste hawe vir buitelandse handel. Sommige uitvoerprodukte sluit piesangs, lourierolie, groente, pomelo's, lemoene en kakao in. Die dienstesektor dra ook 'n groot deel tot die plaaslike ekonomie by.


</doc>
<doc id="43632" url="https://af.wikipedia.org/wiki?curid=43632" title="Mamoudzou">
Mamoudzou

Mamoudzou is sedert 1977 die hoofstad en grootste stad van Mayotte, 'n oorsese gebied van Frankryk in die Indiese Oseaan. Die stad het 'n bevolking van 57 281 in 2011 gehad en 'n oppervlakte van 41,94 km².



</doc>
<doc id="43633" url="https://af.wikipedia.org/wiki?curid=43633" title="Laâyoune">
Laâyoune

Laâyoune of El Aaiún (Arabies: لعيون, "Laʕyūn" ; Spaans: "El Aaiún"; Frans: "Laâyoune"; Berbers: ⵍⵄⵢⵓⵏ, "Leɛyun"; letterlik "die fonteine") is die "de jure" hoofstad en grootste stad van Wes-Sahara, 'n omstrede gebied in Noord-Afrika wat deur Marokko beset en die Arabiese Demokratiese Republiek Sahara opgeëis word. Die stad het in 2014 'n bevolking van 217 732 gehad en is in die noordweste van die gebied net oos van die Atlantiese Oseaan geleë. Laâyoune is in 1934 gevestig en in 1938 amptelik gestig. Dit het vanaf 1940 as hoofstad van die kolonie Spaans-Wes-Afrika gedien.

Laâyoune is weerskante van die droë rivier "Saguia el Hamra" geleë. In die suidelike gedeelte is die ouer stadsdeel geleë, opgerig deur Spaanse koloniste. 'n Katedraal uit dié tydperk word nog steeds gebruik; sy priesters bedien hierdie stad en Dakhla verder suid. Die meerderheid van die bevolking bestaan uit Sahrawis.



</doc>
<doc id="43637" url="https://af.wikipedia.org/wiki?curid=43637" title="Vientiane">
Vientiane

Vientiane (uitgespreek /vjɛnˈtjɑːn/, Laosiaans: "ວຽງຈັນ", "Vieng Chang" of "Viang Chan") is die hoofstad en grootste stad van Laos. in 2009 'n bevolking van 350 000 gehad.


</doc>
<doc id="43640" url="https://af.wikipedia.org/wiki?curid=43640" title="Wadda van die Woestyn">
Wadda van die Woestyn

Wadda van die Woestyn is Afrikaanse boek wat deur Cor Dirks geskryf is. Die eerste uitgawe is in Augustus 1950 gepubliseer, en die tweede druk volg in Augustus 1951. Hy het die boek aan sy vader en moeder opgedra.

Wadda, die woestynkind, is as driejarige seuntjie deur sy Boesman-pleegouers ná 'n skipbreuk op die strand in die Namibwoestyn gevind. Die lewe saam met die Boesmans het van hom 'n ware natuurkind gemaak, wat sy baasskap oor die voëls, slange en selfs ou Maanhaar, die leeu, bewys het.

As jongman tree hy op as redder van blankes wat hulle daaraan waag om die geheime van die Makarikari-moeras te probeer blootlê. En dan 'n keuse – sy liefde vir die eerste blanke meisie wat hy aanskou het, of trou aan sy Boesmanvolgelinge.

Die boek bied spanning en avontuur en speel in 'n kontrei met 'n wonderlike atmosfeer af.


</doc>
<doc id="43642" url="https://af.wikipedia.org/wiki?curid=43642" title="Brandenburg an der Havel">
Brandenburg an der Havel

Brandenburg an der Havel is die derde grootste stad in die Duitse deelstaat Brandenburg naas die hoofstad Potsdam en Cottbus. Die stad het 'n bevolking van 71 032 in 2013 gehad en 'n oppervlakte van 228,8 km². Volgens sy oppervlakte is Brandenburg die grootste selfregerende stad in die deelstaat.

Die geskiedenis van Brandenburg an der Havel strek meer as duisend jaar terug. Die eerste historiese verwysings na die stad dateer van 928 en 929. In 'n oorkonde van 1170 word dit vir die eerste keer as 'n nedersetting met Duitse regstatus genoem. Die bou van Brandenburg se domkerk, waarmee in 1165 begin is, word as die beginpunt van die Duitse geskiedenis van Brandenburg beskou. So word na die stad en domkerk dikwels ook as die "bakermat van die Mark Brandenburg" en die huidige deelstaat verwys. 

In 2015 word die 850-jarige jubileum van Brandenburg se domkerk met feesvierings gevier.


</doc>
<doc id="43643" url="https://af.wikipedia.org/wiki?curid=43643" title="Neubrandenburg">
Neubrandenburg

Neubrandenburg (Duits: [nɔʏˈbʁandn̩bʊʁk]; letterlik: "Nieu-Brandenburg") is die derde grootste stad van die Duitse deelstaat Mecklenburg-Voorpommere ná die hawestad Rostock en die hoofstad Schwerin. Die stad het 'n bevolking van 63 749 in 2016 gehad en beslaan 'n oppervlakte van 85,67 km². Die stad is genoem ná die moederstad Brandenburg an der Havel en die Mark Brandenburg. Neubrandenburg is op 4 Januarie 1248 deur Markgraf Johann I van Brandenburg gestig en behoort sedert 1298 tot Mecklenburgse gebied. Die stad is sentraal met die Oossee in die noorde, die Poolse stad Szczecin in die ooste, die Duitse hoofstad Berlyn in die suide en die hawestad Hamburg in die weste geleë.



</doc>
<doc id="43648" url="https://af.wikipedia.org/wiki?curid=43648" title="Wollongong-vuurtorings">
Wollongong-vuurtorings

Wollongong, met 'n bevolking van 200 000, is die derde grootste stad in die Illawarra-streek van Nieu-Suid-Wallis suid van Sydney in Australië. Dit is die enigste plek in Australië met wat twee vuurtorings binne loopafstand van mekaar af. Die Wollongong Head-vuurtoring is tans in werking terwyl die Wollongong Breakwater-vuurtoring nie meer in gebruik is nie, maar dit is sedert sy restourasie in 2002 'n erfenisbaken van die stad.

Hierdie vuurtoring is in 1936 deur die Australiese departement van skeepsvervoer gebou om skepe veilig in die Port Kembla-hawe in te lei. Dit was die eerste vuurtoring in Australië met ten volle outomatiese ligte. Dit is gebou met gewapende beton om die sterk winde te weerstaan en is 'n gewilde bymekaarkom- en piekniekplek vir die plaaslike inwoners vanweë die goeie uitsig van daar af.

Die Wollongong Head-vuurtoring is tans die enigste werkende vuurtoring nadat die ou Breakwater-vuurtoring in 1974 ophou werk het.

Die Wollongong Breakwater-vuurtorig is in 1871 gebou ná vertoë aan die Wollongong-stadsraad in 1866 om seevaarders te help om die hawe veilig binne te gaan toe die steenkoolbedryf in die Illawarra-streek nog in sy kinderskoene gestaan het. Die vuurtoring is geleë in die Belmore-kom aan die suidelike breekwater, binne loopafstand van die nuwer vuurtoring.

Die toring is deur Edward Moriarty, die destydse hoofingenieur van die departement van hawens en riviere, ontwerp. Dit is uit smeeysterplate op 'n betonbasis gebou om stormsterkwinde te kan weerstaan.


</doc>
<doc id="43650" url="https://af.wikipedia.org/wiki?curid=43650" title="Geskiedenis van die ekonomiese ontwikkeling van Suid-Afrika">
Geskiedenis van die ekonomiese ontwikkeling van Suid-Afrika

Die geskiedenis van die ekonomiese ontwikkeling van Suid-Afrika het begin toe vryburgers in 1657 aan die Kaap ingestel is en dit gevolglik van ’n verversingspos tot ’n kolonie begin ontwikkel het. Teen die tyd toe die Nederlands-Oos-Indiese Kompanjie ten einde geloop het (1795), het hierdie koloniste die binneland tot by die Groot-Visrivier oopgestel. Daarna is daar in ’n noordelike rigting uitgebrei tot 1860, toe die twee Trekkerrepublieke die gebied tussen die Oranje- en die Limpoporivier gekoloniseer het. Gedurende hierdie twee eeue van Europese uitbreiding en ekonomiese ontwikkeling het Suid-Afrika hoofsaaklik uit ’n aantal boederynedersettings bestaan waar die mense die landbou en veeboerdery beoefen het. As gevolg van die swak verbindinge in hierdie uitgestrekte gebied, het die ekonomiese ontwikkeling van die Kaapkolonie, Natal en die Trekkerrepublieke betreklik langsaam plaasgevind.
Alhoewel die Kompanjie se vernaamste belang die behoud van die verversingspos aan die Kaap was, was hy ook verantwoordelik vir die vryburgerbevolking wat by die hawe en in die westelike en oostelike distrikte gevestig was.

As ’n handelsonderneming wie se grootste belang met die Ooste was, het die Kompanjie maar min aandag aan die ekonomiese ontwikkeling van die Kaap gegee. Sy grootste belang was om die verversingspos op ’n so ’n peil te hou dat hy vlote op hul reise heen en terug van voedsel kon voorsien, en om die nodige aandag aan siek matrose te skenk.

Die direkteure wou hê dat die verversingspos betalend moes wees en, indien moontlik, ’n wins moes afwerp. Daarom het die Kompanjie die invoerhandel beheer. Dus het daar geen private winkels in die Kolonie bestaan nie, en moes die burgers handelsartikels soos speserye, suiker, tee, porseleinware en kledingstowwe by die Kasteel koop. Hierdie beleid het tot ’n uitgebreide smokkelhandel gelei ten einde die hoë pryse wat die Kompanjie vir ingevoerde goedere gevra het, vry te spring. Om dieselfde rede het die Kompanjie die plaaslike kleinhandel gereël. Huurkontrakte is opgeveil, waardeur plaaslike handelaars die reg ontvang het om handelsartikels soos brood, wyn en vleis te verkoop. Hierdie alleenreg om ’n handelsartikel vir ’n bepaalde tydperk te voorsien is aan die hoogste bieër toegestaan. Hierdie huurkontrakte het die Kompanjie van ’n gereelde inkomste verseker. Die Kompanjie het ook sy vleis, wyn en graan vir verbygaande skepe verkry deur die kontrakte aan alleen-handelaars op te veil. Die burgers is nie toegelaat om tabak te verbou nie, daar die Kompanjie graag die monopolie van hierdie handel met die Hottentotte wou behou. Ten einde te verseker dat die verversingspos betalend sou wees, is selfs die ekonomiese bedrywighede van die burgers aan bande gelê. Hierdie koloniste kon koring verbou of wingerde plant, maar die opbrengs moes aan die Kompanjie teen ’n vasgestelde prys verkoop word, wat meestal maar laag was. Daar was werklik geen teken van vryhandel aan die Kaap nie; die Kompanjie het feitlik ’n monopolie van al die handel gehad deur die beperkinge wat hy opgelê het.

Daar die Kompanjie maksimumwinste wou verkry, het die direkteure ’n beleid van streng besuiniging in die bestuur van al sy besittings toegepas. Karige salarisse is aan amptenare betaal. Hierdie gebruik het oneerlikheid aangemoedig, omdat die amptenare hul klein inkomste probeer aanvul het. Privaat handel, smokkelary van ingevoerde goedere, onwettige boerdery en bedrog het hoogty gevier. Die betrekking van fiskaal is geskep om oneerlike amptenare te betrap en te ontslaan. Die administrasiekoste is so laag moontlik gehou deur die oprigting van kantore en vestings te beperk. Selfs die instelling van die vryburgers was ’n besuinigingsmaatreël, aangesien hierdie mense produkte sou kweek en dit aan die Kompanjie teen vasgestelde pryse sou verkoop sonder om in die diens van die Kompanjie te wees. ’n Direkte belasting op die produkte wat verkoop word en die verhuur van grond was ’n verdere bron van inkomste. Die tiende, die belasting op wyn, rekognisiegelde en ander belastings is ook ingestel. Aangesien die surplusse van koring en wyn na 1706 toegeneem het, is die burgers toegelaat om ’n persentasie van hierdie handelsartikels na Batavia uit te voer, maar dit moes deur middel van die Kompanjie se skepe geskied.

Die amptenare het ’n belangrike sosiale status aan die Kaap beklee, aangesien hulle die verteenwoordigers van ’n vooraanstaande handelsmaatskappy was. Aan die einde van die Kompanjie se bestuur was daar ongeveer 1 200 amptenare, die meeste van wie van oorsee gekom het en by die Kaapse seehawe aan diens was. Soos die gebruik toe in Europa was, is hulle volgens rang gegradeer, en elke rang het sekere voorregte gehad en voorrang by sosiale funksies, seremonies en kerkdienste geniet. Die goewerneur en lede van die Politieke Raad was die hoogste rang. Na hulle het die senior koopmanne, junior koopmanne, offisiere van die garnisoen, klerke, ens. gekom. Om die onnodige vertoon van weelde onder die amptenare te onderdruk, is hul klere en sosiale omgang streng ooreenkomstig hul rang deur die weeldewette van 1755 gereël. Slegs lede van die Politieke Raad se koetsiers kon in livrei gekleed wees; dit was uitsluitend die voorreg van senior koopmanne en hulle vrouens om groot sambrele te dra; en vrouens is nie toegelaat om slepe te dra nie. Verder het die wette die aantal bediendes en perde wat die verskillende range toegelaat was om te besit, vasgestel. Aangesien die meeste amptenare getroud was, het hulle nie in die Kasteel gebly nie, maar in private huise in die dorp. Die amptenare het vryelik met die burgers verkeer en gereeld met die burgers se familielede getrou. Daar was ook die garnisoen, wat teen 1795 uit ongeveer 1 200 man bestaan het. Hulle was meestal Duitse huurtroepe wat in Holland in diens van die Kompanjie getree het. Die meerderheid was by die Kasteel gevestig, maar sommige is by die veeposte in die binneland gestasioneer om die Kompanjie se beeste teen die plunderende San te beskerm.

In 1795 het die vryburgerbevolking 15 000 getel en ongeveer ’n derde van hulle het in Kaapstad gewoon. Die meeste se bestaan het afgehang van die Hollandse en vreemde skepe wat die baai binnegekom het. Die burgers van Kaapstad het losieshuise en drinkplekke aangehou waar die bemannings van die verbyvarende vlote gebly het terwyl die skepe voor anker gelê het. Die meeste van hierdie eienaars van herberge het ’n bestaan gevind deur gesmokkelde goedere te verkoop. Alhoewel die Kompanjie die monopolie gehad het om ingevoerde goedere te verkoop, het seelui en amptenare artikels soos tee, suiker, tabak, breekgoed en kledingstof ingesmokkel, wat hulle dan aan die herbergiers verkoop het. Laasgenoemde het dit dan weer aan die burgers in die dorp of in die distrikte van die hand gesit. Party burgers het ’n bestaan gevoer as kleremakers, boumeesters en skoenmakers, maar die eintlike werk is deur geskoolde slawe verrig. Die kleinhandel in eetware soos brood, vleis en wyn was in die hande van ’n paar plaaslike burgers wat die alleenhandel in die hande gekry het toe die kontrakte opgeveil is. Sommige burgers het slawe as smouse in diens geneem om die groente wat hulle op die kleinhoewes gekweek het, te verkoop. Die Kapenaars was in nouer voeling met Nederland as die boere van die westelike distrikte. Baie het volgens die nuutste mode aangetrek en sommige het indrukwekkende woonhuise in die Heerengracht of in Strandstraat laat bou.

Baie burgers het plase van ongeveer 60 morge (51.39 hektaar) buite die nedersetting en langs die Eerste- en Bergriviere in vrye erfpag ontvang. Daarop moes hulle koring en wyn verbou om in die behoeftes van die verversingspos te voorsien. Teen 1795 was die meeste van die graanplase in die Swartland (Malmesbury), terwyl die wynplase weer in die Constantia-vallei en by Stellenbosch, Paarl en Franschhoek geleë was. Die koring- en wynboere was vir hul bestaan van die Kaapse mark afhanklik. Teen die middel van die eeu het hierdie boere meer geproduseer as wat die mark verlang het, omdat die Kompanjie reeds besig was om sy houvas op die handel met die Ooste te verloor as gevolg van die kwaai Britse en Franse mededinging. Selfs toe die Kompanjie sy toestemming verleen het om aan vreemde skepe te verkoop, kon die boere nie van al hul surplus ontslae raak nie. Hulle is toe toegelaat om koring na Batavia uit te voer. Op hierdie wyse is daar teen 1780 van 18 500 mud jaarliks ontslae geraak. As gevolg van die swak gehalte van die wyn kon baie min uitgevoer word. Dit was slegs gedurende ’n oorlog dat die burgers hul surplus-koring en wyn kon verkoop, want baie vreemde skepe het in Tafelbaai vars kosvoorrade ingeneem. Pryse het dan die hoogte ingeskiet en ’n kort tydperk van voorspoed het gevolg. Dit het tydens die Sewejarige Oorlog en die Amerikaanse Vryheidsoorlog (1779-83) gebeur. Hierdie koring- en wynboere is egter aansienlik aangehelp deur die feit dat die Kompanjie hulle nie swaar belas het nie. Die belangrikste belasting was dié op wyn en brandewyn wat in Kaapstad verkoop is, en dit was slegs 3 riksdaalders per lêer. ’n Ander belasting was die tiende, ’n belasting van een tiende van die jaarlikse wins uit graan of beeste, wat volgens die "opgaaf" van die boer bereken is; hierdie syfers was gewoonlik laer as wat dit werklik was. Daar was ook ’n klein belasting vir die uitroei van wilde diere. Al hierdie belastings is aan die sekretaris van die Heemraad by die drosdy betaal. Die swaarste belasting was die fooie wat burgers aan die amptenare moes betaal wanneer hulle hul produkte kom verkoop het. Die huise van die wyn- en koringboere was meer imposant as dié in Kaapstad. Hierdie huise was enkelverdiepings met rietdakke en gewels. Groot-Constantia, hoewel herbou, is die beste voorbeeld van hierdie boustyl. Die huise het die bekende klein vensterruitjies en groot stoepe gehad, terwyl die kamers ruim en redelik goed gemeubileer was. Wanneer produkte deur ossewaens by die Kompanjie se pakhuise in Kaapstad afgelaai is, is verskeie huishoudelike benodigdhede soos tee, suiker, tabak, speserye en rokmateriaal verkoop.

Gedurende Van Riebeeck se bestuur is slawe ingevoer, omdat die Hottentotte onwillig was om op die graanplase te werk of om dwangarbeid te verrig. Dus is gaandeweg meer en meer slawe op die wyn- en koringplase van die westelike distrikte gebruik. In 1717 het die Politieke Raad besluit om slawe in plaas van Europese koloniste in te voer om die arbeidstekort wat as gevolg van die pokke-epidemie ontstaan het, die hoof te bied. Dit was nie lank nie of die slawe het die Europeërs in getalle oortref. In 1795 was die slawebevolking 18 000, of ongeveer drieduisend meer as die Europese koloniste in die kolonie. Die goedkoopste slawe was die swart slawe wat van Mosambiek en Madagaskar ingevoer is. Hulle het die moeilike werk op die wyn- en koringplase onder toesig van die burgers verrig. Die duurste slawe was die Maleiers, wat geskoolde ambagsmanne was en wat veral kleremakers, skoenmakers, skrynwerkers en messelaars was. Die pragtige Kaap-Hollandse gewels en die voortreflike stinkhoutmeubels is deur hulle gemaak. Hul eienaars het hulle gewoonlik aan ander koloniste verhuur wanneer hulle dienste daar nodig was. Daar was ook ’n klas wat baie toegeneem het, naamlik die basters, wat veral kokke, kinderoppassers en boodskappers was. Party is ook in Kaapstad as smouse in diens geneem om tuinprodukte en vis te verkoop. Huisslawe het ook die musiek op danspartye verskaf. Die prys van ’n slaaf het van sy ouderdom, krag en bedrewenheid afgehang. Die Maleise ambagslui het tot £100 elk gekos; die bejaardes kon teen ’n paar pond gekoop word. In vergelyking met die toestande in die Wes-Indiese Eilande, is die slawe aan die Kaap beter behandel, en baie het aan die huishouding geheg geraak. Baie slawe is ook deur hul eienaars vrygelaat. Maar as ’n slaaf ’n ernstige misstap begaan het, soos byvoorbeeld wegloop, steel of as hy astrant was, is hy aan die fiskaal oorhandig om swaar gestraf te word. Die straf het gewoonlik uit ’n pak slae bestaan en hy is in boeie in die gevangenis gestop. Mettertyd het die westelike distrikte van die Kolonie geheel en al van slawe-arbeid afhanklik geword, en die standaard van die werk wat verrig is, was baie laer as dié van die arbeiders in Europa. Slawe-arbeid het ’n einde aan die immigrasie van Europese ambagslui gedurende die agttiende eeu gemaak. Slawerny het ook ’n nadelige uitwerking op die Europese kolonis gehad, daar dit later sy plig was om slegs toesig te hou oor die handewerk wat deur die slawe verrig is. Dit burgers was onwillig om enige handewerk te doen. Besoekers aan die Kaap het hierdie houding raakgesien, en baron Van Imhoff, die goewerneur-generaal wat die Kolonie in 1743 kom inspekteer het, was baie ontsteld hieroor. Slawerny het egter noodsaaklik vir die ekonomiese ontwikkeling van die westelike distrikte en Kaapstad geword.

Die Vry Swartes was die afstammelinge van die vrygestelde slawe en ontstamde Hottentotte. Baie van hulle het as arbeiders op die plase gewerk. Baie het in Kaapstad gebly en ’n bestaan gevind deur groente te verkoop, vis te vang en los werkies te verrig. Die Kaapse Kleurlinge het uiteindelik uit hierdie klas voortgespruit, wat teen 1795 ongeveer net soveel as die Europese bevolking getel het.

Teen 1700 toe die Kaapse mark oorlaai was, het die seuns van baie van die wyn- en koringboere hulle op veeboerdery begin toelê om sodoende van ’n beter ekonomiese toekoms verseker te wees. Verder kon ’n leningsplaas makliker verkry word vir veeboerdery as ’n erfpagplaas in die weste. In die Land van Waveren kon weiregte teen ’n nominale huur verkry word, en kon die boer ’n rustige bestaan voer, heeltemal onafhanklik van die wisselvallige mark in Kaapstad. Veeboerdery was ook ’n makliker boerdery as die kweek van graan of die maak van wyn. Teen 1795 het die trekboere meer as 2 000 leningsplase gehad. Op hierdie manier het die kolonialisasie gereeld ooswaarts deur die Klein Karoo en die Groot Karoo so ver as die Groot-Visrivier uitgebrei, en gedurende die agttiende eeu is die dorre dele van Boesmanland bereik. Die trekboer het nie ’n plaas as sy volle eiendom besit soos die geval met die landbouers aan die weste nie. Hy het op ’n leningsplaas van 3 000 morge (2 569.5 hektaar) gewoon waarvoor hy aan die landdros op Swellendam of Graaff-Reinet £5 jaarliks vir sy weiregte betaal het. Solank as hy hierdie rekognisiegeld betaal het, was die plaas feitlik sy eiendom. Baie trekboere aan die oostelike grens het nie hierdie jaarlikse bedrag betaal nie deurdat hulle steeds verder getrek het om buite bereik van die landdros te wees. Teen 1792 was die trekboere meer as ’n miljoen guldens verskuldig, daar die landdroste hulle toegelaat het om agterstallig te raak met hul huurgelde. Die trekboer se rykdom het uit sy beeste en ’n klompie skape bestaan. Slagvee is deur die slagters wat hul plase gereeld besoek het, gekoop. Dit het die boer die lang rit na Kaapstad gespaar, waar hy verplig sou wees om sy agterstallige belastings te betaal. Die behoeftes van hierdie beesboere was baie gering. Hulle voedsel het hoofsaaklik uit vleis, melk en botter, wat deur hul veestapel voorsien is, bestaan. Groente is selde geëet. Huishoudelike benodigdhede soos seep, kerse en klere is deur die vrouens gemaak. Weelde-artikels soos koffie, suiker en tabak is van die besoekende smouse verkry. Ammunisie was lewensnoodsaaklik, want dit was nodig vir die jag en vir ekspedisies teen die plunderende Boesmans langs die noordelike grens en teen die invalle van die Xhosas langs die Groot-Visrivier. Aangesien die meeste van die trekboere twee plase gehad het, een somer- en een winterplaas, was hulle gedurig aan die trek. Van hulle kon derhalwe nie verwag word om imposante huise te bou nie. As pioniers het hulle slegs skuilplekke gebou om hulle teen die weer te beskerm. Die beste soort huis was van rou stene gebou, sonder enige boustyl en is nie eens afgewit nie. Gewoonlik het so ’n huis bestaan uit net twee kamers, met ’n kleivloer en sonder plafon. ’n Ander soort huis was die hartbeeshuis - ’n hut van takke en klei gemaak. Baie boere het geen huis gehad nie en in tentwaens gewoon. As gevolg van die groot afstand wat een trekboer van die ander gewoon het, het hulle in afsondering grootgeword, as liefhebbers van die natuur en met ’n afkeer van die maatskaplike lewe. Omdat hulle gewoond was om swaar te kry en gevare te trotseer, het hulle ontwikkel in ’n selfstandige gemeenskap wat geen vrees geken het nie. Hul afsondering het hul onafhanklikheidsin laat ontwikkel, veral omdat die Kaapse regering, wie se naaste amptenaar by die Swellendam-, of Graaff-Reinet-drosdy was, hulle in vrede gelaat het. Die trekboer wou geen inmenging in sy sake duld nie en het ’n hekel gehad aan die regering van die Kaap, want dit het vir hom beteken: belastings, korrupte amptenare en omkopery. Dus het die veeboer werklik ’n primitiewe lewe van ekonomiese selfvoorsiening gevoer. As gevolg van hul nomadiese leefwyse was die veeboere kultureel minder verfyn as hul medekoloniste in die westelike distrikte. Afsondering van die weste en die aanraking met die San het hierdie ommekeer teweeggebring. As gevolg van hul godsdienstige uitkyk en hul kontak met die Kerk, het die grensboere net sulke eerbare lede van die Europese gemeenskap gebly as hul meer beskaafde eweknieë nader aan Kaapstad.

In die oostelike distrikte was slawearbeid meer ’n uitsondering as die reël. Baie Hottentot-stamme het opgebreek as gevolg van die pokke-epidemies en die invloed van sterk drank. Aangesien hulle ook veeboere was, was hierdie Hottentotte uitstekende veewagters en is hulle deur die veeboere in diens geneem. Party stamme wat binne die Kolonie behoue gebly het soos dié in die omgewing van die Riviersonderend- en die Sondagsrivier, is deur hulle opperhoofde bestuur. Hierdie opperhoofde het egter min gesag gehad. Die Kompanjie het geen poging aangewend om die Hottentotte te kersten nie, omdat daar nie genoeg predikante was om die twaalf kerksentra in die Kolonie te bedien nie. Hierdie werk is die eerste deur die Morawiese sendelinge wat in 1792 Genadendal in die weste gestig het, en ’n dekade later deur die Londense Sendinggenootskap by Bethelsdorp in die ooste, onderneem. Groter Hottentotsgroepe het langs die noordelike grens gewoon, soos die Griekwas by die Kamiesberg en die Namakwas. Hierdie gebied het ’n belangrike sendingveld vir die Londense Sendinggenootskap onder die vroeë Britse bestuur geword.

Teen 1771 was die Kompanjie op die rand van ’n finansiële ineenstorting, maar hy het daarin geslaag om nie die publiek die ware toedrag van sake te laat agterkom nie. In 1778 het die Kompanjie se skuld die reuse-bedrag van £600 000 bereik, en kort daarna kon geen dividende meer aan die aandeelhouers uitbetaal word nie. Die Kompanjie het toe op die Staat vir finansiële hulp vir sy voortbestaan vertrou. Intussen het die Amerikaanse Vryheidsoorlog (1779-83) en die Franse Rewolusionêre Oorloë wat in 1793 begin het, die lot van die Kompanjie besleg. In 1798 toe die skuld tot £10 000 000 aangegroei het, is die Kompanjie bankrot verklaar en het dit opgehou om te bestaan.

Die ekonomiese agteruitgang van die Kompanjie het ook die welvaart van die Kaap beïnvloed, aangesien die verversingspos en die westelike distrikte grotendeels van die Hollandse skepe afhanklik was vir die verkoop van hul produkte. Namate die Britte en die Franse ’n groter aandeel in die handel met die Ooste gekry het, het minder Nederlandse skepe die Kaapse hawe besoek. Vreemde skepe het ook Kaapstad vermy as gevolg van die buitensporige pryse wat die Kaapse koloniste vir hul voedselvoorrade gevra het. Die Britte en die Franse het hul eie verversingsposte by St. Helena en Mauritius onderskeidelik gestig. Die Kaapse koloniste het dus met groot oorskotte aan koring en wyn bly sit. In 1779 het die Koloniste ’n burgerpetisie aan die direkteure voorgelê waarin belangrike politieke en ekonomiese versoeke gerig was om die toestand te verlig. Wat die ekonomiese posisie betref, het die burgers vryhandel met Batavia geëis, en ook om van hul surplusprodukte na Holland uit te voer. Hulle wou meer vir wyn gehad het - £8 per lêer. Die direkteure is ook versoek om die korrupsie onder die amptenare wat die ekonomiese posisie nog hagliker gemaak het, stop te sit. Privaathandel moes ook beëindig word. Die reg om aan vreemde skepe te verkoop, moes vry wees sonder om eers die toestemming van die fiskaal te verkry, en die gelde wat aan amptenare as fooie betaal moes word, moes vasgestel word. Aan hierdie ekonomiese versoeke is geen gehoor gegee nie, omdat die Kaapse mark teen 1780 weer ’n oplewing getoon het toe Nederland tot die Amerikaanse Vryheidsoorlog toegetree het.

As gevolg van die agteruitgang van die Kompanjie kon die Kaapse mark slegs ’n opflikkering toon wanneer daar oorloë tussen die koloniale moondhede geheers het, want dan moes die halfwegstasie verdedig word. Dan was daar ’n ruk lank voorspoed wat ekonomiese verligting meegebring het. Dit was die geval tydens die Sewejarige Oorlog en weer as gevolg van die Amerikaanse Vryheidsoorlog. Toe Nederland tot die oorlog toegetree het, het die Franse vloot onder Suffren ’n poging van die Britte om die Kaap te verower, verydel. Suffren het ’n garnisoen geland wat aan die Kaap gebly het tot 1784. Dit het dadelik gelei tot ’n groot styging in die aanvraag na kosvoorrade op die Kaapse mark. Surplusprodukte het spoedig verdwyn en pryse het gestyg totdat die regering verplig was om maksimum-pryse vas te stel. Hierdie periode van ekonomiese vooruitgang het tot 1791 voortgeduur en ’n gees van verkwisting en plesierjag in die lewe geroep, met die gevolg dat die Kaap die naam van "Klein Parys" gekry het. Die voorspoed was egter slegs kunsmatig, want die Kompanjie is deur die oorlog tot die rand van ondergang gebring. Die Britte het die Hollandse skepe van die see verwyder, en die Kompanjie se handel met die Ooste tydelik stopgesit. Aan die Kaap is in 1782 ’n begin gemaak met die uitreiking van papiergeld, aangesien munte nie van Nederland te verkry was nie. Dit het uiteindelik ’n daling in die waarde van die riksdaalder teweeggebring. Na die beëindiging van die oorlog het die welvaart ’n rukkie voortgeduur, omrede die Here XVII die garnisoen versterk het en Van de Graaff as goewerneur aangestel het om die verdediging uit te brei in geval van vêrdere Britse aanvalle. Die hoë koste verbonde aan die oprigting van vestings en die garnisoen van 2 000 man, sowel as die spandabelheid van die goewerneur, het veroorsaak dat die uitgawes viervoudig vermeerder tot £145 000 in 1789, terwyl die inkomste slegs £28 000 was. Die depresiasie van die riksdaalder het die amptenare tot verskillende wanpraktyke beweeg. Goedere is uit die Kompanjie se pakhuise gesteel; matrose is beweeg om na die hospitaal te gaan sodat die amptenare hul hospitaalgelde kon deel; belastings wat in die distrikte ingevorder is, het Kaapstad nie bereik nie. Met die oog op die stygende tekort aan die Kaap en die onmag van die goewerneur om die belastings doeltreffend in te vorder, het die State-generaal (die Nederlandse parlement) geëis dat drastiese besuinigingsmaatrëels sonder versuim toegepas moet word. Van de Graaff is in 1792 teruggeroep, die bou van die vestings is stopgesit, die garnisoen is verminder en party van die Kompanjie se slawe is verkoop. Die tien jaar van kunsmatige welvaart (1781-91) het ten einde geloop en die "Klein Parys" was weereens in die diepte van ’n ekonomiese depressie gedompel.

In 1792 het Nederburgh en Frykenius, die twee kommissarisse wat van Nederland gestuur is om die Kaapse geldsake op ’n gesonde voet te plaas, hier aangekom. Die uitgawe is met die helfte verminder deur van die amptenare te ontslaan, openbare werke stop te sit en die privaathandel stop te sit. Bykomende maatreëls is getref om die inkomste te vermeerder. Agterstallige belastings is ingevorder en nuwe belastings is gehef:

Die vandisiereg het sterk opposisie uitgelok, want vandisies was die populêrste wyse van besigheid doen in die Kolonie, en die belasting het dus die meeste van die burgers geraak. By wyse van protes is daar geen enkele vandisie gedurende Mei 1793 gehou nie. Hierdie nuwe belastings het die inkomste met een kwart vermeerder. Om die gevoelens van die woedende burgers tot bedaring te bring, het die Kommissaris ’n groter mate van vryhandel met Nederland en Indië toegelaat. Hierdie vergunning was egter waardeloos, aangesien hierdie handel slegs in Nederlandse skepe kon plaasvind, en die besoeke van hierdie skepe sterk afgeneem het as gevolg van die inkrimping van die Kompanjie se handel in die Ooste. Bowendien is die posisie in 1793 vererger toe die Rewolusionêre oorloë in Europa begin het. Minder skepe as ooit te vore het Tafelbaai besoek, en die Kommissarisse het vreemde skepe verbied om enige ware aan die Kaap te land. In 1793 het die Kommissarisse ’n leningsbank in Kaapstad opgerig met die doel om die boere te help deur aan hulle geld te leen, op goeie waarborg, teen 5 persent. Omdat hierdie bank egter slegs papierriksdaalders uitgereik het, het dit die ekonomiese posisie vererger deur ’n verdere waardevermindering van geld te veroorsaak. Teen 1795 was daar reeds 1¼ miljoen van hierdie papierriksdaalders in omloop aan die Kaap.

Toe Nederburgh en Frykenius in 1793 na Batavia vertrek het, was die Koloniste bitter ontevrede. Aangevuur deur die invordering van die agterstallige rekognisiegelde en die swak beskerming van die Kompanjie teen die Xhosa-invalle in die Zuurveld, het die grensbewoners in opstand gekom teen die bestuur van die Kompanjie. In 1795 het die Graaff-Reinetse burgers, wat die naam "nasionaal" aangeneem het, landdros Honoratus Maynier verjaag en ’n republiek uitgeroep. ’n Paar maande later het die burgers van Swellendam hul voorbeeld gevolg. Die burgers van die westelike distrikte was baie kwaad omdat die nuwe belastings gehef is, die buitelandse handel stopgesit is, en oor die vermindering van die geldwaarde toe die land ’n ernstige depressie beleef het. Dus het hulle die Britse besetting van die Kaap, wat in 1795 voltooi is, verwelkom. Ooreenkomstig die bepalinge van die oorgawe het die nuwe regeerders belangrike ekonomiese maatreëls ingestel. Die alleenhandel sou afgeskaf word sodat vrye binnelandse handel gedryf kon word en oorsese handel sou aangemoedig word, maar in ooreenstemming met die Navigasiewette. Die waarde van die papiergeld wat in omloop was, sou vasgestel word en die Kompanjie se eiendom sou as sekuriteit dien. Geen bykomende belastings sou gehef word nie, en bestaande belastings sou verminder word sodra omstandighede dit sou toelaat.

Gedurende die tydperk 1795-1870 het die burgers aan die Kaap hulle hoofsaaklik op die landbou en die veeboerdery toegespits. Hierdie soorte boerdery het in die Kolonie ontwikkel en as gevolg van die Groot Trek het dit tot oor die Oranjerivier uitgebrei, waar ’n soortgelyke boerdery in die twee Boererepublieke beoefen is. Die ontwikkeling in KwaZulu-Natal, wat in 1856 ’n aparte kolonie geword het, het op dieselfde manier geskied, maar meer aandag is aan die kweek van subtropiese produkte wat by die klimaat sou aanpas, bestee.

Alhoewel die boerdery die vernaamste kenmerk van die Kolonie se ekonomie was, was daar oor die algemeen heelwat vooruitgang, aangesien die ingrypende ekonomiese beperkinge wat deur die sterk handelsmaatskappy in sy eie belang opgelê is, verdwyn het. Ten spyte van die feit dat die Britse regeerders slegs in die Kaap as ’n vlootbasis belang gestel het, het hulle nogtans veel gedoen om die ekonomiese groei van die Kolonie aan te help en die welvaart van die inwoners op die hart te dra. Die koloniste was dus onder die Britse bestuur veel beter daaraan toe, en groot vryhede is aan hulle gegee om die ekonomiese belange na hul goeddunke te ontwikkel.

Generaal Craig en Lord MacCartney het gesorg dat die ekonomiese bepalinge wat in die voorwaardes van oorgawe vervat is, behoorlik uitgevoer word. Groot vryhede in verband met die binnelandse handel is toegestaan, omrede al die monopolies wat die handel aan bande gelê het, afgeskaf is. Omdat die koloniste vry was om self handel te dryf, is baie private winkels in Kaapstad en ander dorpe opgerig, en die meeste hiervan was algemene handelaars wat verskillende artikels te koop aangebied het. Die beleid van vrye binnelandse handel is onder die Bataafse bewind (1803-06) gedurende sy kort bestuur voortgesit. Die aanwesigheid van ’n groot Britse garnisoen van 7 000 man en ’n vlootmag het baie daartoe bygedra om die handel aan die Kaap te laat herlewe. Daar was ’n groot aanvraag na koring, wyn en vleis, wat teen goeie pryse aan die militêre owerhede verkoop is. Oorsese handel wat voor 1795 uitsluitend deur die Kompanjie gedryf was, is nou ook aan private persone oopgestel, maar nog onderhewig aan die beperkinge wat deur die Navigasiewette ingestel is. ’n Groot invoerhandel van gefabriseerde goedere uit Brittanje het gevolg, en hierdie goedere het die kolonie sonder dat daar invoerregte op gehef is, binnegekom. Ware, afkomstig van vreemde lande, was onderhewig aan invoerregte wat van vyf tot tien persent gewissel het om die Britse handel en skeepvaart aan te moedig. As gevolg van hierdie invoerhandel was gefabriseerde goedere baie goedkoper as tydens die Kompanjie se bestuur. Die aantal skepe wat die Kaap aangedoen het, was meestal Britse skepe, en hulle het toegeneem omdat Brittanje se mag in Indië uitgebrei is. As gevolg van die nuwe ekonomiese beleid het die Kaap ’n tydperk van ekonomiese welvaart geniet. Aanvanklik het die Britse owerhede, in ooreenstemming met die bepalinge van die oorgawe, nie nuwe belastings gehef nie. ’n Poging in hierdie rigting van goewerneur George Yonge is spoedig herroep. Agterstallige grondbelasting is egter gekanselleer, en die ongewilde belastings op veilings is afgeskaf. Aangesien die koloniste nie langer verplig was om ’n vergoeding aan die amptenare af te staan nie, is hulle van nog ’n swaar belasting bevry. Generaal Craig het die waarde van die papierriksdaalders vasgestel. In 1802 moes egter meer papiergeld uitgegee word, terwyl die Bataafse owerhede later ’n soortgelyke stap moes doen. Die uitreiking van 800 000 riksdaalders het tot die gevolg gehad dat die koopkrag van die riksdaalder verder gedaal het, wat teen 1806 slegs 3 sjielings en 4 pennies in Engelse geld werd was. Progressiewe boerderymetodes is aangemoedig. Vir daardie doel het die Britte ’n proefplaas by Groote Post, onder toesig van ’n landboudeskundige, William Duckitt, opgerig. Hierdie werk is deur die Bataafse regering voortgesit. De Mist het ’n deskundige uit die Rynland ingevoer om die wynbedryf te verbeter. In 1804 het hy ’n spesiale kommissie aangestel om die belangstelling van die boere in die merinoskaapboerdery te verkry. Die lede het reise deur die Kolonie onderneem, maar die meeste boere het voorkeur gegee aan die inheemse Afrikanerskaap, dus het die poging om ’n wolnywerheid op te bou, misluk. Toe die Kolonie in 1814 uiteindelik ’n Britse besitting geword het, was die weg vir ekonomiese vooruitgang in verskillende rigtinge op die gebied van die boerdery en die handel, vir die volgende vyftig jaar gebaan.

Teen 1870 het die blanke bevolking van die Kolonie tot 230 000 aangegroei, in vergelyking met 16 000 in 1795. Behalwe vir normale aanwas, was die toename ook aan immigrasie te danke. Voor 1820 het amptenare, geskoolde ambagsmanne en handelaars hulle in die land gevestig, maar in daardie jaar het ongeveer 6 000 setlaars uit Brittanje volgens ’n staatshulpskema hierheen gekom. Hierdie groep is in die veertiger jare deur ongeveer 5 000 Engelse en Ierse arbeiders gevolg, en hulle is hoofsaaklik vir die aanlê van paaie gebruik. In 1857 het sir George Grey met ’n ander stelsel begin waarvolgens ongeveer 5 000 Duitsers en nog 6 000 Britse nedersetters hier geland het. Die meeste immigrante van Britse afkoms is in die oostelike distrikte gevestig, waar hulle baie daartoe bygedra het om die veeboerdery te ontwikkel en die handel aan te moedig. Die ontwikkeling van Port Elizabeth, Grahamstad en Oos-Londen as handelsentra was aan hulle ondernemingsgees te danke. Volgens die sensus van 1865 was ongeveer driekwart van die blanke bevolking boere. Slegs een agtste was in die nywerhede werksaam, en minder as een sestiende in die handel en vervoer. Die meeste blankes in die Kolonie het op plase gewoon. Teen 1870 was daar slegs vyf dorpe in die Kolonie met ’n blanke bevolking van meer as 3 000. Kaapstad (15 000) en Paarl (5 000) was in die vroeër gevestigde weste geleë, en Port Elizabeth (6 000), Grahamstad (6 000) en Graaff-Reinet (4 000) in die resenter gevestigde ooste.

Slegs die winterreënvalstreek (Suidwestelike Kaap) was geskik vir landbou. In hierdie streek het die koring- en wynboerdery na 1814 langsaam vooruitgegaan. As gevolg van die onvrugbare grond was die koste aan koringproduksie hoog en die Kolonie kon nie op die Europese mark meeding nie. Die omvang van die verbouing het dus van die behoeftes van die plaaslike mark afgehang, en het met die toename van die bevolking ook vermeerder. Die Swartland en die distrik Caledon het uiteindelik die graanskuur van die Kolonie geword. Weens ’n gebrek aan aansporing in die verbouing, is progressiewe produksiemetodes nie aangeneem nie. Geen landboumasjinerie is gebruik nie; die sens het by die insameling van die oes diens gedoen en diere is vir die dors van die oeste gebruik. Min moeite is gedoen om die beste saad in die hande te kry. Gedurende hierdie tydperk was dit skaars moontlik om genoeg koring vir die behoeftes van die Kolonie te produseer. Die wynbou het ook aansienlik uitgebrei, want in 1813 het Brittanje voorkeur aan die Kaapse wyne bo dié van Portugal en Spanje gegee, en die invoerregte daarop met ’n derde verminder. Daarna het ’n groot uitvoerhandel ontwikkel. In 1814 is omtrent 5 455,32 kiloliter uitgevoer, wat in 1824 tot 13 638,3 kiloliter vermeerder het. Wyn was toe die vernaamste uitvoerproduk en dit was verantwoordelik vir byna die helfte van die totale uitvoersyfer, wat £ 250 000 bedra het. In daardie jaar het Brittanje die voorkeurbelasting op die Kaapse wyn egter verminder, en gevolglik het die uitvoerhandel aansienlik afgeneem. Die afname is bevorder weens die feit dat jonger wyn van ’n swakker gehalte uitgevoer is en dit het ’n swak naam aan die Kaapse wyne op die Britse mark besorg. Die Kaapse wynboere was ontsteld en pogings moes aangewend word om die goeie naam van die belangrike Constantia-wyne in ere te herstel. Na 1860, toe die voorkeurbelasting opgehef is, was die uitvoerhandel in wyn gering. Dit was eers aan die einde van die eeu dat die vinnige toename van die bevolking as gevolg van die mynbedryf die produksie van wyn bevorder het.

Die grootste gedeelte van die Kolonie was geskik vir veeboerdery. Van die vroegste tye as was beesboerdery ’n belangrike bedryf aan die Kaap. Meer as twee eeue lank was die ossewa die belangrikste vervoermiddel in die land. Vir hierdie doel was baie trekosse nodig, en is ’n aparte beesras, die Afrikaner, ontwikkel. Vir suiwelboerdery is Britse beeste soos die Jerseys en Ayrshires ingevoer. Gedurende hierdie tydperk was suiwelboerdery nie ’n belangrike nywerheid nie, aangesien die oorgrote meerderheid van die bevolking uit boere bestaan het wat hul eie melk, botter en kaas voorsien het. Merinoskaapboerdery het ’n baie belangriker bedryf as die veeteelt geword. Tydens sir Charles Somerset se bestuur is meer belang in die merino gestel. Voorheen het die boere die vetstert- of Afrikanerskape verkies, wat hulle van die nodige vleis en vet voorsien het. Die behoefte aan wol vir die ontwikkelende tekstielnywerhede in Brittanje het ’n groot aanvraag na wol laat ontstaan. Dit het ’n direkte uitwerking op die wolboerdery aan die Kaap gehad, nadat boere agtergekom het dat groot winste uit hierdie bron verkry kon word. Die Britse setlaars in die oostelike distrikte het toe met merino’s begin boer. Spoedig het die oostelike gebiede ’n belangrike wolproduserende streek geword. Terwyl daar in 1822 slegs 9,072 ton wol uitgevoer is, is in 1862 25 000 000 pond (11 3400 ton) verskeep, en die meeste van die skeersel het van die oostelike distrikte en die middellande gekom. Teen 1840 het die wol die vernaamste uitvoerproduk geword, en sodoende wyn vervang. In 1874 het die woluitvoer die verbasende bedrag van £3 miljoen bereik, en was dit gelykstaande aan 75% van die totale Kaapse uitvoer. Boere het dus meer aandag aan die verbetering van die gehalte van hul wol bestee, en ook aan die faktore soos sortering en verpakking. ’n Ander belangrike uitvoerproduk was huide en velle, waarvoor daar ’n toenemende aanvraag in Brittanje was vir die vervaardiging van leerwerk en skoeisel.

Die stelsel van die leningsplase het die boerdery bevorder, maar dit was nie ’n geskikte stelsel om die beste gebruik van die grond te maak nie en ook nie om die weiveld in stand te hou nie. Dus het sir John Cradock, die goewerneur, in 1813 ’n proklamasie uitgevaardig waarvolgens kroongrond nie langer volgens die leningsplaasstelsel aan boere uitgegee sou word nie. In plaas daarvan sou by betaling van ’n jaarlikse erfpag kleiner plase uitgereik word, wat die boere en hul nakomelinge kon bewoon solank hulle die jaarlikse erfpag betaal. In teenstelling met die leningsplase moes hierdie plase opgemeet word en eienaars die transportbriewe ontvang. Hierdie stelsel van grondbesit het baie voordele ingehou. Die jaarlikse huurgeld vir leningsplase was eenvormig, terwyl die huurgeld van die erfpagplase verskil het volgens die gehalte van die grond. Aangesien laasgenoemde stelsel die boer buitendien die volle eiendomsreg van die grond verseker het, is hy aangemoedig om verbeterings op sy plaas aan te bring en ook daartoe beweeg om nie sommer dadelik by die eerste terugslag weg te trek nie. Hierdie stelsel van grondbesit was egter nie gewild onder die grensboere nie, want huurgeld was hoër as dié van die leningsplase en buitendien was die plase ook kleiner as dié waaraan hulle gewoond was. Tog het die nuwe stelsel vir dié wat in die Kolonie gebly het, aangemoedig om beter gebruik van die grond vir boerderydoeleindes te maak. In 1860 kon boere die erfpag vrykoop nadat hulle vyftien jaar lank daarvoor betaal het.

Die ontwikkeling van die boerdery in die Kolonie het van voldoende arbeid afgehang. Die landbou in die weste was van slawe-arbeid afhanklik, terwyl die veeboere in die ooste weer Hottentot-veewagters nodig gehad het. Die instroming van slawe is in 1807 stopgesit toe die oorsese slawehandel beëindig is. Die Kaapse goewerneurs wou toe die ontstamde Hottentotte as plaasarbeiders gebruik. Caledon het ’n einde aan hul nomadiese gewoontes gemaak deur hulle in 1809 te verplig om ’n vaste verblyfplek te hê. Hierdie proklamasie het in werklikheid beteken dat elke Hottentot op ’n plaas moes gaan werk soek. Hierdie maatreël is in 1828 tot niet verklaar toe die Vyftigste Ordonnansie weer vryheid van beweging aan alle nie-blankes in die Kolonie toegestaan het. Indien nie-blankes in diens geneem is, moes dienskontrakte vir ’n tydperk van een jaar opgestel word. ’n Verdere arbeidsontwrigting het in 1834 gevolg met die vrystelling van die slawe. Vir ’n geruime tyd het die boere in die weste heelwat moeilikheid ondervind om genoeg plaasvolk in die hande te kry, omdat baie van die vrygestelde slawe na die dorpe getrek het. Hierdie toestand het die blankes verplig om self handewerk te verrig en het op groot skaal die regte gesindheid teenoor werk herstel. Uiteindelik het die Kleurlinge ’n nuwe arbeidsbron geword. Onder die nuwe stelsel van vry arbeid is ietwat hoër lone betaal, maar die produktiwiteit het nie veel toegeneem nie. In die veedistrikte het die boere Bantoe-arbeiders begin gebruik. In die veertiger jare het Fingo-stamme hulle in die Ciskei gevestig, en aangesien hulle self veeboere was, het hulle gaan werk soek op die plase van die Britse setlaars. Na die Ama-Xhosa-selfmoord (1857) het sir George Grey ongeveer 30 000 Xhosas en Temboes oor die grens laat kom om op die skaapplase te werk. Namate ontstamming toegeneem het, het groot getalle Xhosa-mans die reservate verlaat om op die plase te gaan werk. Hierdie goedkoop arbeid was ’n soort trekarbeid. Die Bantoemans het ’n rukkie gewerk en dan na hul tuistes teruggekeer. Die eerste stappe om die Bantoe in die ekonomiese stelsel van die Kolonie te integreer, het begin toe hulle as plaasarbeiders langs die oostelike grens in diens geneem is.

Die Britse Administrasie was direk verantwoordelik vir die aanwakkering van die handel in die Kolonie, omrede die koloniste nou vryelik aan die binnelandse en buitelandse handel kon deelneem. Die uitvoerhandel wat voor 1795 maar onbeduidend was, het na 1814 vinnig ontwikkel en daar is meestal met Brittanje handel gedryf. As gevolg van die voorkeur wat die Britte aan die Kaapse wyn gegee het, is baie uitgevoer. Die vinnige ontwikkeling van die merinoboerdery na 1822 het tot ’n toenemende woluitvoer na Brittanje gelei. Teen 1840 was wol verreweg die belangrikste produk wat na Brittanje verskeep is. Teen 1870 was wol, huide en velle vir 92% van die totale uitvoer verantwoordelik. Die toename in die uitvoer het groter invoer aangemoedig, wat jaarliks die waarde van die uitvoer oortref het en dus tot ’n ongunstige handelsbalans aanleiding gegee het. Aangesien die Kolonie min nywerhede gehad het, is veral gefabriseerde goedere, en dan wel tekstielgoedere, ingevoer. Industriële bedrywighede was hoofsaaklik tot die wamakery beperk en ook tot die nywerhede wat met die plaaslike boerdery in verband gehou het, soos die maal van koring, bakkerye, stokerye en bierbrouerye. Met die groot invoer en Brittanje se beleid om vryhandel toe te pas, het die Kaapse parlement in 1855 ’n algemene doeanereg op alle goedere wat die Kolonie binnegekom het, gehef, met die bepaalde doel om inkomste te verkry. Teen 1860 is meer as die helfte van die inkomste op hierdie manier geïn. Die binnelandse handel het ook toegeneem. Baie winkels is in Kaapstad en Port Elizabeth opgerig, en elke algemene handelaar het sy goedere direk van Brittanje af ingevoer. In die dorpe is ook winkels opgerig, sodat smouserye slegs tot die afgeleë gebiede beperk was. In Kaapstad was daar weeklikse verkopings van alle soorte handelsartikels en produkte op die Parade; soortgelyke markte is in die kleiner dorpe ’n begin gemaak. In Kaapstad was smouserye hoofsaaklik in die hande van die Maleiers en die opkomende Kleurlinggemeenskap. Die handel was hoofsaaklik in Britse hande, wat die grootste belang in die uitvoerhandel gehad het en die eienaars van die meeste winkels was. As gevolg van die Kompanjie se beperkende handelsbeleid het baie min Afrikaners in die handel belanggestel. In 1822 het die kooplui in Kaapstad die "Commercial Exchange" gestig, wat in 1860 die Kamer van Koophandel geword het. Dit het daartoe bygedra om die handel in Kaapstad te organiseer, en het ’n belangrike rol in die stigting van die eerste handelsbank (1837) en in die oprigting van die dokke (1860) gespeel, ten einde die handel te bevorder. Die Britse setlaars het ’n belangrike rol in die handelsondernemings in die oostelike distrikte gespeel. In Port Elizabeth het hulle groot sake-ondernemings gestig en hulle het daardie dorp die sentrum van die wolmark en die handel in huide en velle gemaak. Teen 1850 is die helfte van die waarde van hierdie handelsartikels deur Port Elizabeth se hawe verskeep. Die setlaars het ook nuwe sake-ondernemings in nuwe dorpe soos Grahamstad, King William’s Town en Oos-Londen gestig, sowel as in plekke soos Graaff-Reinet en Cradock in die Kaapse Middellande. Manne met ondernemingsgees het hulle op die handel met die Bantoes toegelê en het hierdie gebiede tot by Pondoland binnegedring om goedere soos tee, suiker, tabak, komberse en huishoudelike benodigdhede te verkoop. Die handel het in omvang toegeneem namate die Bantoe die westerse leefwyse begin oorneem het. Die handelaar het ’n belangrike persoon in hierdie gebiede geword. Deur te smous en wol op te koop, het Engelse firmas die plattelandse handel in die afgeleë gebiede tot by die noordoostelike grens van die Kolonie verower.

As gevolg van die uitreiking van papierriksdaalders op verskillende tye, en ook as gevolg van die feit dat die goewerneur, lord Charles Somerset, te veel uitgereik het en boonop nog spandabel was, het die riksdaalder se waarde tot 1 sjielling 6 pennies gedaal, terwyl sy nominale waarde 4 sjielings was. Dit het ’n ongunstige uitwerking op die handel in die Kolonie gehad. In 1825 het die Britse regering dus besluit om die Britse geldstelsel in te voer en die Kaapse papiergeld geleidelik deur Engelse silwer te vervang. Die riksdaalder moet teen 1 sjielling 6 pennies teruggekoop word sodat dit vernietig kon word. In 1841 is die laaste note aangeneem. Die verandering was ongetwyfeld noodsaaklik, maar dit het party koloniste op ’n ongeleë tydstip betrap. Diegene wat geld uitgeleen het en dié wat baie gespaar het, se bates het aansienlik gedaal. Tog kon die handel nie só vooruitgegaan het soos die geval was as hierdie verandering nie teweeggebring is nie. Om finansiële voorsiening vir die groeiende behoeftes in die Kolonie te maak, was dit nodig om kredietgeriewe te verskaf deur die instelling van ’n gesonde bankstelsel. Die Leningsbank, ’n staatsbank wat deur die Kompanjie in 1793 gestig is, was die enigste bestaande bank, en dit het beperkte fasiliteite verskaf. In 1808 is dit as die "Discount Bank" erken, wat deposito’s aangeneem het en geld aan die sakelui beskikbaar gestel het deur wissels te verdiskonteer. In 1842 is dit gelikwideer. Die werklike vooruitgang in die bankwese het in 1837 begin toe ’n private handelsbank, bekend as die Kaap die Goeie Hoop-bank, in Kaapstad gestig is. Dit was die voorloper van baie private banke wat in verskeie dorpe in die Kolonie gestig is. Teen 1862 was daar agt-en-twintig, wat toe reeds ’n reserwe van £1 miljoen opgebou het, en deposito’s ter waarde van £2 miljoen gehad het. Hulle het hul eie banknote uitgereik en het ’n belangrike rol in die bevordering van die handel in die land gespeel. In die sestigerjare het twee oorsese banke sake in die Kolonie begin doen. Die Londense en Suid-Afrikaanse Bank, wat in 1861 opgerig is, en die Standard Bank, in 1862, was sterk Imperiale banke wat kredietgeriewe in die Kolonie en met Brittanje aansienlik uitgebrei het. Die opbetaalde kapitaal van hierdie twee banke was omtrent gelykstaande aan dié van al die plaaslike banke saam. Takke van hierdie twee banke is oral in die Kolonie opgerig. In 1862 het albei hierdie banke hul hoofkwartiere na Port Elizabeth verskuif, wat vinnig op pad was om die handelsentrum van die Kolonie te word as gevolg van die wolhandel. Die kleiner banke is geleidelik deur die groteres oorgeneem, en hierdie proses is met die ernstige ekonomiese depressie wat tydens die tweede helfte van die sestigerjare geduur het, versnel. Die oprigting van hierdie groot banke het in werklikheid op die mees geleë tydstip vir die ontwikkeling van die Kolonie geskied. Teen 1870 toe ’n nuwe tydperk van ekonomiese voorspoed deur die ontdekking van diamante ingelui is, het die Kaapkolonie deur middel van die twee Imperiale banke ’n moderne geld- en kredietstelsel opgebou wat kon tred hou met die groter omvang van die sake wat in sowel die Kolonie as met Brittanje gedoen is.

Die gebrek aan ’n doeltreffende vervoerstelsel in die Kolonie het baie daartoe bygedra om die vooruitgang op handelsgebied te strem. Daar was geen goeie paaie of brûe nie; vervoer moes deur middel van die ossewa, wat slegs ongeveer 29 km per dag kon aflê, geskied. Die bou van goeie paaie is in die veertigerjare begin as gevolg van die pogings van John Montagu, die Koloniale Sekretaris, en Andrew Geddes Bain. Vir hierdie doel is padrade in 1843 gestig, wat ’n plaaslike belasting kon hef. ’n Goeie, harde pad is van Kaapstad oor die sanderige Kaapse Vlakte na Stellenbosch aangelê. Met die hulp van bandiete-arbeiders is paaie deur die bergpasse aan die kus gebou. Sir Lowryspas, Bainskloofpas en die Montagupas het vervoer na die binneland deur middel van die poskoetse vergemaklik. Daar is toe nog nie met die aanlê van spoorweë begin nie. Teen 1870 was daar slegs 96,558 km spoorlyn aangelê, wat Kaapstad met Wynberg en Wellington verbind het. Vervoer oor land was werklik onbevredigend in so ’n uitgestrekte Kolonie. Verbindinge was egter beter. Die Bataafse regering het ’n posstelsel ingevoer waarby Hottentot-hardlopers gebruik is om pos tussen die drosdye in 1805 te vervoer. In 1834 het ’n weeklikse posdiens deur middel van die poskoets gevolg. Meer briewe is versend en die gebruik van posseëls is ingestel. In 1864 is pennieseëls in die hele Kolonie gebruik. Om sakeredes is ’n beter verbindingsmiddel, naamlik die telegraaf, in 1860 ingestel wat Kaapstad met Simonstad verbind het. Dit het die handel in 1864 werklik baie aangehelp toe die telegraaflyn Grahamstad bereik het. Uiteindelik het die Kaap ook kabelverbindinge met Brittanje en die Ooste gekry. Die seeverbindinge met Europa het lank van die stadige seilskepe wat tussen Brittanje en Indië gevaar het, afgehang. Die seereis tussen Londen en Kaapstad het dikwels langer as honderd dae geduur. Later het die gebruik van stoom baie daartoe bygedra om seereise te versnel. Die "Enterprise", die eerste stoomskip wat Suid-Afrika bereik het, het die reis in 1825 binne agt-en-vyftig dae afgelê. Teen 1868 is daar ’n veertiendaagse posdiens tussen Brittanje en die Kaap ingestel, waar die seereis in ongeveer veertig dae voltooi kon word. Die vinnige toename in die omvang van die in- en uitvoerhandel in die vyftigerjare het vereis dat Kaapstad van doeltreffender hawegeriewe voorsien moes word. Alhoewel daar jaarliks ongeveer ’n duisend skepe Tafelbaai aangedoen het, het die hawe net ’n hawehoof gehad. In 1860 is ’n begin gemaak met die oprigting van ’n breekwater en dokke. Die werk is in 1869 voltooi, dieselfde jaar waarin die Suezkanaal geopen is. Alhoewel die skepe op pad na Indië van die roete deur Suez gebruik gemaak het, het Kaapstad sy belangrikheid as hawe behou as gevolg van die ontdekking van diamante en die groot invoer van masjinerie wat by Kimberley benodig is. Kaapstad het toe werklik die "Poort na Suid-Afrika" geword. Intussen is vuurtorings langs die kus opgerig, soos byvoorbeeld in 1842 by Mouillepunt en in 1849 by Kaap Agulhas.

Die ekonomiese geskiedenis van Natal het in 1824 begin toe olifantjagters en handelaars hulle in Port Natal gevestig het. Met die aankoms van die Trekkers is daar ’n begin van veeboerdery gemaak, waarna in 1843 dit deur Britse koloniste van die Oostelike Provinsie voortgesit is. Die meeste van hulle het onder Byrne se skema in 1849 geëmigreer. Merinoskape is uit die Oostelike Provinsie en die Vrystaat ingevoer, sodat wol in die sestigerjare uitvoer is. Die veeboere, wat hulle veral in die Natalse hooglande gevestig het, het van Bantoe-arbeiders gebruik gemaak. Toe Shepstone die lokasies geskep het, het hy baie van die ontstamde Zoeloes toegelaat om op die plase te bly en daar te werk. Die koloniste wat hulle in die kusstreek gevestig het, het met die kweek van subtropiese produkte begin. Verskeie faktore het tot die mislukking van die verbouing van katoen, koffie, indigo en tabak bygebring. Die aanplanting van tee op groot skaal is in die tagtigerjare begin.

Die verbouing van suiker het die kolonie op ’n gesonde geldelike grondslag geplaas. Suikerriet is in 1849, hoofsaaklik op inisiatief van Edmund Morewood, ingevoer uit Mauritius, wat toendertyd ’n florerende suikersentrum was. Suikerverbouing het al verder langs die noordkus en ook suidwaarts tot by Isipingo en Umzinto uitgebrei. Die bedryf is deur planters uit Mauritius en die Wes-Indiese eilande ontwikkel. Die afgesnyde suikerriet is gewoonlik verkoop aan ’n sentrale meul in die omgewing, waar ander hulle toegelê het op die maal en raffinering van die suiker. Die verbouing van suikerriet en die vervaardiging van suiker het langsamerhand twee afsonderlike bedrywe geword. Die eerste suiker is in 1854 in Durban opgeveil. Weens die ongereelde toevoer van naturelle-arbeiders is daar uiteindelik besluit om ingeboekte arbeiders uit Indië in te voer, waar die eerste groep in 1860 in Natal aangekom het. Daarna het die oppervlakte onder bewerking snel toegeneem. Teen 1870 het die jaarlikse suikeropbrengs 10 000 ton bereik. Sir Liege Hulett, stigter van die firma "Hulett’s Sugar Refineries", het laat in 1857 hier aangekom en het baie daartoe bygedra om die suikernywerheid op ’n gesonde grondslag te plaas.

Namate die suikerbedryf in Natal ontwikkel het, het die mening in Natal geleidelik geswaai ten gunste van die invoer van kontrakarbeiders, aangesien naturelle-arbeid sy perke gehad het. Wetgewing om so ’n stap te magtig, is eers in 1859 aangeneem. Die regering het ’n spesiale verteenwoordiger gestuur om Indiese arbeiders in Madras en Bengale te werf. Die vervoerkoste moes gesamentlik deur die planters en die regering gedra word - vir hierdie doel is ’n immigrasiefonds in die lewe geroep. Die funksie van die verteenwoordiger was ook om die Indiërs aan die verskillende planters toe te wys, ’n register te hou en na hul algemene behandeling om te sien. Die Indiërs is vir ’n tydperk van vyf jaar gewerf. Aan die einde van die kontrak het dit die Indiërs vrygestaan om na Indië terug te keer en ’n kostelose passaat is aan hulle toegestaan. Hulle is ook toegelaat om hulle in die kolonie te vestig, waar ’n erf gelyk aan die waarde van die passaatgeld aan hulle toegestaan sou word. Die meerderheid het verkies om in Natal te bly en het tuinboere en smouse geword. Gedurende die jare 1860 en 1866 is jaarliks duisende kontrakarbeiders ingevoer. Weens klagtes in verband met slegte behandeling het die Indiese regering die werwing van arbeiders ’n tyd lank verbied. Regulasies vir beter beheer oor Indiër-arbeid is daarop ingestel met die gevolg dat immigrasie in 1874 hervat is. In die loop van die volgende tien jaar het die jaarlikse aantal ingevoerde Indiërs gestadig toegeneem; teen 1884 het hulle tot sowat tweeduisend gestyg.

Intussen is sake-ondernemings in die groeiende hawestad Durban, in Pietermaritzburg en ander dorpe opgerig. Handelsbetrekkinge is in die vyftigerjare ook met die twee binnelandse Republieke aangegaan. Hierdie "Overberg"-handel het in belangrikheid toegeneem nadat die diamantvelde oopgestel is. Transportry was winsgewend, want daar was nog nie ’n begin gemaak met die bou van spoorlyne na die binneland nie. Natal dra die onderskeiding dat hy die eerste spoorlyn in Suid-Afrika besit het. In 1860 is ’n spoorlyn, twee myl (3.2186 km) lank, tussen die Punt en die dorp Durban voltooi.

Ofskoon die Groot Trek in 1835 begin het, was dit nie voor die vyftigerjare dat die twee Trekkerrepublieke gestig is nie. In 1854 is die Oranje-Vrystaat gestig met die beheer oor die gebied tussen die Oranje- en die Vaalrivier, waar daar in 1856 die Zuid-Afrikaansche Republiek uitgeroep is, met jurisdiksie oor die gebied tussen die Vaal en die Limpopo.

Die ekonomiese toestande in die twee Republieke was baie soortgelyk aan dié wat onder die veeboere in die Kaapkolonie aan die einde van die agttiende eeu geheers het. Die Hoëveld (die grootste gedeelte van die twee Republieke langs die Vaalrivier) is ’n uitgestrekte grasland en dus baie geskik vir veeboerdery. Hierdie gebied het die middelpunt van ’n uitgebreide beesboerdery geword. Die burgers het groot plase, minstens 3 000 morge (2 569.5 hektaar) groot, gehad. In Transvaal het hulle dit as eiendomsplase ontvang en in die Vrystaat as erfpagplase. In die noordelike Republiek was hierdie plase nie duidelik uitgebaken nie, maar in die Vrystaat is hulle geleidelik opgemeet. Albei Republieke was baie dun bevolk. In 1860 was daar ongeveer 15 000 inwoners in die Oranje-Vrystaat en 30 000 in die Zuid-Afrikaansche Republiek. Aangesien daar nie goeie paaie was nie, het die boere in maatskaplike afsondering gelewe. As geharde pioniers was hulle selfvoorsienend en het sowel man as vrou tot die verskaffing van alle huishoudelike benodigdhede bygedra. Die vroomheid van die Kaapse veeboer was ook opvallend in die Republieke. Hul huise was eenvoudig en het net die noodsaaklikste meubels bevat. In die suidelike dele van die Vrystaat, wat met die Karoo ooreenkom, is daar veral met skape geboer. In die sestigerjare het die wolboerdery toegeneem as gevolg van die kruisteelt met merinoskape wat van die Oostelike Provinsie ingevoer is. Teen 1869 het wol 90% van die Vrystaatse uitvoer, was op £700 000 gestel is, uitgemaak. Grondspekulante uit die Oostelike Provinsie en Natal het groot stukke grond in die Vrystaat opgekoop. Aangesien hierdie eienaars nie self geboer het nie, was daar teen 1870 reeds ’n tekort aan plaasgrond in hierdie Republiek. Plase in die droë westelike gebiede, waar Kimberley sou ontstaan, moes noodgedwonge deur persone wat plaasgrond nodig gehad het, beset word.

Daar was baie min paaie in die Zuid-Afrikaansche Republiek. In die Vrystaat is in 1865 met die aanlê van paaie tot aan die Natalse grens begin, ten einde die handel met Durban te bevorder. Weens die gebrek aan goeie verkeersweë en die feit dat die boere ’n selfvoorsienende bestaan gevoer het, is daar nouliks enige handel gedryf. Die ossewa was die vernaamste vervoermiddel. In die sestigerjare is ’n posstelsel egter in die Vrystaat ingestel en is posseëls uitgereik. Ruilhandel was die enigste vorm van handel. Die reisende handelaar (smous) het slegs die belangrikste noodsaaklikhede soos ammunisie, klerasie, koffie en suiker met sy ossewa gebring, wat hy vir beeste verruil het. Dié het hy dan weer in Natal gaan verkoop — so het die handelaar sy voorrade in harde munt omgeskep. Bloemfontein het tot die mees vooruitstrewende handelsentrum in die Republieke ontwikkel. Daar was ’n groot Engelse gemeenskap wat verskeie sake-ondernemings geopen het. Pretoria, daarteenoor, was selfs nog in 1870 ’n klein handelsentrum.

Aan die begin is die riksdaalder as die wettige betaalmiddel in die Republieke aangeneem. Later is dit egter deur die Engelse muntstelsel en banknote vervang.
Die Vrystaat het eerste ’n handelsbank gehad, wat in 1862 in Bloemfontein gestig is. Kort daarna het die Standard-Bank ook ’n tak geopen. Gedurende die depressie van 1865 is gevrees dat die Standard-Bank, deur skielik sy diskonto te verhoog, onbillik met die Bloemfonteinse bank meegeding het. Die Vrystaatse regering het toe besluit dat geen vreemde bank voorts in die Republiek toegelaat sou word om sake te doen nie. Deur die Bloemfonteinse banke het die Volksraad toe sy eie banknote, die sogenaamde "Bluebacks" met die regering as sekuriteit, uitgegee. Later is meer uitgereik, wat die waarde laat daal het. Toe die Vrystaat vergoeding vir die verlies van die diamantvelde ontvang het, gepaardgaande met die handel wat Kimberley se ekonomiese posisie verbeter het, is al die oorspronklike note wat in omloop was teruggetrek en is die muntstelsel op ’n gesonde grondslag geplaas. Gedurende hierdie tydperk is geen bank in Transvaal opgerig nie. Aangesien daar ’n aansienlike tekort aan geld was, het die Volksraad in 1865 besluit om sy eie note uit te gee, wat óók as "Bluebacks" bekend was, met die staatsplase as sekuriteit. Hierdie note was ’n wettige betaalmiddel en hulle was na agttien maande teen 6% rente aflosbaar. Verdere betreklike groot uitgiftes van note is gemaak, met die gevolg dat hul waarde met meer as die helfte verminder het. Uiteindelik , in 1873, het president Burgers ’n lening van die Kaapse Handelsbank gekry en die ou note wat uitgereik was, is teruggetrek. Deur dit te doen is die waarde van die Transvaalse geldstelsel herstel. Dit was eers na 1888 dat banke in Transvaal opgerig was.

Reg van die begin af het die Vrystaat ’n betreklik gevestigde regeringsvorm gehad, as gevolg van die kennis van goeie bestuur wat hulle tydens die Soewereiniteitsbestuur opgedoen het. Die Volksraad kon dus sy gesag uitoefen. Om die koste verbonde aan die administrasie te dek, is ’n belasting op plaasgrond en die oordrag van grond gehef. Belastings is oor die algemeen gereeld betaal; ofskoon die inkomste gering was, was dit genoeg om die administrasiekoste te dek. In Transvaal het die staatsinkomste egter kleiner geword. Die sentrale gesag het tot 1883 swak gebly, totdat president Kruger die leisels oorgeneem het. Die burgers was nie ten gunste van die belastings nie. Die skatkis was leeg en die Republiek was op die rand van bankrotskap. Aangesien daar geen bank was nie, is staatsgeld op ’n eenvoudige manier hanteer. Die skatkis is in die huis van die president bewaar. Albei Republieke se geldsake was ongunstiger as dié van Natal en die Kaap. Laasgenoemde kolonies was vir ’n groot gedeelte van hul inkomste afhanklik van die heffing van invoerregte. Die Republieke kon egter nie ’n gedeelte van die doeaneregte, wat op goedere wat hulle gebiede binnegekom het nadat hulle deur die hawens van die twee kuskolonies gegaan het, verkry nie. Natal het selfs sy tariewe verminder in ’n poging om die handel met die Republieke van die Kaap af te dwing. Die Vrystaat en Transvaal het baie min geld gehad om aan openbare werke te bestee. Dit was eers na die ontdekking van diamante en goud dat hierdie twee Republieke spoedig in staat gestel is om hul geldelike moeilikhede te bowe te kom.

Tot 1870 was die boerdery die belangrikste bedryf in Suid-Afrika. Op hierdie tydstip het die land egter ’n nuwe ekonomiese fase binnegegaan met die ontdekking van diamante, ’n paar jaar later ook dié van goud. Dit het ’n belangrike ekonomiese verandering teweeggebring en mynbou het die belangrikste ekonomiese bedrywigheid geword. Op sy beurt het dit weer ’n omwenteling in die vervoer, handel en bankwese veroorsaak. As gevolg hiervan het die maatskaplike toestande in die land aansienlik verander.

In 1852 is ’n begin gemaak met die ontginning van die basiese minneraalneerslae van die Unie toe ’n Britse maatskappy koper in Namakwaland begin ontgin het. ’n Ongesonde spekulasie met aandele het begin wat ’n plotselinge prysdaling in 1855 ten gevolge gehad het. Die ontginning van koper is in 1863 egter op ’n gesonde grondslag geplaas toe die Kaapse Kopermaatskappy gestig is met behulp van oorsese kapitaal. Hierdie mynbedrywighede is met die opkoms van die diamantnywerheid in die verlate streke rondom die middelloop van die Vaalrivier in die skadu gestel. Reeds in 1870 was daar 10 000 mense by Barkly-Wes wat in die rivierbedding na spoeldiamante gesoek het. Later in daardie jaar het die belange na die droë delwerye ongeveer 20 myl (32.186 km) vandaar verskuif. Hier, waar die dorp Kimberley gestig is, het ongeveer 50 000 delwers kleims in die blougrond gewerk en baie edelgesteentes uitgehaal. Die delwers het voor baie moeilikhede te staan gekom namate hul kleims dieper geword het. Groot uitgawes moes aangegaan word om masjinerie aan te koop om die diamant-draende “blou-grond” na die oppervlakte te bring en om die water uit te pomp. Cecil John Rhodes, Barney Barnato en ander persone met kapitaal, het maatskappytjies gestig en die meeste van die individuele delwers uitgekoop. Toe het die gevaar van oorproduksie gekom, wat die pryse van diamante laat daal het. Rhodes se maatskappy, wat oor ’n kapitaal van £200 000 beskik het, het die kleiner maatskappye uitgekoop in ’n poging om al hierdie ondernemings te amalgameer om sodoende die monopolie van die diamantproduksie in die hande te kry en goeie pryse op die wêreldmark te handhaaf. Hierdie doel is in 1888 bereik toe Barnato se maatskappy ingelyf is. So het die De Beers Consolidated Mines Limited, met ’n kapitaal van £2 300 000 ontstaan. Gedurende die volgende paar jaar is ander myne in die omgewing uitgekoop om volle beheer oor die diamantnywerheid te verkry. De Beers was die eerste nuwe soort instelling in die ekonomiese ontwikkeling van Suid-Afrika. Dit was ’n groot kapitalistiese onderneming op ’n nasionale grondslag georganiseer en het grootliks op die belegging van oorsese kapitaal berus. Die ontstaan van die diamantnywerheid was die begin van die grootskaalse ontginning van die reusagtige mineraalrykdom van Suid-Afrika. Die waarde van die diamantproduksie was ontsaglik. Terwyl dit in 1870 ongeveer £40 000 bedra het, het dit in 1881 die verbasende bedrag van £ 4 miljoen oorskry.

Die diamantuitvoer het spoedig net so belangrik soos wol vir die Kaapkolonie geword. Toe die totale uitvoer van die Kolonie in 1885 £8 miljoen bereik het, was diamante vir £3¼ miljoen daarvan verantwoordelik. As gevolg van die diamantnywerheid het die uitvoerhandel van die Kolonie tot 1870 verdubbel. Die toename in die waarde van uitvoerprodukte, wat ’n bedrag van ongeveer £1 miljoen jaarliks uit die volstruisveernywerheid by Oudtshoorn ingesluit het, het die Kolonie se koopkrag oorsee vergroot. As gevolg hiervan was dit moontlik om die swaar masjinerie wat in die myne benodig is, in te voer. Die waarde van die invoer het vinnig toegeneem: in 1877 het dit £6 miljoen bedra en in 1881 £11 miljoen. Dit het gehelp om die inkomste van die Kolonie, wat hoofsaaklik uit invoerregte verkry is, te vergroot. Die mark vir eetware wat op die diamantvelde geskep is, het baie tot verbetering van die ekonomiese welvaart van die boerderygemeenskappe in die Kolonie en die Vrystaat bygedra. Kimberley het ’n belangrike mark vir die Kaapse koring, wyn en brandewyn geword toe die uitvoer van laasgenoemde handelsartikels na Brittanje feitlik gestaak is. Lewende hawe, groente en hout is van die Vrystaat gekoop. Die algemene welvaart as gevolg van die diamantnywerheid het tot ’n plotselinge oplewing in die handel gelei. Baie oorsese kapitaal het die land binnegestroom, sowel as van die Kolonie en dit is in die myne belê. Teen 1880 is ongeveer £12 miljoen belê, waarvan ongeveer die helfte van beleggers uit die Kolonie afkomstig was. ’n Gees van roekelose spekulasie in diamantaandele en plaasgrond het ontstaan. Die banke het in werklikheid spekulasie vergemaklik deur maklik krediet toe te staan. In 1881 het ’n ernstige prysdaling, gevolg deur ’n kwaai ekonomiese depressie, ontstaan wat tot 1886 voortgeduur het. Die resessie was so ernstig dat die waarde van die invoer met die helfte afgeneem het. Baie mense het bankrot gespeel. Baie private handelsbanke het hulle in die moeilikheid bevind en is deur die Imperiale banke, wat weer sterker geword het, ingelyf. Die mynbou het ook verstedeliking aangemoedig. Tot 1870 het die oorgrote meerderheid van die blanke bevolking op die platteland gewoon. Daarna het nywerhede die mans na die nuwe dorpe gelok, aangesien die myne en die transportwese baie werk gebied het. Daar was ’n merkbare bevolkingsgroei in die hawedorpe (Kaapstad, Port Elizabeth en Oos-Londen) as gevolg van die uitbreiding van die in- en uitvoerhandel. Teen 1885 het Kimberley ’n blanke bevolking van 20 000 gehad en het dit tot die tweede grootste dorp in die Kolonie ontwikkel. Die diamantmyne het groot getalle immigrante, meestal van Brittanje, gelok. Die hawens het ook opgeleide werktuigkundiges en ingenieurs nodig gehad, wat Suid-Afrika nie kon voorsien nie. Teen 1894 was twee derdes van die werkers by De Beers van oorsee afkomstig. Die mynbou het ook ongeskoolde arbeiders gehad, wie deur die Bantoe-reservate verskaf is. Daar was dus ’n gereelde instroming van Bantoe-arbeiders uit Betsjoeanaland, Basoetoland, die Transkei en selfs van anderkant die Zambezirivier. In Kimberley was daar ongeveer 10 000 Bantoe-arbeiders.

Die mynbousentrum by Kimberley was ongeveer seshonderd myl (966 kilometer) van die hawens van die Kolonie geleë. Dit was noodsaaklik om ’n doeltreffende vervoerstelsel op te bou om met die vinnige ontwikkeling van die diamantvelde tred te hou. In 1870 is ’n weeklikse passasiersdiens ingestel deur middel van die poskoets, wat ’n week geneem het om Kimberley te bereik. Masjinerie en eetware is van Kaapstad en Port Elizabeth met die ossewa vervoer – teen aansienlike koste en tydverlies. Transportry was winsgewend en was ’n bron van inkomste vir baie blankes; dit kon daarenteen nie in die behoeftes van die mynbedryf voorsien nie. Dit het dus noodsaaklik geword om met die bou van spoorlyne te begin. Weens die hoë koste verbonde aan so ’n skema kon private ondernemings nie die werk onderneem nie en moes die Kaapse regering die bestaande spoorlyne uitkoop en die uitbreiding van die spoorweë as ’n staatsonderneming aanpak. ’n Lening is vir hierdie doel aangegaan. In 1873 is die private maatskappy wat die spoorlyn tussen Kaapstad en Wellington besit het, uitgekoop en in 1874 is met drie spoorwegstelsels vanaf Wellington, Port Elizabeth en Oos-Londen onderskeidelik begin. Die spoorlyne vanaf Kaapstad en Port Elizabeth het mekaar in 1884 by De Aar ontmoet en in 1885 is Kimberley bereik. In dieselfde jaar is die lyn van Oos-Londen tot by Aliwal-Noord voltooi, maar dit is eers in 1892 met die Port Elizabeth-lyn oor Stormberg en Rosmead verbind. Teen 1885 het die regering 1 599 myl (2 573 kilometer) spoorlyn aangelê wat teen ’n bedrag van £14 miljoen voltooi is. Sodoende is beter vervoergeriewe vir die diamantvelde daargestel. Die spoorweg was ’n baie vinniger en goedkoper vervoermiddel as die ossewa. Spoedig het transportry minder belangrik geword. Die staatspoorweë het nie slegs tot die ontwikkeling van die mynboubedryf by Kimberley bygedra nie, maar ook tot die ontwikkeling van die boerdery in die Oostelike Provinsie en die Karoo.

Alhoewel goud in 1867 by Tati ten noorde van die Vaalrivier ontdek is, en in 1870 by Lydenburg, is dit nie voor 1882 op groot skaal ontgin nie, toe die neerslae in die omgewing van Barberton ontgin is. Die ontdekking van die gouddraende hoofrif langs die Witwatersrand in 1884 deur die broers Frederick en Hendrik Struben, was ’n besonder belangrike gebeurtenis in Suid-Afrika se ekonomiese geskiedenis. Na daardie ontdekking het die groot goudnywerheid ontstaan wat die grondslag vir die ekonomiese welvaart van Suid-Afrika gelê het. Hierdie gebeurtenis het plaasgevind net toe Suid-Afrika besig was om van ’n ernstige depressie (1882-6), wat deur oorspekulasie in diamantaandele veroorsaak is, te herstel. In September 1886 het die Transvaalse regering nege plase tussen Germiston en Roodepoort tot openbare delwerye geproklameer en ’n groot mynkamp het binne ’n kort tydjie verrys. Die goud aan die Rand was nie van die alluviale tipe wat op die goudvelde van Kalifornië of die Yukon gevind is nie. Dit het in ’n harde konglomeraat voorgekom wat slegs deur middel van diep skagte ontgin kon word. Die erts moes stukkend gedruk en gemaal word en die goud is verkry deur chemiese prosesse, soos die McArthur-Forrest-sianied-proses, wat teen 1891 in al die myne gebruik is. Die goudmyne aan die Witwatersrand het groot kapitaalbeleggings vereis vir die aankoop van swaar masjinerie en om geskoolde myningenieurs en ambagslui in diens te neem. Dus het dit tot ’n kapitalistiese onderneming ontwikkel. Ryk persone van die diamantvelde, soos Rhodes, Beit, Barnato en Robinson, het baie plase langs die Rand opgekoop en aandelemaatskappye gestig. Teen 1891 was daar 141 maatskappye, hoewel 12 die helfte van die totale opbrengs gelewer het.

Meer kapitaal was nodig vir die ontginning op die groot dieptes van 1 220 meter langs die hoofrif teen die einde van die 19de eeu. Aangesien ’n doeltreffender organisasie nodig was om die produksiekoste te verminder, is ’n begin gemaak met die amalgamasie van die mynmaatskappye tot afsonderlike groepe. Dit het tot die stigting van die groot korporasies gelei, soos die Crown Mines, die Robinson Deep en die City Deep-myne net ten suide van Johannesburg. Alhoewel baie mense hulle gevestig het in die mynkamp aan die Rand wat voor die einde van 1886 die dorp Johannesburg geword het, is die werk georganiseer en het ’n aantal maatskappye die mynwerkers in diens geneem. Die ryk kapitalistiese groep en die blanke en Bantoe-mynwerkersklasse het met die ontwikkeling van die goudnywerheid ontstaan. Die vertroue van die publiek, wat deur die groot goudproduksie aangemoedig is toe dit duidelik geword het dat daar op groot dieptes ontgin kon word, het gelei tot die belegging van groot bedrae vanuit Brittanje in die Randse goudmyne. Minstens driekwart van die kapitaal wat belê is, was van oorsee afkomstig, hoofsaaklik van Brittanje. Teen 1910 was meer as £120 miljoen in die goudmyne belê. Aangehelp deur die instroming van oorsese kapitaal, het die goudmynbedryf gedurende die negentigerjare verbasend uitgebrei. Teen 1892 was die Witwatersrandse goudproduksie die vierde grootste in die wêreld. Teen 1895, slegs nege jaar na die ontdekking van die hoofrif, was Transvaal die grootste goudproduserende gebied ter wêreld, ’n posisie wat dit sindsdien gehandhaaf het. Gedurende die jaar voor die Tweede Vryheidsoorlog is ’n rekordbedrag goud wat op meer as £16 miljoen gewaardeer is, geproduseer. Gedurende die oorlog het die nywerheid feitlik tot stilstand gekom, maar het na 1902 so vinnig herstel dat in 1909 byna £31 miljoen goud geproduseer is. Die produksie van goud het dié van diamante ver oortref, aangesien die waarde van die diamantopbrengs slegs een agtste van dié van goud was. Teen 1909 het goud byna twee derdes van die totale uitvoer van die land uitgemaak. Die waarde van die gemiddelde jaarlikse uitvoer vir die tydperk 1906-10 was £47 miljoen, wat byna nege keer soveel was as die bedrag wat van 1871-5 uitgevoer is. ’n Belangrike rede vir hierdie vinnige toename in die goudmynbedryf was die aanwesigheid van ryk steenkoolneerslae naby die Rand. ’n Goedkoop steenkoolvoorraad was noodsaaklik. In 1887 is steenkool naby Boksburg ontdek en ’n aantal steenkoolmyne het naby die goudmyne ontstaan. Daarna is die steenkool in die Middelburgse distrik ontgin en hierdie gebied het die belangrikste bron van steenkoolverskaffing aan die myne geword.

’n Dringende noodsaaklikheid vir die ontwikkeling van die myne was ’n vinniger en goedkoper vervoer tussen die Rand en die kushawens. Die spoorlyn het nie verder as Kimberley gegaan nie, aangesien daar teen daardie tyd geen aansporing vir die verlenging van die spoorlyn bestaan het nie. Daar was dus onmiddellik na die oopstelling van die goudvelde slegs ossewaens beskikbaar om die swaar masjinerie en voorrade vanaf Kimberley na Johannesburg te vervoer. ’n Poswa is vir passasiers en pos ingestel, maar dit het drie dae en nagte geneem. Aangesien die kuskolonies graag die groot goederevervoer na die Rand in die hande wou kry, het ’n skerp mededinging tussen die Kaapkolonie en Natal vir die aanlê van spoorweë na die Rand ontstaan. Die Kaap het die eerste hierin geslaag. ’n Ooreenkoms is in 1887 met die Vrystaat aangegaan waarvolgens die Kaapse regering toegelaat is om ’n spoorlyn te bou in diens van die publiek. Die Kaapse lyn is toe van Noupoort en Colesberg, deur Bloemfontein, na die Vaalrivier, wat in 1892 bereik is, verleng. Die Kaapse regering het toe ’n ooreenkoms met die Nederlands-Zuid-Afrikaansche Spoorwegmaatskappy aangegaan wat ’n konsessie ontvang het om ’n spoorwegstelsel in Transvaal op te rig. Volgens hierdie ooreenkoms is die Kaap toegelaat om sy spoorlyn van die Vaal na Johannesburg te verleng. Dit was die afstand van ongeveer 50 myl (80.5 kilometer), en hierdie spoorlyn het Germiston in 1894 bereik. Teen daardie tyd het die Kaapse regering meer as £20 miljoen in die oprigting van ’n spoorwegnetwerk belê, waardeur sy hawestede met Kimberley en die Rand verbind is. Die Natalse regering, wat ’n begin gemaak het met die oprigting van ’n spoorwegstelsel in die suikerstrook, het nou ook begin meeding in pogings om met die goudvelde verbind te word. Die spoorlyn vanaf Pietermaritzburg is vinnig uitgebrei en het die Transvaalse grens by Charlestown in 1891 bereik. ’n Konsessie om verder na die Rand uit te brei is eers in 1895 verkry en die spoorlyn is in dieselfde jaar voltooi.
Intussen het Transvaal sy eie spoorlyn begin bou. Dit was meer as 50 jaar lank die beleid van die Republiek om ekonomiese onafhanklikheid van die Britse kolonies in die suide te verkry deur van Delagoabaai, die neutrale Portugese hawe, gebruik te maak. Onderhandelinge vir die aanlê van ’n spoorweg tussen Pretoria en die Portugese hawe is tydens Burgers se regering begin. In 1887, net nadat die Randse goudvelde werklikheid geword het, het die Kruger-regering ’n konsessie aan die Nederlands-Zuid-Afrikaansche Spoorwegmaatskappy, wat deur Nederlandse en Duitse kapitaal gefinansier was, toegestaan om hierdie spoorlyn te bou. In 1889 is met die aanlê van die spoorlyn begin, en in 1894 is Lourenço Marques uiteindelik met Pretoria verbind. Die ontwikkeling van die goudbedryf het dus die Rand met die kus deur middel van vier spoorlyne verbind, wat toegang tot die hawens van Kaapstad, Port Elizabeth, Durban en Delagoabaai verleen het. Die hoofspoorwegnet vir Suid-Afrika is teen die einde van die neëntiende eeu voltooi. Latere spoorweguitbreidings het die spoorlyne met die boerderystreke verbind. Teen 1909 het die vier kolonies 6 894 myl (11 094.5 kilometer) spoorweë beheer, in vergelyking met 103 kilometer toe die mynboutydperk veertig jaar vantevore aangebreek het.

Die goudindustrie het ’n tydperk van ongeëwenaarde ekonomiese welvaart in Transvaal geskep, wat tot 1914 geduur het. Teen 1890 het die Rand die ekonomiese sentrum van Suid-Afrika geword. Transvaal, wat voorheen die armste was, het skielik die rykste staat in Suid-Afrika geword. Die staat se geldsake, wat voordeel uit die nuwe belastingbron getrek het, was uiteindelik solvent. Die florerende geldelike toestand in die land het ’n onseker spekulasiegees laat ontstaan wat die ekonomie aan depressies onderhewig gemaak het. Prysstygings en ineenstortings het voortdurend voorgekom en het ’n karaktertrek van die nuwe ekonomie in Suid-Afrika geword wat op oorsese beleggings in die myne gebaseer was. ’n Soort finansiële onstabiliteit, wat vroeër onbekend was, het ontstaan. Die depressie wat van 1881 tot 1886 geduur het, is deur verskeie jare van fenomenale voorspoed gevolg. Skielike prysstygings aan die Rand het tot die spekulasie in goudaandele en grond aanleiding gegee. Die banke is weereens deur die algemene gees van welvarendheid mislei en hulle het groter kredietgeriewe toegestaan, wat uiteindelik tot te veel handel aanleiding gegee het. ’n Ineenstorting was onvermydelik. Die finansiële agteruitgang het in 1889 begin en die waarde van die goudaandele het afgeneem. Die finansiële ineenstorting het egter korter geduur as dié wat op die ontginning van diamante gevolg het, want teen 1892 het die fenomenale groei van die goudmynbedryf, en die goudproduksie, die algemene welvaart herstel. Tog is die uitwerking van die depressie deur die hele land ondervind. Verskeie banke het tot niet gegaan en ander is deur die Imperiale banke, die Standard-bank, die Bank van Afrika en die Afrikaanse Bankkorporasie oorgeneem. Teen 1909 het daar nog vier plaaslike banke bestaan: die Nasionale Bank van Suid-Afrika, die Nasionale Bank van die Oranje-Vrystaat, die Natalse Bank en die Stellenbosse Distrikbank. Daar was ook die Nederlandse Bank van Suid-Afrika, ’n Nederlandse bank wat in 1888 in Transvaal opgerig is. Na die beëindiging van die Tweede Vryheidsoorlog het ’n ernstige depressie gevolg, wat tot 1909 geduur het. Dit was weer te wyte aan buitensporige spekulasie, maar ook grootliks as gevolg van die verwoesting wat in die Vrystaat en Transvaal gedurende die oorlog plaasgevind het. Die Kaap is die ergste hierdeur geraak as gevolg van ’n tydperk van ernstige droogte. Alhoewel die goudproduksie toegeneem het, was daar ’n aanmerklike afname in die invoer tot 1908. Suid-Afrika, en veral die diamantnywerheid, is ook deur die kritieke finansiële posisie in die Verenigde State van Amerika en Europa in 1907 geraak. Die land het eers ná 1909 begin herstel.
Teen 1909 het Suid-Afrika ’n algehele ekonomiese gedaanteverwisseling ondergaan. Sy ekonomie het ontwikkel van dié van ’n boerderygemeenskap (wat in die Republieke ’n soort selfversorgende boerdery was) tot dié van ’n moderne kapitalistiese staat wat van die mynbou, oorsese beleggings en handel afhanklik was.
Dit is vergemaklik deur die kredietgeriewe wat deur die Imperiale banke verskaf is. Die ekonomiese welvaart van Suid-Afrika was nou verbonde aan die goudnywerheid; Transvaal het die ekonomiese hartklop van die land geword.

Die groeiende blanke en Bantoe-bevolking aan die Rand en in die hawedorpe het ’n groot mark vir landbou- en veeprodukte gebied. Die aanmoediging van die boerdery het nie alleen groter produksie teweeggebring nie, maar ook ’n verbetering in die kudde en in die toepassing van vooruitstrewende boerderymetodes. Die koringopbrengs het van ’n half miljoen sak in 1875 tot 1¼ miljoen sak in 1911 toegeneem. Nuwe gebiede vir die verbou van koring is oopgestel. Behalwe die produksie van die Suidwestelike distrikte, was ’n derde van die jaarlikse oes in 1911 van die Vrystaat en Transvaal afkomstig. Aan die begin van die eeu kon die opbrengs nie in die behoeftes van die land voorsien nie en is koring van Kanada en Australië ingevoer. Ten einde in die toenemende aanvraag van die Bantoe-arbeiders op die myne te voorsien, het die produksie van mielies baie toegeneem. In 1865 het die Kaap-kolonie 110 000 sak geproduseer. Teen 1891 het dit to byna ’n miljoen sak toegeneem; in die Vrystaat en Natal is ook ’n begin met die verbouing van mielies gemaak, wat nog ’n miljoen sak opgelewer het. Teen 1911 het die middelpunt van die mielienywerheid na Transvaal en die Vrystaat verskuif, waar, in die Mieliedriehoek, 3¼ miljoen sak geproduseer is, terwyl die Kaap en Natal elk 1¾ miljoen sak opgelewer het. By tye was daar ’n jaarlikse oorskot, wanneer daar dan mielies na Europa uitgevoer is. Teen 1870 het die uitvoermark vir wyn verdwyn, maar toe het die mynbougebiede nuwe binnelandse markte geskep. Die Kaapse wynproduksie het teen 1911 meer as verdubbel. Die kweek van tabak het van Oudtshoorn na die Magaliesberg in Transvaal verskuif; ook hierdie produksie het in 1911 verdubbel. Na 1867 het die suikernywerheid as gevolg van ’n stelsel van beskerming gefloreer – dit was nie meer vir Suid-Afrika nodig om suiker van Mauritius in te voer nie. Die opbrengs het gedurende die tydperk 1869-1911 van 8 000 tot 80 000 ton toegeneem. Natal kon feitlik genoeg suiker verbou om in die behoeftes van die hele land te voorsien. ’n Soortgelyke ontwikkeling was in die veeboerdery op te merk, veral wat die produksie van beesvleis in Transvaal en die Vrystaat betref. Teen 1910 het die waarde van die veeprodukte (vleis, wol, huide en velle) £15 miljoen bedra en was dit byna gelykstaande aan die jaarlikse landbouproduksie. Die enigste uitvoerartikels wat in verband met die boerdery gestaan het, was wol, huide, velle en volstruisvere. Die waarde van hierdie artikels was vanselfsprekend baie minder as die uitvoer van goud en diamante. Die kwaliteit van wol het verbeter. Die volstruisveernywerheid het begin ontwikkel: die waarde van die vere wat uitgevoer is, het sy hoogtepunt in 1913 bereik toe £3 miljoen s’n, of ongeveer die helfte van die woluitvoer, uitgevoer is. Die volstruisveernywerheid het in 1914 met die uitbreek van die Eerste Wêreldoorlog in duie gestort en het sedertdien nooit weer herstel nie. Bankrotskap het baie Oudtshoornse boere in die gesig gestaar.

Toe daar ’n begin gemaak is met die ontginning van goud aan die Rand, was Suid-Afrika oorwegend ’n landelike gemeenskap. Daar was slegs vier groot nedersettings – Kaapstad, Kimberley, Port Elizabeth en Durban. Daarna het die Rand soos ’n magneet groot getalle mens uit die omliggende gebiede getrek, ook van Brittanje en ander Europese lande. Immigrasie was grootliks verantwoordelik vir die toename van die blanke bevolking van Suid-Afrika – van 328 000 tot 1 276 000 gedurende die tydperk 1875 – 1911. Die meeste immigrante het tydens die ontwikkeling van die Randse goudmyne voor 1899 hierheen gekom. Aan die einde van die oorlog het baie soldate besluit om hulle in Suid-Afrika te vestig. Die instroming van immigrante na 1903 was baie kleiner weens die ekonomiese ineenstorting. As gevolg van immigrasie het die Kaapkolonie nie langer die oorgrote meerderheid van die blanke bevolking in Suid-Afrika gehad nie. Transvaal was stadigaan besig om hom in te haal. Die getalle van 377 000 en 119 000 in 1891 het tot 582 000 en 421 000 in 1911 verander. Die immigrante was meestal stedelinge of was in die handel betrokke. Hulle het dus heeltemal van die boeregemeenskap verskil, wat aan die eenvoudige lewe van ’n veeboer gewoond was en min belang gestel het in die vinnige verkryging van geld as ’n doelwit op sigself. Die burgers het die nuwelinge as vreemdelinge ("Uitlanders") beskou – hierdie element het die ekonomiese lewe aan die Rand en ook die ekonomiese en finansiële struktuur van Transvaal en die kolonies oorheers. Botsende belange het tot die politieke wrywing met die Republikeinse regering na 1895 gelei. Uiteindelik het dit tot die Tweede Vryheidsoorlog gelei.
Die ekonomiese ontwikkeling en immigrasie het verstedeliking in Suid-Afrika vinniger laat toeneem. Teen 1899 het die Rand reeds ’n blanke bevolking van 100 000 gehad en net soveel tydelike Bantoe-arbeiders. Dieselfde toename in die blanke bevolking het in die hawens soos Kaapstad, Durban, Port Elizabeth en Oos-Londen voorgekom, as gevolg van die handelsbedrywighede wat met die in- en uitvoerhandel, sowel as verskeping, gepaard gegaan het. ’n Soortgelyke ontwikkeling het in die groter dorpe voorgekom, wat geleidelik die middelpunte van die handel en bankwese van die distrik se boeregemeenskap geword het. Hierdie verstedeliking het op kultuurgrondslag berus, omrede die meeste stadsbewoners van Britse afkoms was, terwyl die platteland in 1911 oorwegend Afrikaanssprekend was, behalwe in die Oostelike Provinsie en Natal.

’n Belangrike gevolg van die ontwikkeling van die mynbou was die skielike groter aanvraag na meer ongeskoolde Bantoe-arbeiders. Duisende Bantoes is in die reservate in die land gewerf. In 1893 is die Kamer van Mynwese ingestel om die belange van die mynverenigings te beskerm en ook om te verseker dat daar ’n gereelde toevloei van Bantoe-arbeiders van die reservate na die myne sou wees. Aangesien daar nie genoeg arbeiders van die Transkeise en Natalse reservate vir ondergrondse werk gekom het nie, is pogings aangewend om ’n gereelde toevoer van arbeiders uit die aangrensende Portugese kolonies te verkry. In 1897 het die Transvaalse regering ’n konsessie van die Portugees-Oos-Afrikaanse regering verkry om Bantoe-arbeiders in Mosambiek te werf, in ruil waarvoor die Portugese in gunstige spoortarief sou ontvang, sodat Delagoabaai tot ’n invoerhawe vir Transvaal kon ontwikkel. Teen die einde van die eeu is meer as 100 000 Bantoes deur die goudmyne gereeld in diens geneem, nadat kontrakte aangegaan is vir tydperke wat van ses tot twaalf maande gewissel het. Wanneer die mans eers ’n sekere hoeveelheid geld op die myne verdien het, het hulle na hul gesinne in hul eie distrikte teruggekeer. Die mynmaatskappye het die kampongstelsel aan die Rand ontwikkel om te verseker dat die Bantoe-arbeiders voldoende huisvesting en voedsel sou ontvang. Aan die einde van die oorlog in 1902 het die myne groot moeite ondervind om genoeg arbeiders in die hande te kry, omdat die Bantoes met ander belangrike konstruksiewerk besig was. Om in die aanvraag van die goudmyne te voorsien, het lord Milner en die Transvaalse regering in 1904 hul toestemming verleen tot die invoer van Sjinese. Teen 1906 is meer as 50 000 Sjinese arbeiders by die Randse myne in diens geneem. In die volgende jaar egter het die regering, as gevolg van die politieke gevoelens hier en in Engeland, sy toestemming tot die verdere invoer van Sjinese teruggetrek. Teen 1910 was almal van hulle gerepatrieer. Die ooreenkoms in verband met die arbeiders is in 1901 deur Milner met die Portugese regering hernieu. In 1909 is die sogenaamde Mosambiek-konvensie weer hernieu. In 1910 het byna 200 000 Bantoes op die myne gewerk en net meer as die helfte hiervan het van Portugese gebied gekom. Die aanwesigheid van sulke groot getalle ongeskoolde Bantoe-arbeiders het ’n toestand geskep waardeur blanke arbeid slegs tot geskoolde werk in die myne beperk is. Die verdere ontwikkeling van die goudmynbedryf was nou verbonde aan die voorsiening van genoeg ongeskoolde Bantoe-arbeiders.

Die ekonomiese ontwikkeling in Suid-Afrika na 1870 het onenigheid tot gevolg gehad. Die feit dat die eland in vier politieke eenhede verdeel was en die grootste ekonomiese uitbreiding in die binneland plaasgevind het, het baie wrywing veroorsaak. Die toestand het na 1902 nog ingewikkelder geraak ten spyte van die feit dat die Republieke Britse kolonies geword het.

Die omvang van die invoer na die Transvaalse Republiek het vinnig toegeneem met die ontwikkeling van die Randse myne. Die goedere moes deur die hawens van die kuskolonies, die Kaapkolonie en Natal, ingevoer word, wat hoë doeanebelastings gehef het en sodoende maklik van inkomste verseker was. Die grootste gedeelte van hul inkomste is eintlik op hierdie wyse verkry. Versoeke van die Vrystaat en Transvaal dat ’n gedeelte van hierdie belastings wat gehef is op goedere wat vir hul gebiede bestem is, aan hulle teruggegee moes word, is nie toegestaan nie. Aangesien kwaai mededinging tussen die Kaap en Natal ontstaan het vir die vervoer na die binneland, is die Republieke darem tegemoetgekom toe Natal sy doeaneregte verminder het sodat die goederevervoer deur die Durbanse hawe sou geskied. Die Republieke het op hul beurt weer hoë doeanetariewe op die goedere wat van die kuskolonies ingevoer is, gehef, soos byvoorbeeld op Kaapse koring, meel en wyn, sowel as op Natalse suiker en tee. Hierdie kolonies het weer geantwoord deur ’n hoër belasting op Transvaalse tabak te plaas. Daar was dus geen vryhandel tussen die binnelandse state en die twee kolonies nie.

Natal het probeer om ’n doeane-ooreenkoms in 1884 met die Vrystaat aan te gaan, maar hierdie poging het misluk. In 1889 het die Kaapkolonie die reg verkry om ’n spoorlyn deur die Vrystaat te bou; in ruil het hy ’n tolverbond met die Republieke gesluit. ’n Stelsel van vryhandel is aangeneem, aangesien albei onderneem het om dieselfde tariewe te hef. Die Kaap het onderneem om 75% van die doeaneregte gehef op goedere wat deur die Kaap die Vrystaat binnegegaan het, aan die Vrystaat terug te gee. Transvaal het nie aan hierdie bond behoort nie; hy het welvarend geword as gevolg van die vinnige ontwikkeling van die goudmyne en daarom het hy nie in ’n verdeling van die doeaneregte belanggestel nie. Natal wou nie hierby aansluit nie, aangesien hy bang was vir ekonomiese oorheersing in die Tolverbond deur die Kaap en omdat sy eie tariewe laer was. In die doeane-oorlog wat gevolg het, het Natal groot verliese gely, sodat hy in 1898 verplig was om by die Tolverbond aan te sluit, waarna die doeanetariewe hersien is. Transvaal, wat geografies gunstig geleë is, het ’n gunstige doeane-ooreenkoms met die Portugese in 1897 aangegaan. Hy kon Delagoabaai gebruik, dus was hy onafhanklik van die Britse hawens in die suide.

’n Probleem van groter omvang is deur die spoorwegpryse geskep. Die Kaap en Natal het uitgebreide spoorwegstelsels teen hoë koste aangelê. Hulle was grotendeels afhanklik van die inkomste van spoorwegvervoer na die binneland vir ’n groot gedeelte van hul inkomste, asook om die groot spoorweglenings af te betaal. Toe die Nederlandse spoorwegstelsel na Lourenço Marques in 1894 voltooi is, het ’n hewige stryd in verband met die spoorwegtariewe tussen daardie spoorlyn en dié van die Kaap en Natal ontstaan. Aangesien 549 kilometer van die Nederlandse spoorlyn op die Transvaalse grondgebied was, teenoor die 79 kilometer van die Kaap en 286 kilometer van Natal, het die Kruger-regering die gebruik van sy eie spoorlyn aangemoedig, omdat dit ’n groter persentasie van die spoorweginkomste sou verkry. Verder sou so ’n beleid Transvaal onafhanklik maak van die ander spoorlyne wat onder Britse beheer was. Die tariewe wat op die Kaapse en Natalse spoorlyne op die Transvaalse grondgebied gehef was, is aansienlik verhoog om die vervoer oor die Nederland-Zuid-Afrika-lyn te laat geskied. Die Kaap en Natal is so ernstig benadeel dat ’n spoorwegkonferensie in 1895 in Kaapstad gehou is, maar die partye kon nie ooreenkom wat die tariewe betref nie. Die Kaap het toe die moeilikheid probeer oorkom deur die goedere by die Vaalrivier af te laai en hulle dan deur ossewaens na die Rand te laat vervoer. Kruger het hierop geantwoord deur die driwwe te sluit – oorlog met Brittanje was onvermydelik. Eindelik was Kruger verplig om die driwwe weer oop te stel.

Alhoewel Transvaal en die Oranje-Vrystaat Britse kolonies geword het na die beëindiging van die Tweede Vryheidsoorlog in 1902, is die stryd insake doeane-regte en spoorwegtariewe weer vervat. Dit was toe te skryf aan die feit dat Suid-Afrika nog uit vier aparte politieke eenhede bestaan het. Verder het die posisie van Transvaal, die middelpunt van welvaart in die binneland, ekonomiese wedywering veroorsaak omdat die geldsake van die kuskolonies nou verbonde was met die ontwikkeling van die binneland. 
In 1903 het lord Milner ’n tolverbond tussen al die kolonies, Protektorate en Suid-Rhodesië bewerkstellig:

’n Nuwe instelling was die voorkeurtariewe wat toegestaan is op goedere wat van Brittanje of Britse besittinge ingevoer is, hoewel dieselfde nie deur Brittanje op Suid-Afrikaanse produkte voor 1917 toegestaan is nie. Hierdie doeane-ooreenkoms tussen die kolonies is in 1906 effens gewysig. Alhoewel die doeane-oorlog beëindig is, het die stryd in verband met die spoorwegtariewe voortgeduur en selfs heftiger geword. Die Kaapse en Natalse stelsels moes nou met die kroonkoloniestelsel van Transvaal en die Oranjerivierkolonie wat Milner geamalgameer het, meeding. In 1901 moes Milner die Mosambiekkonvensie met die Portugese hernieu (die Kruger-ooreenkoms van 1897), omrede die werwing van Bantoe-arbeiders vir die myne slegs uitgevoer kon word mits gunstige tariewe toegelaat word. Dit het tot ’n toename in die verkeer deur Delagoabaai na die Rand gelei en die Delagoabaai-spoorlyn het sy oorheersende posisie behou.

Die ooreenkoms met die Portugese het rampspoedige gevolge vir die Kaap en Natal gehad. Terwyl die Delagoabaai-lyn in 1899 30% van die Randse verkeer beheer het, het dit teen 1905 meer as 50% daarvan in die hande gehad. Die Kaap, wat die helfte van die verkeer behartig het, het toe slegs 12% beheer en Natal ietwat bo die 30%. Natal se mededinging met die Kaap vir die Vrystaatse verkeer het in 1906 vererger toe die spoorlyn tussen Ladysmith en Kroonstad voltooi is. Verder het die depressie (1903-1908) die plaaslike verkeer van albei kuskolonies geraak. In 1905 is ’n spoorwegkonferensie gehou, maar geen ooreenkoms kon bereik word nie. ’n Ander konferensie wat in 1908 gehou is, het besluit dat die enigste oplossing die amalgamasie van die drie spoorwegstelsels was. Dit het beteken dat die vier kolonies ’n politieke unie sou moes stig. ’n Besluit om ’n politieke unie te stig is geneem en dit het in 1909 tot die Nasionale Konvensie aanleiding gegee. Intussen, in 1909, moes die Mosambiek-konvensie hernieu word. Die Portugese het toegestem om die instroming van Bantoe-arbeiders na myne toe te laat alleen op die voorwaarde dat die Delagoabaai-lyn van 50%-55% van die Randse verkeer verseker sou word. Dit was nog ’n belangrike faktor wat politieke leiers genoodsaak het om tot die stigting van die Unie van Suid-Afrika toe te stem. Toe die Unie van Suid-Afrika gestig is, is die drie spoorwegstelsels as die Suid-Afrikaanse Spoorweë verenig. ’n Eenvormige tariefstelsel is ingevoer en die doel was om nie staatsinkomste van die spoorweë te verkry nie, maar om die boerdery en die handel binne die Unie te ontwikkel. Die doeane- en spoorwegoorlog is uiteindelik beëindig. Na 1910 was die belangrikste bronne van inkomste van die Unie die doeaneregte, belastings op die winste deur die myne afgewerp (veral op die nuwe goudmyne wat aan die Oos-Rand oopgestel is) en die inkomstebelasting.

Een van die belangrikste kenmerke van die ekonomiese ontwikkeling van Suid-Afrika sedert die Unie is die grootskaalse industrialisasie van die land. Die fabriekswese het so snel ontwikkel dat die land se inkomste uit hierdie bron teen 1952 gelykstaande was aan die totale bedrag wat van die mynbou en boerdery gesamentlik verkry is. Suid-Afrika het ’n industriële rewolusie beleef en het binne een geslag tot ’n fabrieksland verander.

Teen 1911 was die fabriekswese nog in sy beginstadium, omdat die waarde van vervaardigde goedere toe £17 miljoen was in vergelyking met £46 miljoen wat uit die mynbou verkry is. Die Kaap was die middelpunt van die nywerheid. Die fabrieke was klein en hulle het hulle besig gehou met die vervaardiging van plaaslike primêre produkte soos byvoorbeeld die maal van koring, brood- en koekbakkerye, bierbrouerye, leerlooierye, die vervaardiging van meubels en die maak van bakstene. Die vernaamste nywerheidsentrums is naby die hawens en aan die Rand aangetref. Statistiek bewys dat die nywerheidsgroei voor die Unie-vorming betreklik langsaam in Suid-Afrika geskied het, ofskoon die grondslag vir ’n toekomstige snelle ontwikkeling reeds gelê was. Die ontwikkeling van sekondêre nywerhede het as gevolg van die Eerste Wêreldoorlog (1914-1918) in alle erns begin. Dit het al hoe moeiliker geword om fabrieksgoedere vanaf Engeland in te voer weens ’n tekort aan skeepsruimte en ook omdat die lande van Europa hulle moes toespits op die vervaardiging van wapentuig. Die styging in die pryse van goedere wat in Europa vervaardig is, het ook die oprigting van nywerhede in Suid-Afrika moontlik gemaak. Teen 1918 het die land reeds goedere gelykstaande aan die helfte van die opbrengs van die myne gelewer. Namate die toestande weer normaal begin word het, het die Hertzog-regering in 1925 besluit om ’n stelsel van hoë invoerregte in te stel ten einde die jong Suid-Afrikaanse nywerhede te beskerm. Doeaneregte is nie langer gehef slegs om die inkomste te verhoog nie, maar ook om plaaslike nywerhede aan te help. Sodoende is baie klerefabrieke en werktuigkundige ondernemings in Kaapstad, aan die Rand en in Durban gestig, terwyl die skoenbedryf in Port Elizabeth vinnig uitgebrei het. Die fabriekswese het ’n kwaai terugslag tydens die noodlottige wêrelddepressie (1929-33), die hewigste van daardie tyd, ondervind. Namate die koopkrag van die volk afgeneem het, moes die fabrieke hul produksie besnoei en werkloosheid het ’n ernstige probleem geword. In Desember 1932 het die regering ’n drastiese stap gedoen deur van die goudstandaard af te stap. Engeland het die vorige jaar afstand gedoen van die goudstandaard en dit het ’n belangrike uitwerking op Suid-Afrika gehad. Britse produkte kon in hierdie land baie goedkoper verkoop word. Bowendien was dit heeltemal winsgewend om Suid-Afrikaanse goud na Engeland te smokkel, waar dit teen ’n hoër prys verkoop is. Die sogenaamde "vlug van die Suid-Afrikaanse pond" het ’n ernstige tekort aan geld in die land veroorsaak. Nadat daar van die goudstandaard afgestap is, het die goudmynbedryf vinnig ontwikkel, wat ’n plotselinge prysstyging van goudaandele tot gevolg gehad het. ’n Tydperk van algemene nywerheidsontwikkeling het gevolg wat onafgebroke tot 1939 voortgeduur het, toe die Tweede Wêreldoorlog uitgebreek het. In 1935 het die regering ’n verdere stap gedoen om die groeiende nywerhede in Suid-Afrika te beskerm deur die beskermende tariewe te verhoog. Lae tariewe was egter van toepassing op grondstowwe benodig vir die nywerheid en gefabriseerde goedere wat nie in Suid-Afrika vervaardig kon word nie. Hierdeur is verdere hulp aan die plaaslike nywerhede verleen en het dit bygedra om die pryse vir die verbruiker laag te hou. Hierdie beleid het baie Britse en Amerikaanse fabrikante beweeg om takke van hul fabrieke in Suid-Afrika te stig. Die belangrikste nywerheid wat daardie tyd in Suid-Afrika aan die opkom was, was die vervaardiging van motors. Port Elizabeth het die sentrum van firmas soos Ford, General Motors en Firestone geword. Hierdie stad het vinnig uitgebrei, aangesien meer geleenthede vir die verskaffing van werk aan blankes in die motor-, skoen- en timmerhoutindustrieë geskep is. Die toename in die industriële bedrywighede as gevolg van die Tweede Wêreldoorlog het ’n tydperk van welvaart in die Unie geskep toe die meeste Europese lande geldelik uitgeput was as gevolg van die verwoesting verrig deur die oorlog.

Die Staat self het ’n leidende aandeel in die aanmoediging van die bedrywighede op nywerheidsgebied gehad. Die stigting van ESKOM (die Elektrisiteitsvoorsieningskommissie) in 1923 as ’n quasi-staatsonderneming is deur die regeringslening van £8 miljoen moontlik gemaak. Die doel van hierdie onderneming was om goedkoop elektrisiteit te verskaf ten einde nywerheidsuitbreiding aan te moedig. Hierdie organisasie het elektrisiteit aanvanklik net aan die groot stadsgebiede verskaf, waarvan 19 kragsentrales byna 80% van die krag wat die nywerheidsentrums nodig gehad het, opgewek het. ’n Verdere agt kragsentrales was in die 1950’s teen ’n bedrag van byna £100 miljoen opgerig. Die staalnywerheid het in Suid-Afrika as ’n private onderneming begin toe die Unie-staalkorporasie in 1911 gesit is. In 1928 is die belangstelling van die Staat egter gaande gemaak en is YSKOR (die Suid-Afrikaanse Yster- en Staalkorporasie) deur wetgewing in die lewe geroep, waarin die Staat die meeste aandele besit het. Die groot fabrieke van hierdie Korporasie is naby Pretoria geleë. Die staalproduksie, wat so onontbeerlik vir industriële vooruitgang is, het ’n merkwaardige toename getoon. In 1934 was die produksie van gegote yster 143 800 ton en dié van staafyster 143 900 ton. Teen 1939 het hierdie opbrengs meer as verdubbel. Teen 1952 was die opbrengs van gegote yster en staal byna 1¼ miljoen ton elk. Ongeveer 26 000 mense het by YSKOR en sy verwante maatskappye gewerk. Baie ingenieurs en tegnici is uit Brittanje en Duitsland ingevoer. YSKOR het die grondslag gevorm vir talle ander metaal- en ingenieursnywerhede en het dus ’n middel gevorm om die nywerheidsontwikkeling van Suid-Afrika aan te moedig. ’n Soortgelyke voorbeeld is SASOL (Die Suid-Afrikaanse Steenkool-, Olie en Gaskorporasie), waarmee in 1951 by Coalbrook ’n begin gemaak is. Hierdie staatsonderneming het beplan om in een vyfde van die Unie se petrolbehoeftes te voorsien en ’n sleutelnywerheid vir ander nywerhede te vorm.

Tussen 1916 en 1939 het die getal fabrieke wat in private besit in die Unie was, vanaf 4 000 tot byna 10 000 toegeneem. Die meeste van hierdie fabrieke het aan die Rand en naby die kusstede soos Kaapstad, Port Elizabeth en Durban voorgekom. Die tempo van industrialisasie het natuurlik tydens die Tweede Wêreldoorlog (1939-1945) versnel, aangesien Brittanje en Amerika nie meer vrylik goedere na Suid-Afrika kon uitvoer nie. Die belangrikste groep fabrieke het ingelegde eetware vervaardig en soortgelyke noodsaaklike benodigdhede (soos die inlê van vis, vleis en vrugte), die bak van brood en beskuitjies, die vervaardiging van tabak en sigarette, die stook van sterk drank, die brou van bier, die voorbereiding van suiker en koffie en ander ware. ’n Ander belangrike groep fabrieke het hulle besig gehou met ingenieursbedrywighede. Klere- en tekstielfabrieke en chemiese werke, leerlooierye, skoen- en gasfabrieke, drukperse en die vervaardiging van meubels was ander belangrike nywerheidsgroepe waarin baie werkers ’n verdienste gevind het. Die toename in produksie het soos volg vertoon: Die bedrag van £49 miljoen vir die tydperk 1916-17 is teen 1927 verdubbel, en in 1941-2 het dit £273 miljoen beloop. Dit was tweemaal soveel as wat deur die myne geproduseer is en viermaal soveel as deur die boerdery. As gevolg van ’n verdere nywerheidsuitbreiding veroorsaak deur die Tweede Wêreldoorlog het die waarde van produkte nuwe hoogtes ingeskiet. Teen 1952 het dit £800 miljoen beloop, wat die waarde van mynbou en boerdery gesamentlik ver oortref het. Die getal werkers in die nywerhede het net so vinnig toegeneem. Gedurende die tydperk 1916 tot 1942 het die getal blanke werkers van 46 000 tot 149 000 (204%) toegeneem, en die nie-blanke werkers van 78 000 tot 264 000 (148%). Teen 1942 het 473 000 volwasse persone hul brood verdien deur in sekondêre nywerhede te werk in vergelyking met 124 000 in 1916. Teen daardie tyd het die fabriekswese die belangrikste plek in die Unie se ekonomiese struktuur ingeneem.

Gedurende die tydperk 1910 tot 1939 het die waarde van die mynproduksie redelik konstant gebly. Hierdie nywerheid is uiteindelik deur die vinnig groeiende sekondêre nywerhede verbygestreef. Die belangrikste mynbedrywighede is nog by die goudmyne aangetref. Die styging in die goudprys ná 1934 van 85 sjielings per fyn ons tot 140 sjielings 4 pennies het die ontginning van myne met ’n swakker gehalte erts moontlik gemaak. Die waarde van die goudproduksie het tussen 1910 en 1936 van £35 miljoen tot £76 miljoen toegeneem. Daarna is ’n begin gemaak met die ontginning van goud in die Vrystaat en het die vervaardiging van uraan ’n belangrike bykomstige nywerheid geword.
Die diamantbedryf het gely onder die talle prysskommelinge op die wêreldmarkte. Oor die algemeen was daar ’n aansienlike afname van die diamantuitvoer te bespeur. Baie nuwe velde soos dié in Suidwes-Afrika en by Alexanderbaai (Namakwaland) is eers na 1918 oopgestel, maar die hoeveelheid diamante wat op die wêreldmark geplaas is, moes beperk word ten einde ’n bevredigende prys te behou. Die produksie van steenkool het tred gehou met die toenemende aanvraag deur die myne en fabrieksnywerhede, aangesien die Unie gelukkig oor uitgebreide steenkoolvelde beskik. Sedert 1910 het die steenkoolproduksie in Transvaal en Natal verdubbel.

Na die Unie-stigting het die ontwikkeling van die landbou eers nie tred gehou met die groeiende behoeftes van die nywerheidsgebiede nie. Daar was aansienlike prysskommelinge en die wolprys was so laag gedurende die groot wêrelddepressie dat baie boere deur bankrotskap in die gesig gestaar is. In daardie stadium het die regering hulp verleen deur ’n stelsel van subsidies op alle uitvoerprodukte, behalwe goud en diamante, in te stel. 

Daar was ’n aanmerklike vermeerdering in die koringproduksie, veral na 1930, toe die prys deur die regering vasgestel is. Die mielieproduksie het met dieselfde rede ook vermeerder en dit was moontlik om van die voorskot uit te voer. ’n Begin is gemaak met die uitvoer van sitrus en sagte vrugte na Brittanje. Van 1910 tot 1927 het die suikerproduksie in Natal verdriedubbel en suiker kon dus ook uitgevoer word. Na 1933 het die wolpryse verbeter, en voor die Tweede Wêreldoorlog is daar jaarliks wol ter waarde van £10 miljoen uitgevoer. Na die oorlog het die pryse hoog gebly. 

Suiwelboerdery het aanmerklik toegeneem. Teen 1934 is genoeg botter en kaas vir die plaaslike mark geproduseer, en in die tydperk voor 1945 was die produksie van bees- en skaapvleis voldoende om in die behoeftes van die groeiende stedelike markte te voorsien. Die vooruitgang van hierdie opsig is grootliks toe te skryf aan die hulp wat deur die regering verleen is. Die Unie se department van landbou het onskatbare dienste aan die boere bewys deur tegniese advies en bystand te verleen. ’n Navorsingslaboratorium is in Onderstepoort, naby Pretoria, opgerig om die veeartsenykunde te bevorder, en landbouskole en -kolleges is gestig waar boere ’n intensiewe opleiding kon ontvang. 

Die regering het ook probeer om produksie aan te moedig, veral wat voedsel betref, deur ’n redelike prys aan die boere te waarborg. Die Suiwelbeheerraad is ingestel met die doel om die pryse en die uitvoer van suiwelprodukte te beheer. ’n Vleisbeheerraad is ook ingestel. Na 1937, toe die Bemarkingswet aangeneem is waardeur prysbeheer op die meeste plaasprodukte toegepas is, het die neiging om rade vir die beheer van die verskillende vertakkinge van die landbou in te stel, toegeneem. 

Sodoende is ’n Sitrusraad, ’n Mielieraad en ’n Koringraad ingestel. Die landbouproduksie het toegeneem as gevolg van die bou van uitgebreide besproeiingskemas deur die Staat, soos die Hartbeespoortdam naby Pretoria, en die Vaaldam, waar laasgenoemde oor ’n watervolume van 2603 miljoen m³ beskik, waardeur duisende akkers plaasgrond besproei kon word. 

’n Kenmerk van die landbouontwikkeling van die 1950’s was die toename van koöperatiewe verenigings. Jare lank het die koöperatiewe beweging, weens ’n gebrek aan ondersteuning en swak bestuur, nie vooruitgegaan nie. Die toestand het aanmerklik verbeter na die toepassing van die Koöperatiewe Verenigingswet van 1922. Toe was daar slegs 54 geregistreerde koöperatiewe verenigings in die Unie, maar teen 1939 het die getal tot 293 aangegroei en tien jaar later tot 410. Die bruto omset van hierdie verenigings het toe tot die bedrag van byna £90 miljoen aangegroei. In 1912 is die landbanke van Transvaal, Natal en die Vrystaat ingelyf by die nuwe Land- en Landboubank van Suid-Afrika (Unielandbank), met ’n kapitaal van £3 miljoen. Hierdie Bank was gefinansier deur die toekenning van ekstra fondse deur die regering. Teen 1949 het die kapitaal tot byna £23 miljoen aangegroei. Geldelike hulp was aan die boere verskaf, waarvoor hulle dan genoeg grond as sekuriteit kon aanbied, vir die omheining van plase, die bou van voerkuile of damme en die aankoop van vee en toerusting. Geld was ook aan koöperatiewe landbouverenigings en –maatskappye voorgeskiet.

Toestande wat deur die nywerheidsomwenteling in Suid-Afrika teweeggebring is, en die toenemende welvaart, het ’n groter mark geskep. Die welvaart van ’n land kan volgens sy volksinkome geskat word. In Suid-Afrika het die landsinkomste van £131 miljoen in 1911 tot £433 miljoen in 1940 toegeneem. Na 1933 het die omvang van die binnelandse handel vinnig toegeneem. Dit is aangehelp deur ’n algemene toepassing van die huurkoopstelsel in die handel. Die uitvoerhandel het van £56 miljoen in 1910 tot £114 miljoen in 1936 toegeneem. Die vernaamste uitvoerprodukte was goud, wol, huide en velle, vrugte en diamante. Gedurende dieselfde tydperk het die invoer van £38 miljoen tot £86 miljoen gestyg. 

Aangesien die uitvoer die invoer oortref het, het die Unie teen 1939 nog ’n gunstige handelsbalans met oorsese lande gehad. Minder tekstielware en skoeisel is ingevoer as gevolg van die ontwikkeling van plaaslike nywerhede. Daarteenoor is meer masjinerie, motors en ander voertuie ingevoer, aangesien die boerderye meer gemeganiseerd begin word het en die goud in die myne aan die Rand en in die Vrystaat op groter dieptes ontgin is. 

Die Unie se oorsese handel is aangemoedig deurdat verskeie handelsooreenkomste aangegaan is. Die Ottawa-ooreenkoms (1932) het die voorkeur aan sekere produkte van Brittanje en die Dominiums gegee in ruil vir sekere toegewinge aan Suid-Afrikaanse produkte. Na 1935 is soortgelyke ooreenkomste met Duitsland, Frankryk, Italië, Skandinawië en Japan aangegaan.

Daar sou nie so ’n groot toename in die nywerheid- en landbou-opbrengs van die land gewees het sonder ’n ooreenstemmende toename in bankiersake en bank- en kredietgeriewe nie. Die kredietstruktuur van die Unie is grootliks aangehelp deur die stigting van die Suid-Afrikaanse Reserwebank in 1920. Dit is ’n sentrale bank geskoei op die lees van die Federale Reserwebank van die Verenigde State van Amerika, met die doel om stabiliteit in die geldwese van die land te verseker. Vir daardie doel moet die handelsbanke ’n groot gedeelte van hul reserwes by die Reserwebank, die enigste bank wat banknote mag uitreik, deponeer. Die Reserwebank beheer die goudreserwes van die land en dien as bank vir sowel die Sentrale en Provinsiale regerings. 

Sedert die Unie-stigting is daar ’n verdere samesmelting van handelsbanke gewees. In 1926, as gevolg van die skielike prysdaling na die Eerste Wêreldoorlog, het die Nasionale Bank van Suid-Afrika besluit om by Barclays-bank ingelyf te word. Dit het beteken dat Barclays-bank en Standard-Bank, waarvan die hoofkantore albei in Londen is, meer as 90% van die Unie se sake beheer het. Daarna het Volkskas, wat oorspronklik in 1935 as ’n spaar- en kleinleningsbank in Pretoria gestig is, so vinnig uitgebrei dat dit in 1940 ’n handelsbank geword het. Dit het tot ’n groot organisasie uitgebrei met baie takke dwarsoor die land. In die 1950’s was daar slegs sewe handelsbanke in die Unie gewees. Die uitbreiding van die bankwese as gevolg van die toename in die handel en nywerheid word weerspieël deur die deposito’s wat van £32 miljoen in 1910 tot £330 miljoen in 1950 toegeneem het. Die nywerheid is ook deur inrigtinge soos assuransiemaatskappye en bougenootskappe aangemoedig deurdat hul geld aan ondernemings leen uit kapitaal wat van die klein belegger verkry word.

Met Uniewording (1910) is die spoorweë, wat staatseiendom was, onder uniale beheer geplaas. ’n Minister van Spoorweë en Hawens was verantwoordelik vir die hele spoorwegstelsel. Enkele belangrike spoorweguitbreidings is onderneem, soos byvoorbeeld die aanlê van ’n spoorstelsel vir Suidwes-Afrika (’n spoorlyn van 1300 myl (2092 kilometer)), en die private spoorlyn wat Worcester met Port Elizabeth verbind is aangekoop. Na 1925 is ’n stelsel van padmotorvervoer ontwikkel wat die platteland met die naaste spoorwegstasie verbind het. Teen 1950 het hierdie roetes 26 000 myl (41 841 kilometer) gedek. Ten einde die draagkrag van die spoorweë te verhoog, is sekere spoorlyne geëlektrifiseer. In 1925 is daar vir die eerste maal van elektriese trekkrag gebruik maak, en wel in Natal. Later is dit ook aan die Rand en in die Kaap in gebruik geneem. 

Die snelle toename in die spoorweginkomste is ’n aanduiding van die mate waarin die snelle ontwikkeling van die handel verantwoordelik was vir die toename in die spoorwegvervoer. In 1910 was die inkomste £12 miljoen. Hierdie bedrag het in 1938 tot £33 miljoen gestyg; aan die einde van die Tweede Wêreldoorlog het dit £100 miljoen oorskry. Hawegeriewe is verbeter ten einde die groter in- en uitvoerhandel te behartig. Die Duncan-dok in Kaapstad is in 1938 voltooi en kon die grootste skepe in die wêreld huisves. Geriewe soos koelkamers en graansuiers is ook voorsien om met die uitvoer van Suid-Afrikaanse produkte te help. 

In 1934 het die Unie-regering ook die lugroetes in Suid-Afrika oorgeneem. Groot moderne lughawens is gebou, soos die Jan Smuts Lughawe aan die Rand teen ’n koste van £6 miljoen, asook die D.F. Malan Lughawe aan die Kaap.

Die toestand van die Unie se hoofweë is verbeter toe daar in die dertigerjare begin is met die stelsel van nasionale paaie. Al die belangrike sentra van die Unie is deur paaie verbind, wat vinniger motorvervoer moontlik gemaak het.

Die bevolking van die Unie het van 6¾ miljoen in 1911 tot 11½ miljoen in 1946 aangegroei. Toe was daar 2½ miljoen blankes, 7¾ miljoen Bantoes, 1 miljoen Kleurlinge en ¼ miljoen Asiate. Alhoewel die blanke bevolking gedurende hierdie tydperk byna verdubbel het, het die immigrasie maar min tot hierdie aanwas bygedra. Die grootskaalse industrialisasie na 1910 het nie veel blanke immigrante na Suid-Afrika gelok nie – as gevolg van voldoende goedkoop, ongeskoolde arbeid in die Unie. Dit word bereken dat gedurende die eerste vyf-en-twintig jaar na die stigting van die Unie skaars 50 000 immigrante hulle in Suid-Afrika gevestig het, of ongeveer 8,5% van die totale vermeerdering. 

As gevolg van die industrialisasie was daar ’n grootskaalse trek van die buitedistrikte na die fabriekstede. Die aantrekkingskrag in die stede was die vooruitsig van beter besoldiging. Hierdie neiging om na die stede te trek was ook ’n kenmerk in ander lande, soos Brittanje, onderwyl industrialisasie aan die gang was. Aan die begin het die Randse goudmyne groot getalle gelok toe die myngroepe in 1907 besluit het om liewer plaaslike blanke werkers in diens te neem as om persone van oorsee in te voer. 

Na 1918 is die trek van die bevolking versnel, aangesien fabrieke in die groot hawestede en binnelandse dorpe ontwikkel het. Blankes, veral die jonger geslag, is vir die spoorweë, die staatsdiens, die banke en handel gewerf, aangesien hierdie tersiêre nywerhede ontwikkel het en nuwe geleenthede vir indiensneming gebied het. Hierdie beweging het inderdaad daartoe gelei dat baie van die Afrikaanssprekende inwoners van die platteland stadsbewoners geword het. Hierdie proses is versnel deur die ineenstorting van die volstruisveernywerheid in 1913 en deur herhaalde droogtes in die Karoo. 

Teen 1911 het die grootste gedeelte van die Afrikaanssprekende bevolking nog in die platteland gewoon; dus was minder as die helfte van die blanke bevolking van die Unie in die stede woonagtig. Teen 1921 het die bevolking van die stede reeds tot 56% van die totale bevolking toegeneem, en in 1941 het dit tot 69% gestyg, sodat vir ’n algemene ontvolking van die platteland gevrees is. Dieselfde neiging is by die nie-blanke gemeenskappe in die buitedistrikte aangetref. In Wes-Kaapland was die verhuising van Kleurlinge van die plase na die fabrieke in Kaapstad en Paarl beperk. In die res van die Unie was daar ’n grootskaalse immigrasie van Bantoes na die stede, waar hulle dan in fabrieke, winkels, sake- en vervoerondernemings werk gesoek het, omdat daar ’n groot aanvraag na ongeskoolde arbeid was. 

In 1941 het daar ongeveer 2 miljoen nie-blankes in die stede gewoon in vergelyking met 1½ miljoen blankes. Daar was dus ’n aanmerklike toename van die stedelike bevolking aan die Witwatersrand en in die groter stede van die Unie na 1911. Teen 1941 was agt van die sestien grootste stede in die Unie aan die Witwatersrand geleë, waar ongeveer ’n kwart van die blanke bevolking van Suid-Afrika saamgetrek is. Die uittog van die platteland na die stede het talle ekonomiese en sosiale vraagstukke geskep. Dit was nie slegs dat groot getalle persone van verblyfplek verander het nie. In die nuwe omgewing moes hulle hul leefwyse verander en baie kon hulle nie dadelik by die stadslewe aanpas nie. Die industriële uitbreiding van Suid-Afrika het ook probleme geskep. Dit het ’n diepgaande invloed op die leefwyse van almal wat na die stede getrek het, gehad.



</doc>
<doc id="43651" url="https://af.wikipedia.org/wiki?curid=43651" title="Goue Horde">
Goue Horde

Die Goue Horde of Oeloes van Jotsji (Mongools: Алтан Орд, "Altan Ord"; Russies: Золотая Орда, "Zolotaja Orda") was ’n Mongoolse khanaat wat in die westelike deel van die Mongoolse Ryk gestig is ná die Mongole se inval in Kiëf-Roes in die 1240's: die huidige Rusland, Oekraïne, Moldowa, Kasakstan en Kaukasus. Toe die Goue Horde op sy grootste was, het dit die grootste deel van Oos-Europa van die Oeralgebergte tot aan die regteroewer van die Dnieper-rivier ingesluit en oos gestrek tot diep in Siberië. In die suide het die Goue Horde se gebied gestrek tot aan die Swartsee, die Kaukasus-gebergte en die gebied van die Mongoolse Ryk bekend as die Il-khanaat.

Die oorsprong van die naam is onbekend. Sommige historici meen dit verwys na die kamp van Batoe Khan en die latere leiers van die Horde. In Mongools beteken "altan orda" goue kamp of paleis. "Altan" ("goud") was ook die kleur wat keiserlike status aangedui het. Ander bronne noem dat Batoe ’n goue tent gehad het en dat dit die oorsprong van die naam was.

Op sy sterfbed het Djengis Khan die Mongoolse Ryk tussen sy vier seuns verdeel. Jotsji was die oudste, maar hy is ses maande voor Djengis dood (daar is ook twyfel of Djengis wel sy pa was). Die mees westelike deel van die streek wat deur die Mongole beset is – wat Suid-Rusland en Kazachstan ingesluit het – is aan Jotsji se oudste seuns gegee: Batoe, wat uiteindelik leier van die Blou Horde geword het, en Orda, wat leier van die Wit Horde geword het.

In 1235 het Batoe saam met die groot generaal Soebedei begin om gebiede in die weste binne te val. Hulle het eers die Basjkirs verower en daarna, in 1236, Wolga-Bulgarye. Van daar, in 1237, het hulle ’n deel van die suidelike steppe van die Oekraïne binnegeval en in 1239 het hulle die Krim verower. Daarna het Batoe noord opgeruk en Kiëf-Roes binnegeval, terwyl sy neefs Möngke, Kadan en Güyük suidwaarts is na Alanië.

Batoe is verder noordwaarts saam met verskeie van sy broers en neefs en het Pole en Hongarye binnegeval. Terwyl hy op pad na Wene was, is die Mongoolse Groot Khan Ögedei in 1241 dood. Batoe het omgedraai om deel te neem aan die magtwis. Die Mongoolse leërs het nooit weer so ver wes opgeruk nie.

Ná Möngke Khan se dood in 1259 het die magtwis tussen Koeblai Khan en Ariq Böke die einde van ’n verenigde Mongoolse Ryk ingelui. Die oorlog tussen die Goue Horde onder Berke Khan en die Il-khanaat onder Hülegü het daarna, in 1262, uitgebreek en die Goue Horde het ’n feitlik onafhanklike staat geword.

Die Goue Horde het hoofsaaklik bestaan uit ’n mengsel van Turkse en Mongoolse volke wat vroeg Islam aangeneem het. Die grootste deel was Turks en langsamerhand het die Goue Horde geturkifiseer en sy Mongoolse karakter verloor. Die Russe en Europeërs het hulle die Tatare genoem.

Die Swart Dood van die 1340's was die grootste faktor wat bygedra het tot die val van die Goue Horde. Ná die rampspoedige bewind van Djani Beg en die daaropvolgende sluipmoord op hom, het ’n lang burgeroorlog uitgebreek wat tot gevolg gehad het dat daar vir die volgende paar dekades omtrent elke jaar ’n nuwe khan was. Teen die 1380's het Rusland probeer wegbreek uit die Goue Horde se mag. Mamai, ’n Tataarse generaal en aanspraakmaker op die troon, het probeer om Rusland weer in sy mag te kry. Sy leër is deur Dmitri Donskoi verslaan by die Slag van Koelikowo en Mamai het kort daarna sy mag verloor.

In die 1440's was daar weer ’n groot burgeroorlog en dié keer het die Horde opgebreek in verskillende khanate. Nie een van die khanate was sterker as Rusland nie en die Russe het die een khanaat ná die ander verower. Omstreeks 1480 was Rusland eindelik weer vry. Teen die einde van die eeu was die Siberiese Khanaat ook deel van Rusland.

Die Krim-khanaat het in 1475 ’n afhanklike staat van die Ottomaanse Ryk geword. Die Krim-Tatare het in die 16de en 17de eeu verwoesting gesaai in Suid-Rusland, die Oekraïne en selfs Pole, maar hulle kon Rusland nooit verslaan nie. In 1783 het Katharina die Grote die Krim-khanaat geannekseer. Dit was verreweg die langs oorblywende opvolgerstaat van die Goue Horde.




</doc>
<doc id="43656" url="https://af.wikipedia.org/wiki?curid=43656" title="Oimjakon">
Oimjakon

Oimjakon (Russies: Оймякон; Jakoeties: Өймөкөөн) is ’n dorp met 462 inwoners in Oimjakonski Oeloes van die Republiek van Sacha (Jakoetië) in Rusland. Dit is aan die Indigirka-rivier, 30 km noordwes van Tomtor aan die Kolima-snelweg, geleë.

Oimjakon is bekend daarvoor dat dit die heeltyds bewoonde plek is waar die laagste temperatuur nog gemeet is (-71,2 °C op 26 Januarie 1926). Dit is egter betwisbaar omdat die temperatuur nie direk gemeet is, maar verkry is deur ekstrapolasie. Dis ook die laagste temperatuur wat nog in die Noordelike Halfrond gemeet is behalwe vir ’n nieamptelike laagste gemete temperatuur van -77,5 °C by die Loganberg in die Yukon, Kanada. Net in Antarktika is laer amptelike temperature al gemeet – die laagste was -89,2 °C naby die Russiese stasie Wostok.

Die weerstasie van Oimjakon is in ’n vallei tussen dié dorp en Tomtor op ’n hoogte van 750 m bo seespieël. Die omringende berge van 1 100 m hoog veroorsaak dat koue lug deur die vallei trek. Die temperatuur by Oimjakon daal dikwels onder -40 °C. In 2008 is -60,2 °C op beide 19 Januarie en 22 Desember gemeet.

Die naam in Sacha beteken "water wat nie vries nie"; dit is danksy ’n warmwaterbron daarnaby. Die grond daar is ysgrond, wat permanent bevrore is.



</doc>
<doc id="43660" url="https://af.wikipedia.org/wiki?curid=43660" title="Nieu-Siberiese Eilande">
Nieu-Siberiese Eilande

Die Nieu-Siberiese Eilande (Russies: Новосиби́рские острова, Nowosibirskije Ostrowa; Jakoeties: Саҥа Сибиир арыылара, Saŋa Sibiir aryylara) is ’n eilandgroep noord van die Oos-Siberiese kus tussen die Laptef-see en die Oos-Siberiese See noord van Sacha (Jakoetië).

Die eintlike Nieu-Siberiese Eilande, of Anzjoe-eilande, met ’n oppervlakte van sowat 29 000 km², bestaan uit:

Suidwaarts en nader aan die Siberiese vasteland is die Ljachofskije-eilande (6 095 km²):

Die klein De Long-eilande (228 km²) lê noordoos van Nowaja Sibir. Hierdie eilande word dikwels nie beskou as deel van die Nieu-Siberiese Eilande nie:

Die Nieu-Siberiese Eilande is laag geleë. Die hoogste punt is berg Malakatin-Tas op Kotelni-eiland (374 m bo die seevlak).

Die klimaat is arkties en bitter koud. Sneeu kom nege maande van die jaar voor. Die gemiddelde temperatuur in Januarie is van -28 °C tot -31 °C.

In Julie hou koue water van die Noordelike Yssee die temperature aan die kus laag: die gemiddelde maksimum temperatuur is van 8 °C to 11 °C en die gemiddelde minimum van -3 °C tot 1 °C. In die binneland is die temperature in Julie onderskeidelik 16 °C tot 19 °C en 3 °C tot 6 °C.
Die reënval is tot 132 mm per jaar.

Ysgrond en ondergrondse ys is algemeen. Die oppervlak van die eilande is bedek met Arktiese toendra-plantegroei en verskeie mere.

Die eerste nuus oor die bestaan van die Nieu-Siberiese Eilande is aan die begin van die 18de eeu versprei deur ’n Kosak, Jakof Permjakof. In 1712 het ’n Kosakke-eenheid onder M. Wagin die Groot Ljachofsk-eiland bereik. Aan die begin van die 19de eeu is die eilande verder verken deur Jakof Sannikof, Matwei Gedensjtrom en ander. In 1809–1810 het Sannikof en Gedensjtrom na die eilande gegaan op ’n kartografie-sending. Sannikof het in 1811 berig dat hy ’n "nuwe land" noord van Kotelni gesien het. Dit het gelei tot die mite van "Sannikof-land".

In 1886 het die ontdekkingsreisiger en wetenskaplike baron Eduard von Toll tydens sy eerste besoek aan die eilande gedink dat hy ’n onbekende stuk land noord van Kotelni gesien het. Hy het vermoed dat dit die sogenaamde Sannikof-land is. In die lente van 1892 het hy die eilande weer besoek saam met ’n Kosak en drie plaaslike bewoners. Hy het die suidkus van Groot Ljachofski-eiland bereik. Daar het hy belangrike ontdekkings gedoen, soos goed bewaarde beendere, ivoor en hout.




</doc>
<doc id="43661" url="https://af.wikipedia.org/wiki?curid=43661" title="St. George’s, Grenada">
St. George’s, Grenada

St. George’s is die hoofstad en grootste stad van Grenada, 'n eilandnasie in die Karibiese See. Die stad is aan die weskus van die eiland Grenada, dié land se grootste eiland, geleë. Die stad het in 2012 'n bevolking van 33 734 gehad. St. George’s is in 1650 deur Franse gestig.


</doc>
<doc id="43664" url="https://af.wikipedia.org/wiki?curid=43664" title="St. John’s, Antigua en Barbuda">
St. John’s, Antigua en Barbuda

St. John’s is die hoofstad en grootste stad van Antigua en Barbuda, 'n eilandnasie in die Karibiese See. Die stad is aan die noordwestelike kus van die eiland Antigua, dié land se grootste eiland, geleë. Die stad het 'n bevolking van 81 799 in 2011 gehad en 'n oppervlakte van 10 km². St. John’s is in 1632 deur Engelse gestig.


</doc>
<doc id="43665" url="https://af.wikipedia.org/wiki?curid=43665" title="Anzjoe-eilande">
Anzjoe-eilande

Die Anzjoe-eilande (Russies: острова Анжу; Jakoeties: Анжу арыылара) is ’n subgroep van die Nieu-Siberiese Eilande. Hulle is geleë noord van die Oos-Siberiese kus tussen die Laptef-see en die Oos-Siberiese See noord van Sacha (Jakoetië). Die totale oppervlakte van die Anzjoe-eilande is sowat 29 000 km².

Die hoofeilande van die subgroep is (van wes na oos):

Die eilande is genoem na die Russiese ontdekkingsreisiger Pjotr Fjodorowitsj Anzjoe, ’n Russies-gebore afstammeling van Protestantse vlugtelinge van die Franse provinsie Anjou. Hulle is feitlik onbewoon. Hulle behoort administratief aan Sacha (Jakoetië), ’n republiek van die Russiese Federasie.


</doc>
<doc id="43666" url="https://af.wikipedia.org/wiki?curid=43666" title="Ljachofski-eilande">
Ljachofski-eilande

Die Ljachofskije-eilande (Russies: Ляховские острова, Jakoeties: Ляхов арыылара) is die mees suidelike subgroep van die Nieu-Siberiese Eilande noord van die Oos-Siberiese kus tussen die Laptef-see en die Oos-Siberiese See noord van Sacha (Jakoetië). Die subgroep word van die vasteland geskei deur die Laptef-straat en van die Anzjoe-eilande deur die Sannikof-straat. Die eilande is:

Die eilande is genoem na Iwan Ljachof, wat hulle in 1773 verken het.


</doc>
<doc id="43670" url="https://af.wikipedia.org/wiki?curid=43670" title="De Long-eilande">
De Long-eilande

Die De Long-eilande (Russies: Острова Де-Лонга; Jakoeties: Де Лоҥ арыылара) is ’n onbewoonde subgroep van die Nieu-Siberiese Eilande noord van die Oos-Siberiese kus tussen die Laptef-see en die Oos-Siberiese See noord van Sacha (Jakoetië). Hulle lê noordoos van Nowaja Sibir en word dikwels nie beskou as deel van die Nieu-Siberiese Eilande nie. Die totale oppervlakte van die De Long-eilande is sowat 228 km².

Die subgroep bestaan uit:

Bennett-eiland is die grootste. ’n Groot deel van die eilande is met gletsers bedek. Hulle behoort administratief aan Sacha (Jakoetië), ’n republiek van die Russiese Federasie.

Jeannette-, Henriëtta- en Bennett-eiland is in 1881 ontdek deur die Jeannette-ekspedisie onder George W. DeLong van die VSA-vloot. DeLong het die eilande vir die VSA opgeëis, maar Amerika het nooit op hulle aanspraak gemaak nie.

Wilkitski- en Zjachowa-eiland is onderskeidelik in 1913 en 1914 deur Boris Wilkitski ontdek tydens ’n hidrografiese ekspedisie. Hulle lê verder suid, is laag geleë en is nie met gletsers bedek nie.

Henriëtta was het van 1937 tot 1963 ’n navorsingstasie gehuisves.


</doc>
<doc id="43681" url="https://af.wikipedia.org/wiki?curid=43681" title="Unifikasie van Duitsland">
Unifikasie van Duitsland

Hierdie artikel bespreek die Unifikasie van Duitsland.

In 1815 was die Duitse state op ekonomiese gebied die mees agterlike in Europa. Dit was hoofsaaklik daaraan te wyte dat elkeen van die talryke staatjies besig was om die ontwikkeling van die binnelandse handel te strem deur die heffing van swaar invoerbelastings binne en op die grense van hul gebiede. Hierdie ekonomiese beleid het die ontwikkeling van die handel tussen die verskillende state gestrem. In Pruise was daar byvoorbeeld sewe-en-sestig verskillende tariewe binne sy grens van krag. As gevolg van die verhoogde vervoerkoste kon die nywerhede nie uitbrei nie, nóg die handel bloei. Die feit dat sy grondgebied oor die Duitse Bond versprei gelê het, het Pruise aan die invoerregte van agt-en-twintig verskillende state onderwerp. Die uitgestrekte grenslyn van Pruise van meer as 4000 myl (4 828 kilometer) het die insameling van invoerbelastings bemoeilik en smokkelhandel in die hand gewerk. Ten einde die Pruisiese nywerheid en handel aan te moedig, het Massen, die Pruisiese hervormer en dissipel van Adam Smith, in 1818 'n tolverbond vir Pruise gestig. Alle binnelandse tolgrense is afgeskaf en inwendige vryhandel ingestel. Alle tolgelde op goedere van omliggende state of vreemde moondhede is aanmerklik verminder, ten einde smokkelhandel teen te werk. Binne afsienbare tyd het Pruise op ekonomiese gebied vooruitgegaan. Die onmiddellike uitwerking daarvan was dat etlike van die kleinere state wat aan Pruisiese gebied gegrens het, by die Tolverbond aangesluit het, met die doel om te deel in die ekonomiese voordele aan so 'n unie verbonde.
Teen 1828 is ander state beweeg om die voorbeeld van Pruise te volg. In daardie jaar het Beiere en Württemberg 'n suidelike Tolverbond gesluit; later in dieselfde jaar het die sentrale state soos Sakse, Brunswyk, Hesse en Hannover 'n soortgelyke stap geneem. Oostenryk, ekonomiese selfonderhoudend, het egter buite die tolunie gebly. Dus teen die einde van 1828 was die state van die Bond, met uitsluiting van Oostenryk, in drie ekonomiese eenhede verdeel.
Daar het naderhand 'n beweging ontstaan om by die Pruisiese verbond aan te sluit. In 1829 het die suidelike groep 'n handelsooreenkoms met Pruise getref vir die wedersydse vermindering van invoerregte. In 1833 het dit tot die stigting van die tolunie gelei. Hierdie uitgebreide Pruisiese Tolverbond het binnelandse vryhandel tussen sewentien state, met 'n totale bevolking van ses-en-twintig miljoen, moontlik gemaak. Jaarliks is tolkongresse byeengeroep ten einde handelsvraagstukke wat die state geraak het, te behandel. Intussen het die Sentrale Tolverbond ontbind, en die meerderheid van die lede daarvan, soos Hesse-Cassel (1831) en Sakse (1833), het nou by die Pruisiese verbond aangesluit. In 1853 het Baden ook gevolg, en in die volgende tien jaar die meerderheid van die kleinere state. Teen 1852, toe Hannover ook in die Pruisiese Tolverbond toegelaat is, was byna alle state van die Bond, behalwe Oostenryk, lede van die Zollverein.
Oostenryk het toe begeer om ook by dié tolunie aan te sluit. Pruise was egter vasbeslote om hierdie invloedryke politieke mededinger buite die unie te hou. Hy het as argument aangevoer dat die Tolverbond slegs vir Duitse state bedoel was en dat die Oostenrykse ryk met sy menigte vreemde kulture dus nie in aanmerking kon kom nie. Toe die Konvensie van Olmütz gesluit is, het Pruise dus die ekonomiese leierskap in Duitsland behou.

Die Tolverbond het die beweging ten gunste van die staatkundige unifikasie van Duitsland op verskillende maniere beïnvloed: 

Die nasionale beweging wat sy toppunt met die byeenroeping van die Frankfurtse parlement (1848) bereik het, het getoon dat die Duitse state alreeds die oë gerig gehad het op Pruise, wat trouens ook al die ekonomiese gebied die voortou geneem het, in plaas van Oostenryk, as die politieke leier van Duitsland. Daar was verskeie redes vir hierdie houding.
Frederik Willem IV het liberale neigings getoon. Pruise was die grootste van die suiwer Duitssprekende state; sy belange was uitsluitend Duits. Pruise is toe nog beskou as 'n belangrike militêre moondheid weens die rol wat dit gespeel het in die gebeurtenisse wat tot die val van Napoleon Bonaparte gelei het. Sedert die diplomatieke neerlaag wat in 1850 by Olmütz toegedien het, het Pruise in die politieke aangeleenthede van Duitsland op die agtergrond gebly, want Frederik Willem IV was bang vir die mag van Oostenryk. In 1858 het hy egter verstandelik onbekwaam geraak en is hy deur sy broer, Willem I, opgevolg, wat as regent opgetree en in 1861, met sy broer oorlyde, koning geword het. Die nuwe vors het 'n kragtige beleid gevolg. Willem I was hart en siel 'n Pruis en het vas geglo dat dit die roeping van Pruise was om die Duitse state onder sy leierskap te verenig. Daar hy iemand was wat sy lewe in die leër deurgebring het, was hy oortuig dat eenheid deur wapengeweld verkry moes word, aangesien konstitusionele middels reeds misluk het.

Willem I het, ondanks teenwerking van sy parlement, 'n begin gemaak met die reorganisasie van die leër en in 1859 twee uitstekende manne aangestel om sy hervormings op militêre gebied uit te voer, naamlik Von Roon as Minister van Oorlog en Von Moltke as hoof van die Generale Staf. Verpligte militêre opleiding wat reeds in 1813 ingestel was, is nooit streng toegepas is nie, met die gevolg dat die oorlogsmag van Pruise tot 215 000 man beperk was. In 1859 het Von Roon egter militêre diensplig vir alle burgers streng toegepas, en die tydperk wat in die reserwemag deurgebring moes word, van twee tot vier jaar verhoog. Deur hierdie maatreëls is die leër tot 450 000 man vergroot. 
Hierdie reorganisasie het Willem I in botsing met sy parlement gebring. Die koning was inderdaad nie goedgesind teenoor hierdie liggaam nie, omdat hy geen geloof in liberale instellinge gehad het nie.

Toe die parlement sy voorstelle verwerp, het Willem gevolglik die grondwet verontagsaam en sy planne sonder parlementêre toestemming ten uitvoer gebring. In 1862, toe die koning 'n groter leërbegroting ingedien het, het die parlement geweier om
die benodigde geldmiddele te stem. Liewer dan die hervorming van die leër prys te gee, het Willem besluit om afstand van die troon te doen. In wanhoop het Von Roon die koning oorgehaal om Bismarck, 'n man vermaard weens sy onafhanklike optrede, te versoek om 'n nuwe ministerie te vorm en die parlement uit te daag. Hy was bekend vir sy selfstandigheidsin, moed en afkeer van parlementêre prosedure en instellinge. Bismarck, wat op daardie tydstip Pruisiese gesant in Parys was, het geredelik die aanbod aanvaar, en in September 1862 het hy president van die ministerie geword.

Otto von Bismarck was afkomstig van 'n adellike familie van Pruisiese junkers (landadel). Hy het die eerste lewenslig in 1815 aanskou. Weens sy afkoms was hy konserwatief in sy beskouinge, 'n vurige voorstander van die monargie en gekant teen liberale instellinge. Hy het tot 'n hoë amp in die Pruisiese staatsdiens geklim, maar die sleurwerk was vir hom te eentonig, en in 1839 het hy sy betrekking neergelê en hom op die landgoed van sy vader in Pommere as landjunker gaan vestig. In 1847 het hy die landelike lewe vaarwel gesê en sy politieke loopbaan begin as lid van die Pruisiese Landdag in Berlyn, alwaar hy sy politieke oortuigings met krag verkondig het. Hy het opgetree as 'n geesdriftige ondersteuner van die Pruisiese monargie en van die idee van die goddelike reg van konings. Hy het geglo dat die grootheid van Pruise nie aan die Pruisiese volk te danke was nie, maar aan sy Pruisiese vorste. Hy het hom ook verset teen elke poging van die koning om meer regte aan die liberaalgesindes toe te staan en 'n behae daarin geskep dat Willem die kroon deur die Frankfurtse ,rewolusionêres" aangebied, van die hand gewys het. Dit was verder sy strewe om die gesag van Pruise oor Duitsland te laat uitbrei; nie om Pruise in Duitsland te laat opgaan nie. Die moedige verset van Bismarck teen die liberalisme het hom in die guns van die koning gebring, wat hom in 1851 tot Pruisiese afgevaardigde in die Landdag van die Bond te Frankfurt benoem het. Sy ondervinding gedurende die agt jaar as afgevaardigde het hom 'n onversoenlike vyand van Oostenryk gemaak, omdat hy besef het dat dit die strewe van Oostenryk was om Pruise nie as 'n gelyke in die Bond te erken nie, maar tot 'n posisie van magteloosheid te verneder. Sy wens was dat Duitsland onder die leiding van Pruise verenig sou word. Om hierdie doel te bereik, moes Oostenryk verslaan word. Dan sou die Bond vernietig, en die Duitse state onder die leierskap van Pruise gereorganiseer kon word. Die unifikasie van Duitsland kon nie, so het hy gemeen, deur toesprake of debatte in die parlement tot stand gebring word nie, maar deur ,bloed en staal".

Sy tydperk van diens as gesant in St. Petersburg (1859-62) het veel bygedra tot sy kennis van politieke sake op die vasteland en sy ervaring in die diplomasie. Dit was vir hom duidelik dat die hulp van Rusland nodig sou wees indien Oostenryk oorwin moes word. Hy het derhalwe die vriendskap van die Tsaar probeer verkry. In 1862 het hy 'n paar maande lank as gesant in Parys diens gedoen, waardeur hy in staat gestel is om die bekwaamheid van Napoleon III en sy ministers na waarde te skat. Toe hy na Berlyn as president van die Pruisiese ministerie teruggeroep is, was Bismarck dus deeglik toegerus vir die reusetaak om die unifikasie van Duitsland onder die leiding van Pruise aan te pak.

Toe die parlement geweier het om die vereiste geldmiddele vir die leër te stem, het
Bismarck, wat soos die koning demokratiese instellinge verag het, die volkswil uitgedaag en die geld sonder toestemming geïn. Hierdie outokratiese optrede het hom die vyandskap van die liberaalgesindes op die hals gehaal, en vir lange jare was hy ,die mees
gehate man in Pruise”. Dit was slegs te danke aan sy skitterende buitelandse politiek dat die volk mettertyd met sy despotiese handelwyse versoen geraak het.

Vasberade het hy sy kragte aan sy unifikasieplan bestee. Die opstand in Pole in 1863 het hom die eerste geleentheid gebied. Ten einde die ondersteuning van Rusland in die toekoms te verseker en terselfdertyd 'n opstand van die Pole in Pruise te voorkom, het Bismarck die vaste belofte aan die Tsaar gedoen dat, indien nodig, hy aan hom hulp sou verleen vir die onderdrukking van die Poolse opstand. Hierdie hulp was in werklikheid nooit nodig nie, maar Bismarck het op dié wyse Rusland tot bondgenoot in sy toekomstige planne teen Oostenryk verkry.

Bismarck het vir die eerste keer sy diplomatieke vernuf en sy gewetenloosheid aan die dag gelê in verband met Sleeswyk-Holstein. Die konings van Denemarke het eeue lank as hertoë oor hierdie twee hertogdomme regeer. Hierdie state het egter nie 'n inherente deel van Denemarke uitgemaak nie, en die bevolking van albei was oorweldigend Duits.

Die Dene in hierdie hertogdomme het begeer om by Denemarke ingelyf te word, maar daar was moeilikhede in die weg. Holstein het deel uitgemaak van die Bond, en die Duitsers in Sleeswyk het inlywing by die Duitse konfederasie verkies. Hierdie geskille het oor 'n reeks jare geloop en in 1863 hul toppunt bereik toe Christiaan IX, koning van Denemarke, Sleeswyk by sy koninkryk ingelyf het. Die Bond het onmiddellik hierteen protes aangeteken, en is deur die openbare mening in Duitsland ondersteun.

Omdat Bismarck begerig was om hierdie hertogdomme by Pruise in te lyf en hulle dan as voorwendsel vir oorlogsverklaring teen Oostenryk te gebruik, het hy geweier om die Bond te ondersteun. Hy het Oostenryk egter beweeg om gesamentlik met Pruise in hierdie kwessie in te gryp en 'n vorige verdrag wat albei moondhede ook onderteken het, te handhaaf. Hierdie verdrag het bepaal dat Sleeswyk nie by Denemarke ingelyf kon word nie. Daaroor het Bismarck geëis dat die Dene Sleeswyk ontruim; maar voordat hulle nog aan hierdie eis kon voldoen, het Oostenryk en Pruise die oorlog aan Denemarke verklaar ten einde die verdrag te handhaaf. Hierdie stap kon met veiligheid onderneem word, aangesien Rusland sy bondgenoot was en Napoleon se leërs in Meksiko afwesig was. In Februarie 1864 het die troepe van dié twee moondhede die hertogdom binnegeval en die Deense magte sonder moeite verdryf. Denemarke was verplig om die Verdrag van Wenen (1864) te sluit, waardeur hy afstand gedoen het van alle regte op die hertogdomme ten gunste van Oostenryk en Pruise. Die inwoners van hierdie hertogdomme het nou begeer om as 'n afsonderlike staat lid van die Bond te word. Oostenryk was ten gunste van hierdie voorstel, maar Bismarck het teenstand gebied, omdat die toetreding van so 'n staat tot die Bond eenvoudig sou beteken dat Oostenryk 'n addisionele bondgenoot in die Duitse konfederasie sou verkry. Bowendien kon hierdie state die Pruisiese kusgebied verleng en verskeie uitstekende hawens, soos Kiel, voorsien, en daarom was dit sy wens om hierdie state by Pruise in te lyf. Met die konvensie van Gastein (1865) is die geskille tussen Oostenryk en Pruise tydelik besleg. Pruise sou Sleeswyk bestuur, terwyl Holstein onder die beheer van Oostenryk geplaas is. Op hierdie wyse het Bismarck daarin geslaag om 'n belangrike uitbreiding van grondgebied vir Pruise te verkry. Die ooreenkoms, insover dit Holstein geraak het, het ook in sy kraal gepas, aangesien hy die op die gepaste oomblik in die toekoms kon gebruik as 'n voorwendsel vir oorlog met Oostenryk. Daar die hertogdom aan Pruisiese gebied gegrens het, kon dit maklik oorweldig en deur Pruise geannekseer word. Bismarck het die ooreenkoms van Gastein beskou as ,toeplakking van die barste in die muur".

Bismarck se volgende stap was om Oostenryk te isoleer voordat oorlog verklaar word.
Weer het sy diplomatieke skerpsinnigheid geseëvier. Hy was alreeds verseker van die vriendskap van die Tsaar. In 1865 het hy Napoleon III by Biarritz ontmoet. Die Franse keiser het beloof om, in die geval van oorlog tussen Pruise en Oostenryk, neutraal te bly en het skynbaar Bismarck se voorstelle om Sleeswyk en Holstein by Pruise in te lyf, of die Bond te reorganiseer, nie afgekeur nie. Napoleon, wat sy eie mening in verband met die afloop van die oorlog gehad het, is tevrede gestel met vae beloftes van vergoeding. Daarna het Bismarck by Italië aangeklop. In April 1866 is 'n verdrag gesluit waardeur Italië beloof het om by Pruise aan te sluit as laasgenoemde binne drie maande oorlog sou
verklaar teen Oostenryk, ten einde die Bond te reorganiseer. As vergoeding sou Italië Venesië verkry, en Pruise sou Oostenrykse grondgebied van gelyke grootte inlyf. Brittanje was, weens die feit dat Palmerston hom afsydig gehou het van die Vasteland se
politieke aangeleenthede, nie 'n faktor waarmee ernstig rekening gehou moes word nie.
Bismarck kon dus voortgaan om Oostenryk tot oorlog aan te hits. Hy het protes aangeteken teen die Oostenrykse bestuur van Holstein. Die verhouding tussen hierdie twee lande het gespanne geraak, veral toe Oostenryk in Junie 1865 onverstandig gehandel
het deur die Sleeswyk-Holstein-kwessie voor die federale Landdag te bring. Bismarck het verklaar dat dit 'n skending van die ooreenkoms van Gastein was en onmiddellik Holstein met troepe beset. Oostenryk het die ondersteuning van alle state in die Landdag, behalwe Mecklenburg, verkry. Op 15 Junie het die oorlog 'n aanvang geneem. Bismarck het dus in sy planne geslaag en Oostenryk het as die aanvallende party opgetree. Willem I en die Pruisiese volk het die oorlog nie begeer nie, maar Bismarck was oortuig dat Oostenryk verslaan moes word indien die Bond vernietig en Duitsland onder die leierskap van Pruise gereorganiseer kon word.

Die algemene mening in Europa was dat Oostenryk in hierdie burgeroorlog sou seëvier, want sy leërs het roem en ervaring gehad. Die teenoorgestelde het egter plaasgevind. In wat geblyk het een van die kortste en mees beslissende oorloë in die geskiedenis te wees, is Oostenryk deur Pruise verslaan. Deur die oorlog is bewys watter magtige militêre staat Pruise geword het onder Willem I en Von Roon. Die Pruisiese leër was reeds baie jare lank voorbereid op so 'n oorlog. Die soldate was besiel met nasionale ywer. Die doeltreffendheid van die leër is verder verhoog deurdat dit van snelvurende naaldgewere voorsien is. Vir die eerste maal in die geskiedenis is spoorweë en die telegraaf in gebruik gestel om troepe en benodigdhede te vervoer en om verbindings te behou. Von Moltke, die Pruisiese bevelhebber, was die grootste militêre genie in Europa sedert Napoleon I, en is deur 'n ervare staf bygestaan. Bowendien het Italië die Oostenrykse mag verdeel en het sodoende 'n verdienstelike bondgenoot geword.

Pruise het onmiddellik tot die aanval oorgegaan. Binne twee weke is Hannover, Hesse en Sakse oorweldig en beset. Von Molkte kon daarna die Oostenrykse hoofleër in Boheme aanval.

Die snelheid van die veldtog het die Oostenrykers verras en verbasing in Europa verwek. Op 3 Julie is die beslissende slag van die oorlog by Sadowa (Königgrätz) gelewer, waarin oor die 200 000 man aan weerskante deelgeneem het. Na 'n hewige stryd is die Oostenrykers beslissend verslaan. Die uitslag van die oorlog is presies drie weke na die aanvang daarvan beslis. Drie weke later was die Pruisiese leër binne sigbare afstand van die Oostenrykse hoofstad. Die Italiaanse leër is egter deur die Oostenrykers by Custozza verpletter en sy vloot 'n gedugte neerlaag digby Lissa, in die Adriatiese See, toegedien.
Na die slag by Sadowa het Bismarck, teen die sin van Willem I en Von Moltke, op vrede aangedring. Hy het besef dat dit in belang van die Duitse eenheidsbeweging sou wees om die Suid-Duitse state en Oostenryk te versoen deur die oplegging van slegs redelike straf. Ook was hy bevrees dat Napoleon III sou ingryp en hom aan die kant van Oostenryk skaar en so sy planne vir die reorganisasie van Duitsland verydel. Op 26 Junie is 'n
voorlopige vrede geteken, en 'n week daarna is die oorlog deur die Vrede van Praag beëindig - presies sewe weke na die aanvang daarvan. Oostenryk het Venesië aan Italië afgegee, en moes Pruise vergoed vir oorlogskoste tot 'n bedrag van £3,000,000. Sleeswyk
en Holstein, die koninkryk van Hannover, die vrystad Danzig en die aangrensende gebied van Nassau en Hesse-Cassel is by Pruise ingelyf. Oostenryk het toegestem tot die ontbinding van die Bond en die reorganisasie van die Duitse state noord van die Main tot die Noord-Duitse Konfederasie onder die leierskap van Pruise. Die Suid-Duitse state (Beiere, Württemberg, Baden) is as onafhanklike state erken.

Die jaar 1866 is 'n keerpunt in die geskiedenis van Pruise, Oostenryk en Frankryk
sowel as van moderne Europa, want dit het die magsewewig in Europa verstoor.

Om die Franse volk te kalmeer, het Napoleon III vergoeding van Bismarck geëis as beloning vir sy neutraliteit. Teen hierdie tyd het die Franse keiser egter weens 'n ongeneeslike kwaal reeds so onbekwaam geraak dat die Franse diplomasie hoofsaaklik by sy ministers berus het. Bismarck was meer as opgewasse teen hulle, want in krag en in geslepenheid, in eerlikheid en in dubbelhartigheid het hy sonder twyfel die Franse diplomate oorskadu. Laasgenoemde het kinderagtig vertoon teenoor sy ervarenheid.
Napoleon het eers Mainz en die Beierse paltsgraafskap op die linker-Rynoewer geëis. Bismarck het daarop aangedring dat hierdie eise skriftelik sou geskied. Dit is toe gedoen, en onmiddellik het Bismarck bekend gemaak dat hy hom eerder weer in 'n oorlog
sou waag as om Duitse grondgebied aan Frankryk te oorhandig.
Teenoor hierdie weiering om aan sy eise te voldoen, kon Napoleon nie anders as om hulle terug te trek nie. Maar wat meer was, Bismarck het die Franse eise rugbaar gemaak, wat Beiere en die ander Suid-Duitse state vervreem en hulle meer aangetrokke tot Pruise laat voel het.
Dit wil voorkom of Bismarck daarna aan die hand gegee het dat Frankryk aanspraak op België moes maak om sy noordelike grens uit te brei, en te kenne gegee het dat Pruise nie daarteen beswaar sou inbring nie. Weer moes die Franse gesant die eis skriftelik indien. Die voorstel is van die hand gewys, maar Bismarck het die ontwerp daarvan bewaar om op 'n meer geleë oomblik gepubliseer te word, sodat Brittanje van Frankryk verwyder kon word, want albei hierdie moondhede het in 1839 die neutraliteit van België gewaarborg.
Teen die begin van 1867 het Napoleon sy aandag op die groothertogdom van Luxemburg begin vestig. Hierdie staat het 'n Franse bevolking van 200 000 gehad. Die koning van die Nederlande, wat oor hierdie hertogdom regeer het, wou dit verkoop, daar hy in geldelike nood verkeer het. Luxemburg was egter lid van die Duitse Bond en die Zollverein, en sedert 1815 deur Pruisiese troepe beset. Bismarck was nie gekant teen die Franse besitneming van hierdie gebied nie, daar hy gemeen het dat Frankryk, wat nog baie gevoelig was oor die Pruisiese oorwinning by Sadowa, hierdeur teen geringe prys bevredig kon word. Duitse nasionale gevoel het egter in woede ontvlam teen die afstand van enige grondgebied aan Frankryk, en Bismarck moes toestemming met betrekking tot die verkoop van Luxemburg weier. Oorlog tussen die twee lande is slegs verhoed deurdat albei onvoorbereid was. Die geskil is eindelik op 'n kongres in Londen besleg. Pruise het sy garnisoen uit Luxemburg onttrek, en die neutraliteit van die staat is deur die moondhede gewaarborg. Frankryk sowel as Pruise het die skikking as 'n oorwinning beskou.
In die daaropvolgende jare het Bismarck die Noord-Duitse Bond voorberei vir die komende stryd met Frankryk, waardeur die inlywing van die Suid-Duitse state verwesenlik sou word. Die reorganisasie van die strydmagte van die Bond volgens Pruisiese beginsel is voltooi en deur die steun van die suidelike state op 'n getalsterkte van oor 'n miljoen man gebring. Frankryk het nou ook alleen gestaan. Italië was dank verskuldig aan Pruise vir die hulp verleen ter verkryging van Venesië en was met haat teenoor Frankryk vervul omdat laasgenoemde Rome met Franse troepe beset het. Rusland was ook 'n bondgenoot van Pruise en kon dien om Oostenryk van agter aan te val, indien hierdie land by Frankryk sou aansluit. Bowendien sou 'n oorlog dit vir Rusland moontlik maak om die bepalinge van die Vrede van Parys (1856), waardeur sy bedrywighede in die Swart See beperk is, te repudieer. Die geheime verdrag, tussen Frankryk en Oostenryk teen die Noordelike Bond in 1870 gesluit, was dus van nul en gener waarde
nie. Vroeg in 1870 is Brittanje ook van Frankryk vervreem, toe Bismarck die Franse voorstelle aangaande België wêreldkundig gemaak het. Teen die middel van 1870 was Bismarck ten volle voorbereid op die oorlog. Die kwessie van die Spaanse opvolging was die aanleiding daartoe. Die Ems-telegram het hierop gevolg. Eindelik, op 19 Julie 1870, het Napoleon III, aangehits deur die oorlogsparty in die kabinet, oorlog verklaar teen Pruise. 

Die uitstekende organisasiewerk van Von Roon het Pruise in staat gestel om binne die eerste drie weke 'n leër van 500 000 op die been te bring, en 'n addisionele 500 000 man as reserwetroepe in gereedheid te hou. Die Franse mobilisasie daarenteë was op 2 Augustus, toe die oorlog 'n aanvang geneem het, nog nie voltooi nie en die organisasie van die Franse leër was in 'n chaotiese toestand. Napoleon het sy hoop gevestig op 'n suksesvolle veldtog in die Suid-Duitse state, ten einde hulle na sy kant oor te haal en Oostenryk te beweeg om teen Pruise die stryd in te gaan. Hierdie plan het egter misluk,
aangesien die Suid-Duitse state, onmiddellik nadat die oorlog verklaar is, by Pruise aangesluit het. Oostenryk, uit vrees vir 'n Russiese aanval van agter, het neutraal gebly.
Die Duitse leërs het die Ryn oorgesteek nog voordat die Franse leërs voortbeweeg het. By Gravelotte het die noordelike leërs wat van Mainz opgeruk het, die Franse 'n gedugte neerlaag toegedien en daarna die Franse troepe onder Bazaine na Metz verdrywe en
dié stad beleër. Op dieselfde oomblik het die suidelike leër, onder bevel van die kroonprins, Lotharinge binnegeruk. Die Franse leër onder McMahon is 'n verpletterende neerlaag by Wörth toegedien, en in wanorde uitmekaar gejaag in die rigting van Châlons. 'n Troepemag het Elsas binnegeval en Straatsburg beleër.
Bevel is toe gegee aan McMahon om die beleg van Metz op te hef, maar die snelle beweging van die kroonprins het dit belet. McMahon is by Sedan omsingel, en op 2 September 1870 is hy met sy hele leër tot oorgawe gedwing. Napoleon was ook onder
die gevangenes. Binne 'n maand is al hierdie Duitse oorwinnings behaal, en Frankryk is sonder 'n leër te velde gelaat. Die weg na Parys was nou oop, en die stad is teen die end van September deur die kroonprins beleër.
Die oorgawe van die Franse by Sedan was oorsaak van die ineenstorting van die Tweede Franse Keiserryk. In Parys het 'n rewolusionêre regering onder Gambetta tot stand gekom, ten einde te oorlog voort te sit. Gambetta het uit Parys in 'n ballon ontsnap
en kragtige pogings aangewend om in suidelike Frankryk 'n leër vir die ontset van Parys op die been te bring. Teen die end van September is Straatsburg ingeneem; 'n maand daarna, weens die verraderlike oorgawe van Bazaine by Metz, is die beleërde
Pruisiese troepe bevry vir die stryd teen Gambetta. Die nuwe Franse leër is daarna langs die Loire verslaan, en die beleg van Parys kon kragtiger voortgesit word. On 28 Januarie 1871 het Parys oorgegee, en die oorlog is beëindig. Die reeks skitterende oorwinnings van die Duitse leërs was, soos tevore, toe te skrywe aan die militêre vernuf van Von Roon en Von Moltke. Frankryk moes die vredesvoorwaardes aanvaar soos deur Bismarck gestel, en in Mei 1871 is die Vredesverdrag van Frankfurt onderteken.
Frankryk moes binne drie jaar 'n oorlogskuld van £200 000 000 betaal, en 'n Duitse besettingsleër sou gedurende die tyd in dele van noordelike Frankryk agterbly. Frankryk moes ook Elsas (insluitende die vesting Straatsburg) en oostelike Lotharinge (insluitende die vesting Metz) afstaan.




</doc>
<doc id="43682" url="https://af.wikipedia.org/wiki?curid=43682" title="Russiese Verre Ooste">
Russiese Verre Ooste

Die Russiese Verre Ooste (Russies: Да́льний Восто́к Росси́и; "Dalni Wostok Rossii") is ’n naam wat gebruik word vir die Russiese deel van die Verre Ooste, dus die heel oostelike gebiede tussen die Baikalmeer in Sentraal-Siberië en die Stille Oseaan. Die Russiese Verre Oosterse Federale Distrik wat in dié gebied val, moet nie verwar word met die Siberiese Federale Distrik wat nie tot aan die Stille Oseaan strek nie (sien kaart).

In Russies word gewoonlik na die streek verwys as slegs die "Verre Ooste" en dit kan anderstaliges verwar omdat dit verskil van die internasionale betekenis van die Verre Ooste. Laasgenoemde word gewoonlik in Russies genoem die "Asies-Pasifiese Gebied" (Азиатско-тихоокеанский регион; "Aziatsko-tichookeanski region"), afgekort met die Cyrilliese letters ATP of as Oos-Asië (Восточная Азия; "Wostotsjnaja Azija").

Rusland het in 1647 tot aan die kus van die Stille Oseaan uitgebrei met die stigting van Ochotsk. Rusland het in die 19de eeu sy beheer oor die Russiese Verre Ooste bekragtig.

Tot in 2000 het die Russiese Verre Ooste nie spesifieke grense gehad nie. Die naam "Siberië en die Verre Ooste" (Сибирь и Дальний Восток; "Sibir i Dalni Wostok") is dikwels in Russies gebruik vir die Russiese gebiede oos van die Oeralgebergte sonder om ’n spesifieke onderskeid tussen die twee streke te tref. Die "Verre Ooste" was net ’n vae term.

In 2000 is Rusland se federale deelgebiede in groter federale distrikte ingedeel en die Verre Oosterse Federale Distrik is gestig. Dit bestaan uit die Amoer-oblast, outonome okroeg Tsjoekotka, Joodse Outonome Oblast, Kamtsjatka-krai, Chabarofsk-krai, Magadan-oblast, Primorski-krai, Republiek van Sacha (Jakoetië) en Sachalin-oblast. Sedert 2000 verwys die naam "Verre Ooste" meestal na die federale distrik, maar dit word dikwels ook in ’n breër sin gebruik.

Die federale distrik beslaan ’n gebied van 6,2 miljoen km – meer as ’n derde van Rusland se totale oppervlakte.

Die meeste bewoners van die Russiese Verre Ooste bly in die suide. As ’n mens die grootte van die gebied in ag neem, beteken dit dat die bevolkingsdigtheid van die 6,7 miljoen mense net effens meer as een mens per km is en dus is dit een van die ylsbevolkte gebiede op aarde. Sedert die verbrokkeling van die Sowjetunie het die bevolking geweldig afgeneem – 14% in die afgelope 15 jaar.

Etniese Russe en Oekraïners maak die grootste deel van die bevolking uit. Sowat 75% woon in stede. Volgens die 2002-sensus is die grootste stede:



</doc>
<doc id="43684" url="https://af.wikipedia.org/wiki?curid=43684" title="Beloselski-Belozerski-paleis">
Beloselski-Belozerski-paleis

Die Beloselski-Belozerski-paleis (Russies: Дворе́ц Белосе́льских-Белозе́рских; voor die Russiese Rewolusie ook bekend as die Paleis van Groothertogin Elizabeth Fjodorowna, die Sergei-paleis en die Dmitri-paleis) is ’n Nieu-Barok-paleis op die kruising van die Fontanka-rivier en Nefski-prospekt in Sint Petersburg, Rusland. Die malvapienk paleis lyk baie soos die Stroganof-paleis wat in die 1750's deur Bartolomeo Rastrelli ontwerp is en aan die ander kant van die Newarivier geleë is.

Die eerste Beloselski-Belozerski-paleis is in 1747 tydens die bewind van keiserin Elisabeth aan Nefski-prospekt gebou vir prins Michail Andrejewitsj Beloselski (1702–1755). Die gebou, wat destyds baie kleiner was, is in ’n Franse styl ontwerp met ’n groot private tuin en ’n vasmeerplek aan die rivier.

Sy seun prins Aleksander Michailowitsj Beloselski (1752–1809) het die plek geërf en ’n ekstra stuk grond gekoop om die gebou te vergroot. Vanweë sy goeie verhouding met keiser Paul het hy die antieke titel Prins van Belozersk gekry. Van toe af was die familie bekend as die Beloselski-Belozerski's.

Die paleis is later herbou deur Andreas Stackensneider, die persoonlike argitek van tsaar Nikolaas I. Dit was een van die uitspattigste paleise in Rusland. In 1883 is dit verkoop aan groothertog Sergei Aleksandrowitsj van Rusland toe hy verloof geraak het aan prinses Elisabeth van Hesse en die Ryn. Dit is hy wat gesorg het vir die huidige pienk kleur van die paleis.

Die paartjie het nie self kinders gehad nie, maar was die peetouers van groothertog Dmitri Pawlowitsj, wat die paleis geërf het. Hy het dit aan die vooraand van die Russiese Rewolusie verkoop en twee jaar later is dit genasionaliseer. Dit het eers ’n streek-sowjet gehuisves tot dit in 1991 ’n munisipale kultuursentrum geword het. Dit is kwaai beskadig tydens die Tweede Wêreldoorlog, maar is in 1954 gerestoureer. Vandag word konserte daar gehou.




</doc>
<doc id="43685" url="https://af.wikipedia.org/wiki?curid=43685" title="Aleksander-paleis">
Aleksander-paleis

Die Aleksander-paleis (Russies: Александровский дворец) is ’n voormalige keiserlike woning in Tsarskoje Selo naby Sint Petersburg. Dit is veral bekend as die gunsteling-tuiste van die laaste tsaar, Nikolaas II, en sy gesin. Dit is geleë in Aleksander-park, naby die groter Katharina-paleis.



</doc>
<doc id="43686" url="https://af.wikipedia.org/wiki?curid=43686" title="Anitsjkof-paleis">
Anitsjkof-paleis

Die Anitsjkof-paleis (Russies: Аничков дворец) is ’n voormalige keiserlike paleis op die kruising van Nefski-prospekt en die Fontanka-rivier in Sint Petersburg. Die naam van die paleis kom van die nabygeleë brug oor die Fontanka. Dit is vir keiserin Elisabeth van Rusland ontwerp in ’n uitspattige Barok-styl.




</doc>
<doc id="43687" url="https://af.wikipedia.org/wiki?curid=43687" title="Katharina-paleis">
Katharina-paleis

Die Katharina-paleis (Russies: Екатерининский дворец) was die Rococo-somerpaleis van die Russiese tsaars in Tsarskoje Selo, 25 km suidoos van Sint Petersburg.

Die oorspronklike paleis is in 1717 deur keiserin Katharina I laat bou deur die argitek Johann-Friedrich Braunstein. In 1733 het keiserin Anna Michail Zemtsof en Andrei Kwasof aangestel om dit te vergroot. Katharina I se dogter, keiserin Elisabeth, het egter gedink haar ma se paleis is outyds en het Bartolomeo Rastrelli in 1752 gevra om dit te sloop en te vervang met ’n baie deftiger paleis in die Rococo-styl. Bouwerk het vier jaar geduur en die nuwe paleis is in 1756 in gebruik geneem.

Sedert 2003 word die gerekonstrueerde Barnsteenkamer in die paleis vertoon.



</doc>
<doc id="43688" url="https://af.wikipedia.org/wiki?curid=43688" title="Gatsjina-paleis">
Gatsjina-paleis

Die Groot Gatsjina-paleis (Russies: Большой Гатчинский дворец) is in 1766–1781 in Gatsjina naby Sint Petersburg gebou deur die argitek Antonio Rinaldi vir graaf Grigori Grigorjewitsj Orlof, ’n minnaar van keiserin Katharina die Grote. Die paleis is op ’n heuwel bo die Serebrjannoje-meer geleë. Dit is ’n mengsel van ’n Middeleeuse kasteel en ’n landelike woning.

Keiserin Katharina het so van die paleis gehou dat sy dit ná Orlof se dood by sy erfgename gekoop en aan haar seun, groothertog Paul geskenk het.



</doc>
<doc id="43689" url="https://af.wikipedia.org/wiki?curid=43689" title="Oranienbaum">
Oranienbaum

Oranienbaum (Russies: Ораниенба́ум) is ’n voormalige keiserlike woning aan die Golf van Finland wes van Sint Petersburg in Rusland. Tsaar Pieter die Grote het die grond in 1707 aan sy regterhand, Aleksander Mensjikof, gegee. Mensjikof het die argitekte Giovanni Mario Fontana en Gottfried Schädel gevra om ’n woning daarop te bou.

Mensjikof is kort ná Pieter se dood ontsetel en hy het die paleis verloor. In 1743 het Oranienbaum die somerwoning van die erfgenaam van keiserin Elisabeth, later tsaar Pieter III, geword. In die laaste tien jaar voor Elisabeth se dood het die argitek Bartolomeo Rastrelli die paleis herbou en verfraai.


</doc>
<doc id="43691" url="https://af.wikipedia.org/wiki?curid=43691" title="Bridgetown, Barbados">
Bridgetown, Barbados

Bridgetown is die hoofstad, grootste stad en vernaamste hawe van Barbados, 'n eilandnasie in die Karibiese See. Die stad het in 2006 'n bevolking van 96 578 gehad en 'n bevolkingsdigtheid van 2 489/vk km. Die stad is op 5 Julie 1628 deur Britte onder Charles Wolverstone gestig. Die historiese middestad van Bridgetown is in 2011 deur Unesco as wêrelderfenisgebied gelys.

Bridgetown is 'n belangrike finansiële sentrum vir Wes-Indië. Talle belangrike banke is in dié hawestad gevestig. Dit is ook die ligging van die "Barbados Stock Exchange", een van die belangrikste aandelebeurse in die Karibiese gebied. Verder speel toerisme 'n belangrike rol in die ekonomie en word rum, suiker en melasse geproduseer.

Bridgetown is in 1628 as 'n Britse kolonie met die naam "Town of Saint Michael" (dorp van St.-Michael) gestig. Voor dit was die gebied waarskynlik deur Arowak-indiane bewoon, maar hulle was teen daai tyd nie meer daar nie. Die Europeërs het wel 'n primitiewe brug wat oor die rivier gebou is gevind. Die stad is in die omgewing van hierdie brug gebou, vanwaar die plek die bynaam "Bridgetown" gekry het. Ná verloop van tyd het hierdie bynaam die stad se amptelike naam geword.

Van 1800 tot 1885 was Bridgetown die hoofstad van die Britse Bowindse Eilande. In 1966 het Barbados onafhanklik geword.



</doc>
<doc id="43692" url="https://af.wikipedia.org/wiki?curid=43692" title="Georgetown, Kaaimanseilande">
Georgetown, Kaaimanseilande

Georgetown is die hoofstad en grootste stad van die Kaaimanseilande, 'n oorsese gebied van die Verenigde Koninkryk in die Karibiese See. Die stad het 'n bevolking van 28 836 in 2007 gehad en 'n oppervlakte van 29 km².


</doc>
<doc id="43693" url="https://af.wikipedia.org/wiki?curid=43693" title="Kingston, Jamaika">
Kingston, Jamaika

Kingston is die hoofstad en grootste stad van Jamaika, 'n eilandnasie in die Karibiese See. Die stad het in 2011 'n bevolking van 1 041 084 gehad en 'n oppervlakte van 480 km². Kingston is in 1692 gestig en is aan Jamaika se suidkus geleë. Dit is die grootste Engelstalige stad in die Amerikas suid van die Verenigde State.


</doc>
<doc id="43694" url="https://af.wikipedia.org/wiki?curid=43694" title="Kingstown">
Kingstown

Kingstown is die hoofstad en grootste stad van St. Vincent en die Grenadine, 'n eilandnasie in die Karibiese See. Die stad is aan die suidkus van die eiland St. Vincent geleë, die land se grootste eiland. Die stad het in 2014 'n bevolking van 40 020 gehad.


</doc>
<doc id="43695" url="https://af.wikipedia.org/wiki?curid=43695" title="Suid-Afrikaanse algemene verkiesing van 1970">
Suid-Afrikaanse algemene verkiesing van 1970

Die Suid-Afrikaanse parlementsverkiesing van 1970 het op 22 April 1970 plaasgevind.

Alhoewel die regerende Nasionale Party van premier John Vorster 111 setels in Suid-Afrika en 6 setels in die mandaatgebied van Suidwes-Afrika (Namibië) gewen het, en nog steeds die grootse party was, het dit byna vier persent, of nege setels in totaal verloor. Die ultrakonserwatiewe Herstigte Nasionale Party (HNP) van Albert Hertzog (seun van oudpremier James Hertzog), het byna 4 persent van die uitgebragte stemme op hom verenig, maar geen setels behaal nie. Die Verenigde Party van De Villiers Graaff, het sy getal setels van 39 na 47 opgestoot. Helen Suzman, die enigste verteenwoordiger van die Progressiewe Party, het die kiesafdeling Houghton vir haar party behou.

Dr. H.F. Verwoerd se opvolger as Nasionale Party-leier en eerste minister, mnr. B.J. Vorster, het te kampe gehad met spanning in sy parygeledere op kultuurrein en in die koerante wat die party ondersteun het. In die Parlement was daar onenigheid in die koukus oor wat sommige beskou het as 'n klaarblyklike afwyking van die sportbeleid van Vorster se voorganger. Dit was dr. Verwoerd se beleid dat gemengde sportspanne nie in Suid-Afrika ontvang sou word nie. Vroeg in 1967 het Vorster egter in die kabinet die sportkwessie aanhangig gemaak en gesê Suid-Afrika sou nie op die geslagsregister van buitelandse spelers ingaan nie. Op 1 April 1967 het hy sy sportbeleid in die Volksraad bekend gemaak. In wese het dit neergekom op die toelating van gemengde toerspanne in Suid-Afrika. Dit het heelwat konserwatiewe N.P.-lede teen Vorster laat draai.

Intussen was daar ook 'n skerp botsing tussen verligte en verkrampte elemente in die geledere van die Suid-Afrikaanse Akademie vir Wetenskap en Kuns wat uiteindelik daartoe gelei het dat N.P.-leiers 'n beroep op die strydende faksies moes doen om die strydbyl ter wille van die party te begrawe. Dit was egter net die voorspel tot veel ernstiger botsings in 1968. Reeds in 1965 het die Nasionale Pers 'n Sondagkoerant, "Die Beeld", in Transvaal gevestig as regstreekse mededinger van die Afrikaanse Pers (1962) Beperk se "Dagbreek", 'n troue bondgenoot van die regering. Die botsing en meningsverskille oor wat N.P.-leiers as die verdelende rol van die pers beskou het, het tot 'n aantal vergaderings van die party se koukus in die Transvaal gelei. Uiteindelik aanvaar so 'n vergadering 'n mosie wat die rol van die Sondagkoerante in die ondermyning van party-eenheid veroordeel. Al het die klem op die koerante se rol geval, was dit duidelik dat die verskille in die party, veral in Transvaal, veel dieperliggend was. Mettertyd het die koerantredakteurs openlik, en verligte partyleiers minder openlik, begin steun werf vir die uitdrywing uit die party van die verkrampte elemente wat nie wou toegee aan die eise van die tyd om aan te pas nie.

Die verdeeldheid is tydens die parlementsitting van 1969 op die spits gedryf. Aan die hoof van die verkrampte faksie het dr. Albert Hertzog, seun van genl. J.B.M. Hertzog, gestaan wat in 1968 van sy oorblywende portefeulje as minister van gesondheid onthef is. In April 1969 lewer Hertzog sy sogenaamde Calvinistiese toespraak in die Volksraad waarin hy die verskille onderstreep tussen Afrikaners se Calvinistiese inslag en Engelssprekendes se tradisioneel liberale wêreldbeskouing. Hy het gesê dit is alleen die man wat deurdrenk is van Calvinisme wat sal kan staande bly in die aanslag teen die "Blankedom" in Afrika. Veral P.J. Cillié, redakteur van "Die Burger", het dr. Hertzog skerp aangeval. In die Volksraad het sir De Villiers Graaff, leier van die opposisie, geëis dat Hertzog moet bedank. Die Transvaalse N.P.-leier, min. Ben Schoeman, het die eerste repudiëring in die Volksraad gedoen deur te sê dat die toespraak "'n verskriklike belediging van die Engelssprekendes was". Vorster self repudieer Hertzog hierna. Die spanning in die N.P. bereik breekpunt op die party se Transvaalse kongres op 9 September 1969. Afgevaardigdes moes oor vier besprekingspunte stem: die sportbeleid, immigrasie, Engels-Afrikaanse verhoudinge en die regering se uitwaartse beleid. Schoeman het gevra al die lede wat teen die punte gestem het, se name moet aangeteken word. Elf het daarteen gestem en sewe het buite stemming gebly. Die name is toe aan hul kiesfadelingsbestuur oorhandig vir optrede teen hulle. Dr. Hertzog se afdelingsbestuur op Breyten het hom op 4 Oktober uit die party gesit.

Vorster moes vinnig optree om enige moontlike wyer verset by die kiesers te besweer en Hertzog en sy volgelinge die geleentheid te ontneem om 'n nuwe party regs van die N.P. te vestig. Die enigste uitweg was 'n vervroegde algemene verkiesing. Op die Vrystaatse kongres op 16 September 1969, slegs 'n week na die Transvaalse, kondig Vorster aan die verkiesing wat eers in 1971 moes volg sou reeds in April 1970 gehou word. Hertzog hou op 24 Oktober 1969 'n groot openbare vergadering in die Skilpadsaal in Pretoria, wat die volgende dag uitloop op die stigting van die Herstigte Nasionale Party (H.N.P.).

Die verkiesing van 1970 sou dus 'n botsing wees tussen vier partye: Die N.P., Verenigde Party, Progressiewe Party en H.N.P. Al die klem het egter geval op die bittere stryd tussen die N.P. en die nuwe regsgesinde party. Die veldtog wat op die skeuring in Afrikanergeledere gevolg het, was die bitterste in 'n lang tyd. Vuisgevegte, tamatiegooiery en ander laakbare optrede was aan die orde van die dag. Dit was moeilik vir die pas gestigte H.N.P. om onder sodanige omstandighede sy boodskap aan die publiek oor te dra. Die oormag was ook geweldig teen die H.N.P. omdat die volle omvang van die regeringspers ingespan is ter ondersteuning van die regerende party om die nuweling te kelder. Tydens die veldtog het die regeringslede al hul aanvalle op die H.N.P. toegespits en die V.P. en P.P. feitlik geïgnoreer. Dit was heel moontlik omdat die V.P. en P.P. se krag reeds herhaaldelik getoets is, maar die N.P. nie geweet het hoe diep die ondersteuning vir die H.N.P. geloop het nie.

Met die ontbinding van die Parlement op 2 Maart 1970 was die stand van die partye: N.P. 119, V.P. 37, H.N.P. 4, P.P. 1, Kleurlingverteenwoordigers 3. Daar was ook ses vakatures. Ná die verkiesing was die stand van die partye: N.P. 117, V.P. 47, P.P. 1. Langlaagte was vakant nadat die N.P.-kandidaat oorlede is. Die N.P. behou die setel in die daaropvolgende tussenverkiesing en bring sy setels op 118 te staan. Die grootste verloorder van die verkiesing was die N.P. wat agt setels aan die V.P. moes afstaan. Dié kiesafdelings was Florida, Benoni, Jeppes, Turffontein, Umhlatuzana, Zoeloeland, Port Elizabeth-Sentraal en Maitland. Die N.P. se taktiese fout om al sy aandag aan die H.N.P. te bestee het in die V.P. se guns getel. Geen H.N.P.-kandidaat was suksesvol nie.


</doc>
<doc id="43697" url="https://af.wikipedia.org/wiki?curid=43697" title="Suid-Afrikaanse algemene verkiesing van 1974">
Suid-Afrikaanse algemene verkiesing van 1974

Die Suid-Afrikaanse parlementsverkiesing van 1974 het op 24 April 1974 plaasgevind.

Die Nasionale Party het sy posisie van 1970 verbeter, en vyf meer setels gewen. Die regse Herstigte Nasionale Party van Albert Hertzog het weer geen setels gewen nie. Die amptelike opposisie, die Verenigde Party van De Villiers Graaff, het 6 setels verloor. Die grootste wenner was die Progressiewe Party, wat 5 setels wen. Later het die party nog een setel gewen, na die verkiesing in Pinelands. Die party, wat vanaf 1961 met een setel in die parlement verteenwoordig is (in die persoon van Helen Suzman), is beloon vir haar doeltreffende opposisie teen apartheid.

Een jaar na die verkiesing het vier progressiewe lede van die Verenigde Party weggebreek. Ontevrede oor die konserwatiewe koers van die party, het hulle die Reformiste Party gestig, onder die leierskap van Harry Schwartz. Op 25 Julie 1976 het die Reformiste Party en die Progressiewe Party saamgesmelt, onder die naam van die Progressiewe Reformiste Party en die leierskap van Colin Eglin.

Die party het nooit 'n verkiesing betwis nie, want op 5 September 1977 smelt dit saam met 'n groep lede van die Verenigde Party wat nie bereid was om by die Nuwe Republiek Party aan te sluit nie. Die eerste leier was weer Eglin. Die nuwe party het as die Progressiewe Federale Party bekend gestaan.


</doc>
<doc id="43699" url="https://af.wikipedia.org/wiki?curid=43699" title="SV Seligenporten">
SV Seligenporten

Die klub is op 23 Julie 1949 gestig in die restaurant "Mark" deur 47 mans van Seligenporten en die buurdorp "Rengersricht" (vandag ook deel van Pyrbaum), nadat toestemming vanaf die Amerikaanse besettingsmagte verkry is.

Die klubs se grootste prestasie was om die hoofrondte van die DFB-Pokal in die 2007/08-seisoen te haal, waar daar in die eerste rondte met 0-2 teen DSC Arminia Bielefeld vasgeval is voor 3 500 toeskouers.



</doc>
<doc id="43700" url="https://af.wikipedia.org/wiki?curid=43700" title="Lys van Suid-Afrikaanse politici">
Lys van Suid-Afrikaanse politici

Hier volg 'n lys van Suid-Afrikaanse politici, volgens hulle vanne gesorteer:
























</doc>
<doc id="43703" url="https://af.wikipedia.org/wiki?curid=43703" title="Slag by die Teutoburgerwoud">
Slag by die Teutoburgerwoud

In die Slag van Varus (ook: Slag by die Teutoburgerwoud of Herman se slag, of volgens Romeinse skrywers as ", of „Varus nederlaag“ aangedui), het drie Romeinse legioene tesame met hul troepe en gevolg, onder Publius Quinctilius Varus, in die herfs van 9 n.C. 'n vernietigende nederlaag gely teen 'n Germaanse krygsmag onder leiding van Arminius, seun van die opperhoof van die Cherusker-stam.

'n Agtste van die totale Romeinse krygsmag is gedurende hierdie slag uitgewis. Ná hierdie slag het die Romeine geen verdere poging aangewend om die gebied regs van die Ryn tot by die Elbe deel te maak van die Romeinse Ryk nie. Die ligging van die slag is nog nie met sekerheid vasgestel nie, alhoewel nuwe ontdekkings daarop dui dat 'n deel van die slag heel moontlik in 'n argeologiese uitgrawingsgebied naby Kalkriese in die Wiehengebergtes in Osnabrücker Land, Duitsland plaasgevind het.

Varus se tog was deel van 'n omvangryke plan om die Romeinse ryk uit te brei na die gebied oos van die Ryn en noord van die Alpe. Hierdie veldtog is reeds in 15 v.C. deur Augustus se stiefseuns Drusus en Tiberius van stapel gestuur. Druses het gedurende die tydperk 12 v.C. tot en met sy dood in 9 v.C. verkenningstogte aan die oostekant van die Ryn deurgevoer en het onder andere die Elbe- en Saale-riviere bereik.

Vanaf die Ryn oor die Drusus-Kanaal, die ", die Suidsee en die Noordsee, het die Romeinse vloot die operasie ondersteun. Die doelwit van die Romeine was om die gebied tussen die Ryn en die Elbe, wat deur die Germane gekoloniseer was, permanent onder Romeinse heerskappy te bring. Om dit te vermag, het die Romeine militêre kampe aan die Ryn, Lahn, Lippe (rivier), Ems en ook by die Noordsee aangebring en probeer om die goeie guns van die Germane in hierdie gebiede te wen.

Die verkenningstogte van Drusus was die eerste fase in die groter plan en het uiteindelik op 1 Januarie 7 v.C. onder Tiberius tot 'n suksesvolle einde gekom.

Tiberius het intussen Pannonië verower en het na die dood van sy broer die plan voortgesit totdat hy in 6 v.C. op 'n selfverkose ballingskap gegaan het. Verdere sukses om die guns van die mense te verower, is deur Lucius Domitius Ahenobarbus (Konsul 16 v. Chr.) en na sy terugkeer, deur Tiberius in 4 v.C. bereik.

Tydgenote het reeds oor die katastrofale uitkoms van hierdie militêre gebeurtenis geskryf. So het Plinius die Oue bv. reeds in sy werk "" nie net oor die Germaanse stamme berig nie (boek 3 uit 'n ensiklopedie van 37 boekdele), maar ook in 'n verhandeling, wat uit 20 boeke bestaan, oor die Germaanse oorloë geskryf. Ongelukkig is hierdie verhandeling nie meer bekombaar nie.

Onder die huidig toeganklike bronne tel:

Geen van hierdie outeurs het eerstehandse kennis van die slag gedra nie. Plinius en Velleius Paterculus het wel persoonlike ondervinding met die Germane gehad, terwyl Tacitus en Cassius Dio verskeie geskiedeniswerke, wat mettertyd verlore gegaan het, as bronne gebruik. Werke wat vraagtekens laat ontstaan, is die "Germanenkriege" of die "Historien" deur Aufidius Bassus, Hierdie bronne kan dus nie as meer as spekulasie beskou word nie.

Die geskrewe geskiedenis bied uitsluitlik 'n Romeinse perspektief van die gebeurtenis, want daar bestaan geen geskrifte van die verloop van die gebeurtenis uit 'n Germaanse (of ander) oogpunt nie. Verder beoordeel alle Romeinse skrywers Varus baie negatief, alhoewel dit moontlik is omdat dit nodig was om 'n sondebok te vind wat verkwalik kon word vir die nederlaag van die Romeinse legioene.

Berigte oor die verloop van die slag verskil van bron tot bron, en selfs geografiese beskrywings van die slagveld soos bv. nat, stormagtige weer en digte woude is waarskynlik niks meer as die tipiese voorstelling wat Romeinse skrywers van die Noordelike lande gehad het. Daar kan dus uit die bronne geen klinkklare bewys verkry word van presies wat gebeur het nie, behalwe dat die Romeine 'n nederlaag gely het en dat drie legioene in Germanië uitgewis is.

Die somerhoofkwartier van Varus en drie van sy legioene was diep in die Cherusker-gebied geleë, aan die wesoewer van die Weser-rivier. Die oorblywende twee legioene het óf by die Ryn óf in Hesse agtergebly.

Alhoewel die presiese datum van die slag nie in historiese bronne aangedui word nie, is dit seker dat dit plaasgevind het toe Varus en sy legioene op pad terug was na hulle winterhoofkwartier toe. Vermoedelik wou Varus die Militêre Straat na Vetera, 'n plek in die nabyheid van Xanten, vir die terugtog neem, maar 'n boodskap oor 'n opstand wat op hierdie weg sou plaasvind, het hom oorreed om 'n omweg deur 'n onbekende gebied te neem. Arminius en sy samesweerders het vooruitgegaan en so vir Varus in 'n sorgvuldig beplande lokval gelei.

Daar word aanvaar dat Varus se krygsmag bestaan het uit drie Romeinse legioene (Legio XVII, Legio XVIII, en Legio XIX), ses taktiese eenhede van nie-Romeinse troepe en drie kavallerie-eskadronne ("alae"), met altesaam ongeveer 15 000 tot 20 000 soldate. Hierdie optog kon tussen 15 en 20 km lank gewees het.

In 'n lewendige beskrywing berig die Romeinse geskiedkundige Cassius Dio, ongeveer 200 jaar na die gebeurtenis, oor die toestande waaronder die slagting plaasgevind het. In hierdie berig beskryf Cassius Dio hoe die gebergtes op die weg vol klowe en ongelyke grond was en dat die bome so dig en oorgroei was dat die Romeine selfs voor die lokval gesukkel het om 'n weg vir hulself deur dig beboste gebied te baan. Voeg daarby stormagtige reënweer en die weg was amper onbegaanbaar en verwarrend. Cassius Dio beskryf verder dat die Germane, wat vertroud was met al die paadjies, skielik van oral oor gelyktydig van ver af op die Romeine losgebrand het, en toe hulle geen weerstand ondervind nie, die verwoesting van naby af voortgesit het.

Daar word ook beskryf dat Varus en sy bevelvoerders so gevrees het dat hulle gevange geneem sou word of dood gemaak sou word, dat hulle besluit het om hulself om die lewe te bring. Toe dit bekend geword het dat hulle leier homself om die lewe gebring het, het die krygsmag oorgegee en van die soldate het hulle leier se voorbeeld gevolg terwyl ander hulle wapens weggegooi en oorgegee het. Vlug kon hulle nie, selfs al wou hulle.

Arminius sou bewus gewees het dat die Germaanse troepe geen kans gestaan het teen die Romeine as hulle in 'n oop terrein moes veg nie. Vir die aanval het hulle dus gewag totdat die Romeinse troepe gedwing is deur die wilde natuur om uitgestrek in 'n lang ry te loop en het hulle so geprobeer om die troepe van mekaar te skei.

Volgens Cassius Dio het die aanval vier dae en drie nagte geduur, terwyl Varus geprobeer het om die Ryn te bereik. Die eerste twee nagte was hy in staat om in die nag kamp op te rig, maar teen die vierde dag was die stryd gewonne.

Die Romeinse geskiedkundige Publius Cornelius Tacitus beskryf hoe die slagveld gelyk het toe Germanicus dit in die jaar 15 n. Chr gevind het:

Die eerste kamp van Varus kon deur sy grootte en hoe die hoofgebied gemerk was, uitgeken word as die werk van drie legioene. Langsaan kon 'n mens aan die half ineengestorte mure en die vlak grafte die plekke sien waar die res byeen gekom het. In die middel van die oop veld het verbleikte bene óf versprei óf in hope gelê, afhangende of dit van die vlugtelinge of van die troepe afkomstig was. Daarnaas het stukkende wapens en ook perde-karkasse gelê en aan boomstamme was skedels vasgemaak. In die nabyheid het altare van die barbare gestaan, waar Tribune en Centurions (Romeinse offisiere) geslag is. 

Die twee legioene wat deur Varus se kleinnefie Lucius Nonius Asprenas gelei is, het ontkom aan die debakel. Volgens Paterculus het hulle teruggekeer na die Ryn en die vlugtelinge gehelp.

Volgens die Romeinse geskiedkundige Suetonius was Keiser Augustus so geskud deur die nuus van die nederlaag dat hy herhaaldelik sy kop teen die mure van sy paleis gestamp het en geskree het "Quintili Vare, legiones redde!" ('Quintilius Varus, gee my Legioene terug!').

Die nommers van die drie legioene wat uitgewis was is nooit weer gebruik nie. Dit is 'n unieke gebeurtenis in die geskiedenis van die Romeinse Ryk.

Hierdie oorlog het 'n 40-jarige periode van Romeinse uitbreiding stopgesit wat na die einde van burgeroorloë begin het. Augustus se stiefseun, Tiberius, het by hom oorgeneem en gereed gemaak vir verdere oorloë.

Die Germane het tot 'n groot mate voordeel getrek uit die oorwinning en het geleidelik begin om na 'n hoër ontwikkelingsvlak te beweeg, alhoewel hulle ver was van politieke eenheid. Daar word vermoed dat dit die doel was van Arminius, wat onmiddellik na die slag Arminius Varus se kop aan die Germaanse leier Marbod, koning van die Marcomanni gestuur, wie dit dan terug na Varus se familie in Rome gestuur het en in die oorlog wat op die slag gevolg het, neutraal gebly het.

Die oorwinning van die Varusslag was die resultaat van fyn beplanning wat die optrede van die Romeine, onder deeglik uitgewerkte omstandighede, uitstekend voorspel het. Dit was verder indrukwekkend dat Arminius daarin geslaag het om oor die jare 'n koalisie uit ten minste elf Germaanse stamme te vorm, ten spyte van die feite dat die Germaanse stamme welbekend was vir hulle onafhanklikheid en onwilligheid om in 'n groep saam te werk.

As wraak teen Arminius se aanval, het die Romeine onder leiding van Germanicus nog 'n paar aanvalle geloods teen die Germane, voordat die Romeine teen 16 n. Chr. finaal uit die gebied onttrek het. Die Germane het hul vryheid geniet, alhoewel handel tussen die Romeine en die Germane in hierdie gebied basies doodgeloop het omdat geen handeldrywers vanuit die Romeinse gebied meer na Germanië gekom het nie 

Vandat die geskiedenis van Varus se nederlaag in die 15de eeu weer bekendheid verwerf het, was hierdie slag as 'n beslissende slag beskou wat die verdere uitbreiding van die Romeinse ryk na die noorde van Europa gekniehalter het. Veral in die 19de eeu het hierdie siening grond gewen omdat dit 'n integrale rol gespeel het in die mitologie van Duitse nasionalisme.

Nietemin het navorsers in die afgelope paar jare begin om hierdie interpretasie te bevraagteken en het redes uitgewys waarom die Ryn 'n praktieser grens was vir die Romeinse Ryk as enige ander rivier in Germanië. Dit was bv. redelik eenvoudig om troepe langs die Ryn te ondersteun uit die Middellandse See deur middel van die Rhône- en Moesel-riviere. Troepe wat langs die Elbe was, sou ondersteun moes word vanuit roetes wat óf oor land gegaan het óf met die hulp van skepe wat deur die gevaarlike Atlantiese oseaan sou moes vaar.

Ekonomies gesproke het die Ryn reeds dorpe en stede ondersteun. Gedurende hierdie tyd was Noord-Germanië onderontwikkeld, het baie min dorpe gehad en baie min oorskot-voedsel. Dus word geargumenteer dat die Ryn 'n logieser keuse was omdat dit baie makliker bereikbaar was vanuit Rome en ook dat dit baie maklik was om 'n groot hoeveelheid troepe te ondersteun.

Vir amper 2000 jare was die presiese ligging van die konflikgebied onbekend. Die belangrikste wenk oor die ligging was 'n verwysing na die "saltus Teutoburgiensis" in seksie i.60-62 van Tacitus se "Annale" – gebied wat nie "te ver" van die land tussen die boonste gedeelte van die Lippe-rivier en die Eems-rivier in Sentraal-Wesfale was nie.

Vanaf die 16de eeu was daar vele teorieë oor die ligging van die konflikgebied. Daar is ten minste 700 plekke as die moontlike slagveld geïdentifiseer. Die populêrste teorie was dat die slag by die Teutoburgerwoud, 'n bergreeks aan die grens van Münsterland, plaasgevind het.

Die realiteit was dat die Teutoburgerwoud sy naam eers in 1672 gekry het, toe prins-biskop Ferdinand von Fürstenberg Tacitus se werke gelees het en die nabygeleë bergreeks herken het in die beskrywings. Sonder verdere bewyse, het hy die bergreeks herdoop na Teutoburgerwoud.

'n Bietjie meer as 300 jaar later in 1987, is 'n opwindende ontdekking naby Kalkriese gemaak, wat daarop gedui het dat die slag besmoontlik hier plaasgevind het: Romeinse militêre oorskot, grafte met mensbeendere en ander bewyse is hier gevind. Hierdie gebied was die enigste potensiële konflikgebied waar argeologiese oorblyfsels gevind is, en is tot vandag toe die enigste antieke slagveld ter wêreld wat voldoen aan die beskrywings van die ligging wat deur die bronne oorgelewer is.

Alhoewel die meerderheid navorsers glo dat hierdie uitgrawings wel daarop dui dat die slag hier plaasgevind het, is daar ander navorsers wat nie saamstem dat die ontdekkings 'n klinkklare bewys van die ligging is nie, omdat dit moontlik net daarop dui dat daar wel 'n geveg hier plaasgevind het, maar nie dat dit noodwendig Varus en Arminius se slag was nie.






</doc>
<doc id="43706" url="https://af.wikipedia.org/wiki?curid=43706" title="Deutsche Bank">
Deutsche Bank

Deutsche Bank is een van die grootste banke ter wêreld, en die grootste in Duitsland. Die bank is in 1870 in Berlyn gestig. Hulle hoofkantoor is tans in Frankfurt am Main, Hesse, Duitsland geleë. Die bank het meer as 81 000 werknemers in 76 lande, en het 'n groot teenwoordigheid in Europa, Amerika, Asië en die opkomende markte. Deutsche Bank se Hoof Uitvoerende Direkteur is Josef Ackermann. Hulle is gelys op die Frankfurt- (FWB) en die New York-aandelebeurse (NYSE).


</doc>
<doc id="43708" url="https://af.wikipedia.org/wiki?curid=43708" title="Fritz Deelman">
Fritz Deelman

Fritz Deelman is 'n Afrikaanse James Bond-agtige karakter geskep deur Leon Rousseau in die 1950's. Die eerste Fritz Deelman-stories is as ’n reeks in "Die Jongspan" gepubliseer en daar het uiteindelik 8 boeke tussen 1956 en 1963 verskyn.

Fritz is 'n luitenant in die Suid-Afrikaanse afdeling van die Internasionale Veiligheidspolisie. Hy werk onder generaal Pierre Heyns en die liefde van sy lewe is Loeki de Klerk, wie se oom, dokter Toon de Klerk, die hoof van die Geallieerde Mediese Navorsingsentrum in Kaapstad is.

Die karakter van Fritz Deelman is volgens Leon Rousseau, die skrywer van die reeks, gebaseer op die Afrikaanse skrywer Gideon Joubert wat beskou is as Suid-Afrika se eerste "paddaman" (skubaduiker). Ondersese avonture en skubaduik het in drie van die titels 'n belangrike rol gespeel.


Van die boeke is in Nederlands vertaal:


</doc>
<doc id="43709" url="https://af.wikipedia.org/wiki?curid=43709" title="Vlag van Botswana">
Vlag van Botswana

Die nasionale vlag van Botswana is op 30 September 1966 amptelik in gebruik geneem. Die vlag vertoon ’n horisontale tweekleur in bane van blou, swart en blou met wit fraaiings langs die swart baan.

Die blou kleur verteenwoordig water, meer spesifiek reën, en kom van die leuse op die wapenskild van Botswana wat die Tswana-woord "Pula" (wat reën beteken) bevat. Die wit en swart bane verteenwoordig rasseharmonie en verwys ook na die sebras wat die nasionale wapenskild ondersteun.



</doc>
<doc id="43710" url="https://af.wikipedia.org/wiki?curid=43710" title="Sanaa">
Sanaa

Sanaa (Arabies: صنعاء) is die hoofstad en grootste stad van Jemen. Die stad het in 2004 'n bevolking van 1 747 627 gehad. Die historiese stadskern van Sanaa is in 1986 deur Unesco as 'n wêrelderfenisgebied gelys.



</doc>
<doc id="43713" url="https://af.wikipedia.org/wiki?curid=43713" title="Maskat">
Maskat

Maskat of Muscat (Arabies: ‏مسقط‎) is die hoofstad en grootste stad van Oman. Die stad het in 2004 'n bevolking van 1 090 797 gehad en die hele metropolitaanse gebied 'n oppervlakte van 3 500 km².


</doc>
<doc id="43715" url="https://af.wikipedia.org/wiki?curid=43715" title="Thimphu">
Thimphu

Thimphu (Dzongkha: ཐིམ་ཕུག།) is die hoofstad en grootste stad van Bhoetan. Die stad het 'n bevolking van 79 185 in 2005 gehad en 'n oppervlakte van 26,14 km².


</doc>
<doc id="43716" url="https://af.wikipedia.org/wiki?curid=43716" title="Lhasa">
Lhasa

Lhasa (Tibettaans: ལྷ་ས་གྲོང་ཁྱིར།, Transkripsie: "Lhasa Chongkyir", [l̥ásə] of [l̥ɜ́ːsə], letterlik: "plek van die Gode"; Vereenvoudigde Chinees: 拉萨; Tradisionele Chinees: 拉薩; pinyin: "Lāsà"; dikwels ook "Lasa") is die hoofstad en grootste stad van Tibet, 'n outonome gebied van die Volksrepubliek China.
Lhasa het 'n bevolking van 902 500 in 2015 gehad en beslaan 'n oppervlakte van 29 274 km². Lhasa is net noord van die Himalaja aan die Brahmaputra se boloop geleë. Sowat 81,6% van die bevolking is Tibettane, gevolg deur 17% Han-Chinese.



</doc>
<doc id="43717" url="https://af.wikipedia.org/wiki?curid=43717" title="Cecilia Bartoli">
Cecilia Bartoli

Cecilia Bartoli (gebore 4 Junie 1966 in Rome) is 'n Italiaanse mezzo-sopraan wat beskou word as een van die voorste operavertolkers van die moderne era. Sy is veral aktief in die herontdekking van musiek uit die barok en vroeë klassieke eras, operarepertorium waarvan sy reeds talle wereldpremieropnames gemaak het. Haar grootste faam berus in haar besonderse talent vir moeilike koloratuursang.

Beide haar ouers was professionele operasangers en Cecilia se ma was boonop nog haar sanglerares ook. Bartoli het ook musiek studeer by die Conservatorio di Santa Cecilia in Rome.

Sy het reeds vroeg in haar loopbaan begin werk met bekende dirigente soos Herbert von Karajan en Daniel Barenboim, dit nadat sy in 1987 ontdek is in 'n televisie huldeblyk aan die oorlede sopraan Maria Callas.

Waarskynlik oor sy nog 'n betreklike jong sanger was met die aanvang haar professionele loopbaan, het Bartoli vir eers gefokus op die operarolle van Mozart en Rossini. In hierdie uitdagende musiek kon sy haar tegniese vaardigheid bemeester en ook haar talent as 'n aktrise verfyn. In hierdie tydperk sing sy dus rolle uit Idomeneo, Die Huwelik van Figaro, Die Barbier van Seville, La Cenerentola, Cosi fan Tutte en Don Giovanni. Haar stem het oorspronklik 'n ryk mezzo timbre besit wat deur die jare verminder het soos wat sy die tessitura van haar stem laat styg het. Aldus sing sy nou ook met gemak in dele van die sopraan repertorium.

Behalwe vir die musiek van Mozart en Rossini het Bartoli ook 'n nis vir haarself gevind in die musiek van ander komponiste wie se vokale musiek nagelaat of vergete was om verskeie redes: hieronder geld die operas van komponiste Haydn, Salieri, Gluck, Vivaldi, Caldara en Scarlatti. Danksy haar passie vir hierdie musiek is sy 'n topverkoper van konserte en klassieke CD's in die musiekbedryf.








</doc>
<doc id="43718" url="https://af.wikipedia.org/wiki?curid=43718" title="Katharine Hepburn">
Katharine Hepburn

Katharine Houghton Hepburn (12 Mei 1907 - 29 Junie 2003) was 'n Amerikaanse aktrise van films, televisie en die verhoog. Tot dusver is sy die persoon met die meeste Oscar benoemings van enige akteur of aktrise, 'n rekord 4 toekennings uit 'n totaal van 12 nominasies. In 1999 is sy deur die American Film Institute bestempel as die grootste aktrise in die geskiedenis van die Amerikaanse filmbedryf. Sy is veral bekend vir haar verhouding met die akteur Spencer Tracy.

Katharine Hepburn is gebore in Hartford, Connecticut in die Verenigde State van Amerika. Daar is soms verwarring oor haar geboortedatum; die aktrise het vir 'n lang tyd die waarheid oor haar ouderdom verduister deur voor te gee dat sy op 8 November 1909 gebore is, maar sy het uiteindelik in haar outobiografie erken dat sy twee jaar ouer is.

Haar pa Thomas Norval Hepburn was 'n uroloog en haar ma Katharine Martha Houghton was 'n voorstaander van vroueregte. Altwee ouers is voorstaanders van Margaret Sanger se beweging vir geboortebeplanning, wat dit net ironies maak dat Hepburn die tweede kind van ses is. Sy neem wel die rol van 'n ouer aan teenoor haar jonger broers en susters in 1921 nadat haar oudste broer Tom sterf in 1921, heel waarskynlik weens selfmoord. Daar is wye spekulasie dat Kate na Tom se dood begin het om sommige van sy karaktereienskappe as haar eie aan te neem.

In Hartford het sy skoolgegaan by die Oxford School en toe ingekryf by Bryn Mawr, 'n bekende Ivy League universiteit vir dames. Daar het sy gegradueer in 1928; in dieselfde jaar het sy ook getrou met 'n man wie in haar laaste studentejaar ontmoet het, Ludlow Ogden Smith. Hulle huwelik was nie van lange duur nie, maar hulle vriendskap was.

Hepburn se loopbaan as aktrise het begin op die verhoë van New York in toneelstukke soos "Night Hostess", "Death Takes a Holiday", "These Days" en "Art and Mrs. Bottle". Haar rol in "The Warrior's Husband" was 'n deurbraak vir die jong aktrise; in die toneelstuk speel sy Antiope, 'n prinses uit die Amasone. Die rol het vir 'n baie fisiese vertolking gevra, een wat Hepburn met atletiese presiesheid kon oordra.

In Julie van 1932 is Hepburn na Hollywood toe waar sy onder kontrak met RKO begin werk het in Hollywood se filmbedryf. Haar agent, Leland Hayward, kry dit reg om te onderhandel dat Hepburn alreeds $1500 per week betaal word deur die studio. Haar eerste rolprent is teenoor John Barrymore in "A Bill of Divorcement". Die regisseur van hierdie rolprent, George Cukor, het 'n lewenslange vriend van Hepburn geword en ook was ook vorentoe betrokke b die regie van menige van haar rolprente. in 1933 het sy reeds haar eerste Oscar gewen vir "Morning Glory". Ander van haar rolprente uit hierdie vroeë dae is "Little Women", "Alice Adams", "Spitfire", "The Little Minister", "Bringing Up Baby", "Holiday", "Mary of Scotland", en "Sylvia Scarlett" waarin haar eie androgene voorkoms ten volle ontbloot was vir die titelrol. Terwyl sy hierdie rolprent opgeneem het ontmoet sy vir Howard Hughes.

Teen die einde van die 1930's lyk die sukses van Hepburn se loopbaan nie meer belowend nie, dit nadat sy klaarblyklik "Box Office Poison" verklaar is Die jong Shirley Temple is skielik die mees gesogte aktrise van die dertigerjare, teenoor wie Hepburn, met haar rykmansagtergornd en haar gesofistikeerde androgene voorkoms, sukkel om te kompeteer in 'n vermaaklikheidsmark waarin 'n globale depressie die oorhand het.


</doc>
<doc id="43719" url="https://af.wikipedia.org/wiki?curid=43719" title="Suid-Afrikaanse algemene verkiesing van 1977">
Suid-Afrikaanse algemene verkiesing van 1977

Die Suid-Afrikaanse parlementsverkiesing van 1977 het op 30 November 1977 plaasgevind. Die regerende Nasionale Party onder die leierskap van Eerste Minister John Vorster het weer sy meerderheid verbeter. Die party het 134 setels behaal, 11 meer as 1974, en meer as enige party vantevore.

Die belangrikste opposisieparty was die Progressiewe Federale Party (PFP), opvolger van die Progressiewe Reformisteparty (en vroeër Progressiewe Party), wat 16,7% van die stemme, en 17 setels, behaal het. Die Nuwe Republiekparty (NRP), die opvolger van die Verenigde Party en voorheen die amptelike opposisie, het net 6,1% van die stemme behaal, 31 setels verloor en met net 10 setels beëindig.

De verregse Herstigte Nasionale Party van Jaap Marais het weer geen setels behaal.

Minder as 'n jaar na die verkiesing het Vorster op 20 September 1978 vir gesondheidsrede bedank. Hy was deur partygenoot Pieter Willem Botha opgevolg. Vorster het staatspresident geword, maar in 1979 moet hy as gevolg van die Inligtingsdebakel bedank.


</doc>
<doc id="43730" url="https://af.wikipedia.org/wiki?curid=43730" title="Asjchabat">
Asjchabat

Asjchabat (Turkmeens: "Aşgabat", [aʃʁaˈbat]; Russies: Ашхаба́д, "Ashkhabad", [ɐʂxɐˈbat], Persies: ‏عشق آباد) is die hoofstad en grootste stad van Turkmenistan. Die stad het 'n bevolking van 1 031 992 in 2012 gehad. Asjchabat is in Suid-Turkmenistan net noord van die grens tot Iran geleë.



</doc>
<doc id="43731" url="https://af.wikipedia.org/wiki?curid=43731" title="FSV 63 Luckenwalde">
FSV 63 Luckenwalde

Die klub is in 1963 gestig as 'n samesmelting van die sokkerafdelings van die klubs "BSG Motor Luckenwalde" en "BSG Fortschritt Luckenwalde" onder die naam "TSV Luckenwalde". Die klub het in 1990 die huidige benaming aangeneem.

Die klub is in 1906 gestig as "BV 06 Luckenwalde". Die klub se grootste prestasie was om na 1933 in die Gauliga Berlyn-Brandenburg mee te ding op die hoogste vlak van die Duitse sokkerstruktuur. Die klub het ook in 1924 en 1928 die eindstryd van die Berlynse uitklopbeker gehaal, maar elke slag teen Hertha BSC Berlyn vasgeval.

In 1945 is die klub deur die Geallieerdes ontbind en later herstig as "SG Luckenwalde-Süd". Hierna is die klub by "ZSG Luckenwalde" ingelyf, maar het later weer onafhanklik geraak as "TEWA Luckenwalde". Die naam het later verander na "BSG Motor Luckenwalde".

Die klub is in 1906 as "Luckenwalder TS" gestig. As 'n arbeidersklub het die klub voor 1933 in die ATSB se ligas meegeding en groot sukses behaal. In 1933 is die klub, tesame met alle ander arbeidersorganisasies in die Derde Ryk, deur die Nazi‘s ontbind en in 1934 as "1. Luckenwalder SV" herstig. In 1945 is die klub weer deur die Geallieerdes ontbind en later herstig as "SG Luckenwalde-Nord". Hierna is die naam verskeie kere verander, eers na "Konsum Luckenwalde", daarna na "Industrie Luckenwalde" en eindelik na "BSG Fortschritt Luckenwalde".



</doc>
<doc id="43732" url="https://af.wikipedia.org/wiki?curid=43732" title="Bisjkek">
Bisjkek

Bisjkek (Russies: ‏‏Бишкек) is die hoofstad en grootste stad van Kirgisië. Die stad het 'n bevolking van 900 000 in 2009 gehad en 'n oppervlakte van 127 km².


</doc>
<doc id="43733" url="https://af.wikipedia.org/wiki?curid=43733" title="Tasjkent">
Tasjkent

Tasjkent (Oesbekies: "Toshkent"; Russies: Ташкент; beteken 'klip-stad' in Turkse tale) is die hoofstad en grootste stad van Oesbekistan. Die stad het 'n bevolking van 2 140 486 (waarvan sowat 20% Russe is) in 2008 gehad en 'n oppervlakte van 334,8 km². Vandag is Tasjkent die vierde grootste stad in die voormalige Sowjetunie.


</doc>
<doc id="43734" url="https://af.wikipedia.org/wiki?curid=43734" title="Tbilisi">
Tbilisi

Tbilisi (Georgies: თბილისი [tʰˈbiliˌsi] ) is die hoofstad van Georgië. Met 'n bevolking van 1,15 miljoen in 2010 en 'n oppervlakte van 726 km² (waarvan 70 km² beboude gebiede) is dit die grootste en mees bevolkte stad in die land.

Tbilisi is in die sentrale gedeelte van die Kaukasus-landengte in Oos-Georgië geleë. Dit strek oor 'n afstand van 21 kilometer langs die Koera-rivier (Georgies "Mtkwari"). Die stad word in die weste deur die bergpiek Mtazminda, in die ooste deur die Machata-heuwelketting, in die suide deur die Mtabori- en Solalaki-gebergtes begrens. Vanweë sy bergagtige reliëf is die stadsgebied teen hoogtes van tussen 380 en 727 meter bo seevlak geleë. Talle woonbuurte is op terrasse teen die skuinstes van berghellings gebou.

As hoofstad van Georgië is Tbilisi aan die nege administratiewe distrikte van die land gelykgestel.

Tbilisi is in 'n gematigde subtropiese klimaatstreek met min bewolktheid en 'n gemiddeld van meer as 2 100 sonskynure regdeur die jaar. Die gemiddelde jaarlikse temperatuur is 12,6 °C, met uiterstes van -23 °C in die winter- en 40 °C in die somermaande.

Die gemiddelde jaarlikse reënval is tussen 450 en 650 mm, waarby Mei die natste maand van die jaar is. Swaar donderbuie sak hoofsaaklik in Mei en Junie oor Tbilisi uit. Sneeuvalle van tussen 1 en 10 sentimeter kom in die algemeen tussen November en April voor, tog kan sneeulae uiterstes van tussen 30 en 40 sm bereik.

Georgië is in 'n seismies aktiewe gebied geleë sodat ook Tbilisi verskeie kere deur aardbewings geraak is. Die laaste groot aardskudding, wat 4,8 op die Richterskaal gemeet het, het Tbilisi op 25 April 2002 geruk en ses menselewens geëis. Meer as 10 000 geboue is beskadig, hoofsaaklik in ouer stadsdele soos Mtazminda, Tsjoeghoereti, Isani en Krtsanisi, en meer as 60 miljoen VSA-$ se skade is aangerig.



</doc>
<doc id="43735" url="https://af.wikipedia.org/wiki?curid=43735" title="Suid-Afrikaanse algemene verkiesing van 1981">
Suid-Afrikaanse algemene verkiesing van 1981

Die Suid-Afrikaanse parlementsverkiesing van 1981 het op 28 Januarie 1981 plaasgevind. Die Nasionale Party onder Eerste Minister P.W. Botha het weer 'n oorweldige oorwinning behaal.

Botha het die verkiesing vroeg aangekondig te rede van die stryd tussen die sogenaamde ""verligtes"" ("verligte konserwatiewes" onder die leiding van Botha) en die ""verkramptes"" (konserwatiewes onder die leiding van Andries Treurnicht) binne die regerende Nasionale Party oor die hervorming van die regering.

Die NP het 131 van die 165 setels gewen. Die ultrakonserwatiewe Herstigte Nasionale Party van Jaap Marais het sterk vertoon en 14,09% van die stemme behaal, maar kon weer nie slaag om 'n setel te wen nie. De opposisie Progressiewe Federale Party van Frederik van Zyl Slabbert, sterk gekant teen apartheid, het sy aantal setels van 17 tot 26 opgestoot. Die Nuwe Republiekparty het verder teruggeval, en het 2 setels verloor.


</doc>
<doc id="43736" url="https://af.wikipedia.org/wiki?curid=43736" title="Pous Paulus V">
Pous Paulus V

Paulus V was die 233ste pous van die Rooms-Katolieke Kerk van 1605 tot 1621. Hy was haaks met Galileo Galilei oor laasgenoemde se bevestiging van die heliosentriese stelsel van Copernicus.

Pous Paulus V is gebore as Camillo Borghese op 17 September 1552 in Rome, Italië die oudste van sewe kinders. Sy pa was graaf Marcantonio Borghese. Die Borghese familie was oorspronklik van Sienna, maar het na Rome gevlug. In geskrifte van die tyd word na Camillo verwys as "Romanus". Sy broer Francesco was graaf van Rignano en generaal van die pouslike troepe. 'n Ander broer, Giovanni Battista was goewerneur van Borgo en kasteelheer van die Engeleburg. Sy suster Ortensia trou met Francesco Caffarelli en hulle seun Scipione word later 'n invloedryke kardinaal. Camillo het regte studeer aan die universiteite van Perugia en Padua. Op 3 September 1581 word hy lid van die Apostoliese Penitentiarie. Op 5 Junie 1596 is hy as kardinaal-priester van Sint Eusebio en kardinaal vikaris van Rome aangestel deur Pous Clemens VIII. Hy stel Niccolò Alamanni, wat later die Vatikaan se bibliotekaris sou word, aan as sy sekretaris. Op 14 April 1597 word hy biskop van Jesi. In 1603 word hy kardinaal-vikaris van Rome. Op 16 Mei 1605 volg hy Pous Leo XI op en word gekroon op 29 Mei 1605 deur kardinaal Francesco Sforza. Hy regeer tot sy dood op 28 Januarie 1621 en word opgevolg deur Pous Gregorius XV.
Die naam ‘Paulus’ beteken 'die kleintjie'.

Toe Pous Leo XI sterf was daar 'n aantal bekende kandidate waaronder kardinale Caesar Baronius en Robert Bellarmine. Kardinaal Borghese was die ideale kompromis-kandidaat en hy word verkies met die naam Paulus V. Hy was streng van karakter en nie baie diplomaties nie. Sy eerste handeling was om die biskoppe in Rome terug te stuur na hulle bisdomme, soos deur die konsilie van Trente bepaal. Die pous promulgeer 'n nuwe uitgawe van die "Rituale Romanum", die Roomse liturgieboek op 17 Junie 1614.

Paulus het Galileo Galilei in 1616 ontmoet, nadat kardinaal Bellarmine op die pous se bevel, vir Galileo gewaarsku het om nie die heliosentriese idees van Copernicus te verdedig nie.

Die pous het die Sint Pieterskerk en die Vatikaanse biblioteek klaar gebou. Hy het die Aqua Traiana, 'n ou Romeinse akwaduk laat herstel en sodoende water verskaf aan die regteroewer van die Tiber. Pous Paulus was nie juis 'n beskeie man nie. Op die fries van die loggia waar die seëninge gegee word, het hy die volgende inskripsie (wat nog steeds duidelik te sien is) laat aanbring:

In 1605 rig die pous die Vatikaan se bank, Bank van die Heilige Gees, op.

Die pous het daarop gestaan dat die priesterdom slegs onderworpe sou wees aan die kerklike outoriteite en nie aan die burgerlike gereg nie. Dit het hom in botsing gebring met verskeie state waaronder Venesië. Venesië het twee wette goedgekeur waarmee die pous nie wou instem nie. Die een het verhoed dat onroerende goed aan die priesterdom bemaak word en die ander dat die staat goedkeuring moes verleen vir die bou van 'n kerk. Die inwoners van Venesië wou eintlik 'n skeiding van Kerk en Staat. In April 1606 het die pous die hele bestuur van Venesië geëkskommunikeer en 'n interdik op die stad geplaas. Die priesters in Venesië (behalwe die Jesuïte, die Teatyne en die Kapusyne wat uit die stad verban is) het egter party getrek vir die stad. Binne 'n jaar moes die pous deur die tussenkoms van Frankryk en Spanje, bes gee en die interdik en ekskommunikasie terugtrek op 22 Maart 1607.

Paulus se harde politiek het die grond onder die voete van die gematigde Katolieke in Engeland weggehaal. Sy brief van 9 Julie 1606 aan koning James I van Engeland om hom geluk te wens met sy troonsbestyging, was drie jaar laat. Die eed van trou wat James aan sy onderdane opgelê het was egter nie vir die Katolieke aanvaarbaar nie en op 22 September 1606 verbied die pous katolieke om die eed af te lê. Kardinaal Bellarmine het 'n brief aan die Engelse aartspriester George Blackwell geskrywe, waarin hy hom kritiseer omdat hy die eed van trou afgelê het.
In November 1615 ontvang Paulus 'n afvaardiging van die Japanse samurai heerser Hasekura Tsunenaga. Hasekura het die pous 'n vergulde brief gestuur om te vra vir 'n handelsooreenkoms tussen Japan en Meksiko en vir Christelike sendelinge na Japan. Die pous het die sendelinge gestuur, maar die handelsooreenkoms aan die koning van Spanje oorgelaat.

Pous Paulus V het 60 nuwe kardinale aangestel in 10 konsistories.












Die pous het ook Ignatius van Loyola, Philip Neri, Theresa Avila, Louis Bertrand, Thomas van Villanova, Isidore van Madrid, Aloysius Gonzaga, Stanislaus Kostka, Salvator van Horta, Joachim Piccolomini, Margaret van Castello, Seraphinus van Montegranaro, Pascal Baylon en Francis Xavier salig verklaar.



Saamgestel en vertaal uit die , , en wikipedia en aangevul uit ander bronne soos aangedui.

Basis URL: 


</doc>
<doc id="43739" url="https://af.wikipedia.org/wiki?curid=43739" title="Colombo">
Colombo

Colombo, of somtyds in Afrikaans: Kolombo, (Tamil: கொழும்பு) is die kommersiële hoofstad en grootste stad van Sri Lanka. Die stad het 'n bevolking van 647 100 in 2001 gehad en 'n oppervlakte van 37,31 km².


</doc>
<doc id="43740" url="https://af.wikipedia.org/wiki?curid=43740" title="Blue Mountains">
Blue Mountains

Die Blue Mountains is 'n bergagtige streek in Nieu-Suid-Wallis, Australië. Dit grens aan Sydney se metropolitaanse gebied, met die voethoewels wat sowat 50 km wes van Sydney af begin. Die gebied begin aan die westekant van die Nepean-rivier en strek wes tot so ver as die Cox-rivier.

Die Blue Mountains bestaan hoofsaaklik uit 'n sandsteenplato met skeure van tot 760 m diep daardeur. Die hoogste punt van die bergreeks is 1 190 m bo seevlak. 'n Groot deel van die Blue Mountains is tot 'n wêrelderfenisgebied verklaar en sluit sewe nasionale parkgebiede en 'n natuurreservaat in.

Die Blue Mountains-gebied sluit die plaaslike regeringsgebiede Blue Mountains, Hawkesbury, Lithgow en Oberon in.

Die klimaat wissel met die hoogte bo seespieël. By Katoomba (1 010 m) is die dagtemperatuur in die somer in die 20's met 'n paar dae in die 30's (grade Celsius). Nagtemperature is gewoonlik in die tiene. In die winter is die temperatuur bedags rondom 12 tot 13°C, en so laag as op wolklose nagte en so 2 tot 3°C op bewolkte nagte. Daar kom sowat twee tot drie sneeuvalle jaarliks voor. In die laer gebiede is dit egter beduidend warmer.

Die reënval is ongeveer 1 050 mm in die hoogste dele van die Blue Mountains, met baie mistige dae.


</doc>
<doc id="43741" url="https://af.wikipedia.org/wiki?curid=43741" title="Malé">
Malé

Malé (Dhivehi: މާލެ) is die hoofstad en grootste stad van Maledive. Die stad het in 2006 'n bevolking van 103 693 gehad en het 'n oppervlakte van 5,798 km².


</doc>
<doc id="43742" url="https://af.wikipedia.org/wiki?curid=43742" title="Manama">
Manama

Manama (Arabies: ‏المنامة) is die hoofstad en grootste stad van Bahrein. Die stad het 'n bevolking van 162 000 in 2001 gehad en 'n oppervlakte van 30,54 km². Die Bahrein Wêreldhandelsentrum is 'n 240 meter hoë dubbeltoringkompleks geleë in die stad.


</doc>
<doc id="43743" url="https://af.wikipedia.org/wiki?curid=43743" title="Naypyidaw">
Naypyidaw

Naypyidaw (Birmaans: , Transkripsie: "nepranytau", amptelik "Nay Pyi Taw" en "Naypyitaw") is sedert 6 November 2005 die hoofstad van Mianmar (Birma) toe dit Yangon vervang het. Die stad het 'n bevolking van 925 000 in 2009 gehad en het 'n oppervlakte van 7 054,37 km². Naypyidaw lê in Sentraal Mianmar (Birma) in die Mandalay-divisie.


</doc>
<doc id="43749" url="https://af.wikipedia.org/wiki?curid=43749" title="Suid-Afrikaanse algemene verkiesing van 1987">
Suid-Afrikaanse algemene verkiesing van 1987

Die Suid-Afrikaanse parlementsverkiesing van 1987 het op 6 Mei 1987 plaasgevind. Dit is gehou gedurende 'n noodtoestand (krygswet) wat in 1985 afgekondig is as gevolg van (grootliks) swart opstand teen die apartheidsbeleid.
In die aanloop tot die verkiesing breek Wynand Malan weg van die regerende Nasionale Party en saam met Denis Worrall, die terugkerende ambassadeur van Suid-Afrika in Londen, vorm hulle die liberale Onafhanklike Party (OP/IP) op 'n platform van dialoog met die opposisie, insluitende die verbande ANC.

Die Konserwatiewe Party, gestig in 1981 toe dit van die Nasionale Party weggeskeur het onder die leierskap van Andries Treurnicht, het goed gevaar, en word die amptelike opposisie te koste van die Progressiewe Federale Party.

Die regerende Nasionale Party (NP) van Staatspresident P.W. Botha het weer 'n oorweldige oorwinning behaal, maar is vir die eerste keer met 'n regse opposisie gekonfronteer. Die vorige amptelike opposisie, die liberale Progressiewe Federale Party van Colin Eglin, het 6 setels verloor. Die OP/IP van Malan het een setel gewen.

Die ultrakonserwatiewe Herstigte Nasionale Party van Jaap Marais het 'n neerlaag verduur met die opkoms van die KP, en het swaar teruggeval vanaf sy posisie in 1981, en kon weer nie 'n setel wen nie. Sy enigste setel, beset deur Louis Stofberg (wat 'n tussentydse verkiesing in 1985 gewen het), is afgestaan.

Staatspresident Botha het die uitslag as 'n legitimering van sy hervormingsbeleid vertolk.


In Oktober 1987 breek Wynand Malan en Denys Worrall weg en vorm die "Nasionale Demokratiese Beweging" saam met drie wegbrekende parlementariërs van die PFP. In 1989 smelt die PFP, die NDB en die Onafhanklike Party (OP/IP) saam, en vorm die Demokratiese Party, wat later groot sukses in die metropole sou behaal.


</doc>
<doc id="43751" url="https://af.wikipedia.org/wiki?curid=43751" title="Bandar Seri Begawan">
Bandar Seri Begawan

Bandar Seri Begawan (Jawi: ‏بندر سري بڬاوان) is die hoofstad en grootste stad van Broenei. Die stad het in 2001 'n bevolking van 33 026 gehad en 'n oppervlakte van 571 km².


</doc>
<doc id="43753" url="https://af.wikipedia.org/wiki?curid=43753" title="Pous Sixtus V">
Pous Sixtus V

Sixtus V was die 227ste pous van die Rooms-Katolieke Kerk van 1585 tot 1590.

Pous Sixtus V is gebore as Felice Peretti da Montalto op 13 Desember 1521 in Grottammare by Ancona. Sy familie het uit Kroasië gekom en gevlug vir die Turke. Felice was die seun van Piergentile ("Peretto") Di Giacomo en Marianna da Frontilo Di Camerino. Hy was die 4de van sewe kinders en het armoedig groot geword. Hy het die pes oorleef ten spyte daarvan dat sy broer daaraan dood is. In 1551 tree hy toe tot die Franciskaner klooster waar sy oom aan moederskant, Salvatore, monnik was. In 1540 begin hy wysbegeerte studeer in Ferrara en in 1543 teologie in Bologna. In 1544 verhuis hy na Rimini en vandaar in 1546 na Sienna. Op 26 Julie 1548 voltooi hy die magistergraad in teologie aan die universiteit in Fermo. Vanaf 1548 gee hy klas aan die seminarie van Macerata en in 1551 word hy regent van die seminarie in Sienna. In 1553 neem Felice deel aan die generale kapittel van die Franciskanerorde en word in dieselfde jaar regent van die San Lorenzo seminarie in Napels. In 1556 word hy deur Pous Paulus IV as inkwisiteur na Venesië gestuur. Op 16 Julie 1560 word hy konsulent van die Roomse Inkwisisie. Hy neem deel aan die konsilie van Trente en word in 1561 benoem tot prokureur-generaal van die Franciskane. Danksy kardinaal Chislieri (later Pous Pius V) word Felice teologies adviseur van kardinaal Boncompagnie (later Pous Gregorius XIII). Op 15 November 1566 maak Pous Pius V hom biskop van Santa Agata dei Goti. Felice word kardinaal-priester op 17 Mei 1570 en in 1571 word hy aartsbiskop van Fermo. Na die dood van Pous Pius V kom kardinaal Montalto in botsing met Pous Gregorius XIII en word sy pensioen gestop. Deur die steun van Francesco De'Medici bly hy egter 'n belangrike prelaat. Op 24 April 1585 volg hy Pous Gregorius XIII op en word gekroon op 1 Mei 1585 deur kardinaal Ferdinando De'Medici. Hy regeer tot sy dood op 27 Augustus 1590. Hy word opgevolg deur Pous Urbanus VII.

Die naam ‘Sixtus’ beteken ‘die sesde’ in Latyn, maar die Grieks Xystus beteken ‘die beskaafde‘.

Een van die eerste handelinge van Pous Sixtus V was om sy kleinneef Alessandro Damasceni, die toe veertien jaar oud was, tot kardinaal te bevorder. Die pous het 'n duidelike visie oor die Kerk en Rome as die spirituele sentrum van die wêreld. Hy onderneem stappe om die posisie van die Kerk in Europa te verbeter deur die mag van die Kerk in Frankryk te vergroot en die planne van die Hugenote om die Protestantisme te verbrei te vernietig. Hy bestry ook die bandiete in die Pouslike Staat met 'n yster hand. Op die dag van sy kroning het hy gevange bandiete tereggestel en hulle lyke op die brug van die Engeleburg ten toon gestel. Hy stel die doodstraf in vir egskeiding, homoseksualiteit en inses. Hy verbeter die lewenskwaliteit van die inwoners van Rome deur verbetering aan die infrastruktuur en stabilisering van die voedselvoorsiening. Met sy pouslike bul "Postquam verus" van 3 September 1586 stel hy die maksimum aantal kardinale vas op 70. Eers in 1958 sou Pous Johannes XXIII die aantal verhoog. Sixtus het die werking van die kurie verander deur op 11 Februarie 1588 15 "kongregasies" (eintlik kerklike staatsdepartemente) te stig. Hulle het voortaan onder voorsitterskap van die pous die kerklike sake bestuur en dit is vandag nog die geval, hoewel die aantal en spesifieke kongregasies verander het. Die kongregasies wat Sixtus gestig het was:

Op 1 Augustus 1589 stig hy 'n kollege vir elf Slawiese priesters met sy bul "Sapientiam Sanctorum". Sixtus V verhoog die belasting sterk en teen die einde van sy kort pontifikaat was hy een van die rykste vorste van Europa.

Toe Sixtus V aan die bewind gekom het, was Rome in 'n verwaarloosde toestand. Slegs een derde van die ou stad was bewoon. Die akwadukte het nie meer gewerk nie en die paaie was in baie slegte toestand. Pelgrims het groot moeite gehad om die sewe hoofkerke van Rome te besoek. Sixtus het dadelik begin met die hervorming van die stadsbestuur en nuwe stadsbeplanning gedoen. Hoewel sy plan nie volledig voltooi is tydens sy pontifikaat nie, het sy plan Rome se ontwikkeling vir die volgende eeue bepaal. Sy beplanning getuig van 'n baroktendens met twee fokale punte en lang lane. Hy het vier obeliske laat oprig waaronder die een wat tans nog staan op die Sint Pietersplein.

Pous Sixtus V het 33 kardinale aangestel in agt konsistories.












Saamgestel en vertaal uit die , , en wikipedia en aangevul uit ander bronne soos aangedui.

Basis URL: 


</doc>
<doc id="43756" url="https://af.wikipedia.org/wiki?curid=43756" title="Twitter">
Twitter

Twitter is 'n sosiale netwerk- en mikrojoernaaldiens wat gebruikers in staat stel om boodskappe, bekend as "tweets", te versend en te lees. Tweets is teksgebaseerde boodskappe van tot 140 karakters wat op die outeur se profiel gepubliseer word en aan die outeur se subskripsiegehoor, bekend as "followers" (volgelinge), gestuur word.

Die verstekverstelling is dat boodskappe in die openbaar vrygestel word, maar gebruikers kan aflewering beperk tot diegene in hul virtuele vriendekring. Gebruikers kan tweets via die Twitter-webwerf, SMS of ander eksterne toepassings stuur en ontvang. Alhoewel die Twitterdiens op sigself niks kos nie, betaal die gebruiker wel vir toegangskostes soos internet- of SMS-fooie aan haar of sy persoonlike telekommunikasiediensverskaffer.

Die 140-karakterbeperking wat boodskappe op Twitter dra is aanvanklik ingestel sodat boodskappe met SMS-kommunikasie versoenbaar sou wees, en hierdie beperking het tot gevolg gehad dat die snelskrif en internetsleng wat gewoonlik in SMS'e gebruik word, nou ook na die web gebring is. Die 140-karakterbeperking het ook die gebruik van URL-verkortingsdienste soos tinyurl, bit.ly en tr.im, en inhoudsakkommoderingsdienste soos Twitpic en NotePub aangemoedig, omdat hierdie inhoud en teks gewoonlik meer as 140 karakters beslaan.

Sedert dit in 2006 deur Jack Dorsey geskep is, het Twitter wêreldwyd beroemd en gewild geraak. Dit word soms as die "SMS van die internet" beskryf.

Twitter het hul nuus- en inligtingsnetwerkstrategie in November 2009 beklemtoon deur die vraag wat dit gebruikers vir statuswysigings vra van "What are you doing?" (Afrikaans: "Wat doen u?") na "What's happening?" (Afrikaans: "Wat gebeur?") te verander. Twitter word deur Alexa se webverkeeranalise as een van die vyftig gewildste webwerwe ter wêreld gelys. Alhoewel skattings oor die aantal daaglikse gebruikers van die diens verskil omdat die maatskappy nie die aantal aktiewe rekeninge bekend maak nie, het 'n Compete.com-webjoernaalinskrywing in Februarie 2009 Twitter as die derdegrootste sosiale netwerk aangedui gebaseer op hul beraming van 6 miljoen unieke maandelikse besoekers en 55 miljoen maandelikse besoeke. In Maart 2009 het 'n Nielsen.com-webjoernaal Twitter as die snelgroeiendste webwerf in die Lidmaatskapgemeenskappekategorie vir Februarie 2009 gelys. Twitter het 'n maandelikse groeikoers van 1 382 persent gehad en Zimbio het 240 persent behaal, gevolg deur Facebook met 'n toename van 228 persent.



</doc>
<doc id="43757" url="https://af.wikipedia.org/wiki?curid=43757" title="Sentraal-Afrikaanse Federasie">
Sentraal-Afrikaanse Federasie

Die Sentraal-Afrikaanse Federasie of Federasie van Rhodesië en Njassaland (Engels: "Central African Federation" of "Federation of Rhodesia and Nyasaland") was 'n dekade lange federasie tussen die destydse Britse gebiede Noord-Rhodesië en Njassaland en Suid-Rhodesië, wat op 1 Oktober 1953 tot stand gekom het en op 31 Desember 1963 ontbind is. Die federasie se totale oppervlakte van meer as 1 254 000 km, waarvan Noord-Rhodesië meer as die helfte beslaan het, was groter as Suid-Afrika.

Voor die Tweede Wêreldoorlog het Suid-Rhodesië se ekonomie noustrop getrek en is dit oorheers deur die uitvoer van onverwerkte produkte van die blanke boere en grondstowwe van kleinskaalse mynboubedrywighede. Die oorlog het die ekonomie gunstig geraak en die regering, sedert 1933 onder leiding van die eerste minister Godfrey Huggins, het die geleenthede aangegryp deur inflasie in bedwang te hou en die yster-en-staal- en tekstielbedryf met regeringsbystand aan te moedig. Die vervaardigingsbedryf het, danksy kunsmatige beskerming tydens die oorlog, gou op dreef gekom en kort voor lank die ekonomie begin oorheers. Daar was 'n groot aanvraag na landbouprodukte, veral tabak, en strategiese minerale, wat die ekonomie tussen 1938 en 1958 teen 'n jaarlikse koers van 'n geskatte 9% laat groei het. Die oplewing het na die oorlog voortgeduur en immigrasie, veral uit Suid-Afrika en Groot-Brittanje, het die blanke bevolking van 80 500 in 1945 tot 205 000 in 1958 laat toeneem.

Dié verwikkelinge het die vraagstuk van 'n federasie met Noord-Rhodesië en Njassaland, waaroor lank reeds debat gevoer is, opgelos. Suid-Rhodesië was eintlik ten gunste van samesmelting van die drie gebiede om sodoende Britse beheer uit te skakel, maar Groot-Brittanje het so 'n eenheid verwerp. Tydens 'n referendum in April 1953 in Suid-Rhodesië het 25 570 van die kiesers ten gunste van 'n federasie gestem en 14 729 daar teen. Dit het gevolg op 'n veldtog waartydens veral die ekonomiese voordele van 'n federasie beklemtoon is: die opbrengs uit Noord-Rhodesië se koperbronne, Njassaland se groot arbeidsmag en albei as afsetgebied vir Suid-Rhodesië se vervaardigingsektor.

Na afloop van die Tweede Wêreldoorlog (in 1945) het die Arbeidersparty die bewind in Groot-Brittanje oorgeneem en so verandering in sy Afrika-gebiede en elders ter wêreld begin toegeneem. In dieselfde jaar het swart spoorwegwerkers in Noord-Rhodesië gestaak vir beter vergoeding en die aandag toegespits op die behoefte aan doeltreffende maatstawwe vir arbeidsonderhandelinge. Uiteindelik is swart vakbonde gewettig en in 1949 het alle swart mynwerkers in 'n enkele vakbond verenig. Dié vakbond het sy krag tydens 'n uitgerekte maar vreedsame staking in 1952 vertoon.

Intussen het 'n hewige debat oor die gebied se grondwetlike toekoms gewoed. Baie blankes wou so gou moontlik die Britse koloniale juk afwerp. Verkose lede van die Wetgewende Vergadering was steeds in die minderheid en talle blankes het geglo al manier om beheer oor hulle eie sake te verkry, sou 'n vereniging of federasie met die setlaars van Suid-Rhodesië wees. Blankes en swartes was ewe wrokkig oor die belasting wat Groot-Brittanje uit die gebied se kopermyne verdien het en waardeur die koloniale besitter miljoene ponde uit Noord-Rhodesië getap het, sonder dat hy enige noemenswaardige ontwikkeling in die gebied befonds het. Ondanks sy ontsaglike mineralerykdom, het Noord-Rhodesië selfs die mees basiese maatskaplike dienste kortgekom.

Die meeste swartes in Noord-Rhodesië het egter 'n federasie teengestaan, omdat hulle maar alte bewus was dat dit setlaarbeheer ook noord van die Zambezi sou bring. Hulle was ook bevrees dat tot grootskaalse grondonteiening sou lei, soos reeds in die Suide die geval was.
Voor swart vakbonde gewettig is, het swart werkers sogenaamde welsynverenigings gestig om werkers se probleme te bespreek, druk op plaaslike owerhede uit te oefen en 'n kommunikasienetwerk in die hele gebied op te bou. In 1946 het dié verenigings afgevaardigdes na 'n konferensie in Lusaka (die gebied se hoofstad sedert 1935, toe dit Livingstone vervang het) gestuur, waar hulle die Federation of Welfare Societies gestig het.

Die swartes se vrese vir federasie het hulle in die jare veertig en vyftig 'n gemeenskaplike doelwit gebied. In 1948 is die Federation of Welfare Societies in 'n onbeskaamde politieke liggaam omskep toe die Northern Rhodesia Congress ontstaan het. Van 1951 tot 1953 het die Congress, onder leiding van Harry Nkumbula, geesdriftig steun gewerf teen die voorgestelde federasie. Die gety het agter teen hulle gedraai toe die Konserwatiewe Party in 1951 die Britse regering oorneem. Om verskeie redes was dié party meer geneig om meer mag aan blanke nedersetters in Midde-Afrika toe te staan.

Swart en verligte, blanke bewoners van die destydse Njassaland het sedert die jare negentig van die 19de eeu keer op keer planne vir nouer samewerking met die gebied se suidelike bure teengestaan. Hulle het in die tussen omstreeks 1920 en 1940 hewig te velde getrek teen voorstelle van samesmelting en toe die nedersetters in 1949 hulle doelwit van samesmelting na federasie verander, was die weerstand daarteen ewe heftig. Dit het in 1951 verder toegeneem toe die Britse regering tot 'n federasie toegestem en 'n hoogtepunt bereik toe die federasie in Oktober 1953 amptelik van stapel laat loop is. Hulle teenstand was hoofsaaklik gegrond op hoofmanne se vrese dat 'n federasie eie magsbasis sou ondermyn.

Teen die wil van die meeste swartes in Noord-Rhodesië kom die Federasie van Sentraal-Afrika dus op 1 Oktober 1953 tussen die drie koloniale gebiede tot stand met Godfrey Huggins (later lord Malvern) as eerste minister ná sy United Federal Party die eerste federale verkiesing gewen het. Daaropvolgende verkiesings is deur dieselfde party gewen onder leiding van sir Roy Welensky. Die destydse Salisbury was naas hoofstad van Suid-Rhodesië ook die federale hoofstad. Huggins is in 1956 opgevolg deur sir Roy Welensky, ook van Suid-Rhodesië. Soos verwag, het die federasie besondere ekonomiese voordele vir die Suide ingehou, maar swart nasionalistiese bewegings in die ander twee gebiede het Welensky se poging om dominiumstatus vir die federasie te kry terwyl dit deur blankes beheer is, in die wiele gery. Brittanje het, ná die Monckton-kommissie sy bevindings bekend gemaak het, toegegee aan 'n Grondwet vir Njassaland (1961) en Noord-Rhodesië (1962) wat die meerderheid in albei gebiede aan die bewind gebring het. Hierna het die druk om die federasie te ontbind, onuithoubaar geword.

Die federasie se bevolking, wat bestaan het uit die gesamentlike bevolking van sy drie samestellende dele, was omstreeks 1962 9 386 900. Dit het bestaan uit:

"Noord-Rhodesië" (1961-sensus)
"Suid-Rhodesië" (1961-sensus)
"Njassaland" (1962-skatting)
"Groottotaal"

Dié verwikkelinge het daartoe gelei dat die federasie uiteindelik op 31 Desember 1963 ontbind het. Dit het baie blankes in Suid-Rhodesië se houding teen Groot-Brittanje laat verhard, omdat hulle geglo het die ontbinding was weens Brittanje se inskiklikheid jeens swart eise. Veral het dit die Rhodesiese blankes se gesindheid rakende swart vooruitgang nadelig geraak en saam met ander faktore regstreeks gelei tot Rhodesië se verklaring van eensydige onafhanklikheid op 11 November 1965.



</doc>
<doc id="43758" url="https://af.wikipedia.org/wiki?curid=43758" title="Lene Marlin">
Lene Marlin

Lene Marlin (* 17 Augustus 1980) is 'n Noorse musikant. Sy is as Lene Marlin Pedersen op 17 Augustus 1980 in Tromsø, Noorweë gebore.

Lene Marli is ontdek toe sy by die plaaslike radiostasie NRK Tromsø 'n proefopname gemaak het. So het sy in kontak met EMI Noorweë gekom, waar sy 'n kontrak aangebied is. In Oktober 1998 het haar eerste enkelspeler "Unforgivable Sinner" in Noorweë uitgekom, wat in 'n rekordtempo op nommereen op die Noorse trefferlyste beland het. In drie dae is 50 000 eksemplare verkoop; nooit vantevore is daar in Noorweë soveel eksemplare van 'n enkelspeler verkoop nie. Die nommer het in totaal agt weke lank op die trefferlyste geboer. Dit het later ook nommereen in Frankryk geword nadat dit in die rolprent "Mauvaises Fréquentions" gebruik is.

Die tweede enkelspeler, "Sitting Down Here", het in Februarie 1999 uitgekom en is tot vandag toe haar grootste sukses. In Maart 1999 het Marlin se debuutalbum, "Playing My Game", verskyn. Ook die album het vreeslik goed verkoop en dit was meteen 'n rede om dit in die res van Europa en Japan uit te bring. Huidig is twee miljoen eksemplare van die album verkoop. In Oktober 1999 is "Where I'm Headed" as derde enkelspeler van die album uitgebring.




</doc>
<doc id="43759" url="https://af.wikipedia.org/wiki?curid=43759" title="Sissel Kyrkjebø">
Sissel Kyrkjebø

Sissel Kyrkjebø (IFA: [sɪsəl ʃʏrʃəbə] (Engelse uitspraak), [sɪsəl çʏrçəbø] (Noorse uitspraak); * 24 Junie 1969 in Bergen, Noorweë), ook bekend as bloot Sissel, is 'n Noorse sopraan.

Sy is die bekendste vir die sang van die Olimpiese Gesang (Hymne Olympique) tydens die Opening- en Afsluitingseremonies vir die Olimpiese Winterspele 1994 in Lillehammer, Noorweë, vir duette met Plácido Domingo, Charles Aznavour, José Carreras, Neil Sedaka, Warren G, Dee Dee Bridgewater, Josh Groban, Diana Krall, Russell Watson en The Chieftains, en vir haar deelname aan die "Titanic"-rolprentklankbaan.

Kyrkjebø het haar eerste Amerikaanse Grammy-nominasie op 6 Desember 2007 ontvang vir 'n samewerking met die Mormon Tabernacle Choir. "Spirit of the Season" (Afrikaans: "Gees van die seisoen"), 'n versameling liedere van die koor se Kerskonsert in 2006 saam met Noorse opneemkunstenaar Kyrkjebø en die Orchestra at Temple Square, is vir die Best Classical Crossover Album of the Year-toekenning genomineer, asook vir Best Engineered Classical Album.

Kyrkjebø word as een van die wêreld se voorste crossover-soprane geag. Haar musikale styl strek die omvang van popopnames en volksliedjies, tot klassieke stem en opera-arias. Sy besit 'n kristalstem en wye stembereik en swengel af van mezzosopraannote, in arias soos "Mon cœur s'ouvre à ta voix" van Camille Saint-Saëns se opera "Samson et Dalila", tot die F herstellingsteken bo sopraan C. Sy sing hoofsaaklik in Engels en Noors, maar het ook liedere in Sweeds, Deens, Gaelies, Italiaans, Frans, Russies, Yslands, Faroëes, Duits, Māori, Japannees en Latyn gesing.

Kyrkjebø se gekombineerde soloalbumverkope (nie insluitend van klankbane en ander albums waartoe sy bygedra het nie) tel 10 miljoen, die meeste waarvan in Noorweë — 'n land met 'n bevolking van 4,7 miljoen mense. 'n Aansienlike aantal albums is egter ook in Swede en Denemarke verkoop. Met haar bydraes tot die "Titanic"-klankbaan, "Christmas in Vienna" en ander samewerkings, tel haar albumverkope by die 35 miljoen items.

'n Roos wat deur Poulsen Roser geteel is, is na Kyrkjebø vernoem en sy het die roos op 4 Augustus 2009 in Baronie Rosendal gedoop.




</doc>
<doc id="43763" url="https://af.wikipedia.org/wiki?curid=43763" title="Noord-Rhodesië">
Noord-Rhodesië

Noord-Rhodesië (Engels: "Northern Rhodesia", amptelik "Protektoraat van Noord-Rhodesië", Engels: "Protectorate of Northern Rhodesia"; genoem na Cecil Rhodes) was 'n Britse protektoraat in Midde-Afrika van 1924 tot en met die onafhanklikwording van die gebied op 24 Oktober 1964 as Zambië.

Cecil John Rhodes was hoofsaaklik verantwoordelik vir Britse indringing noord van die Zambezi tydens die laaste twee dekades van die 19de eeu. Rhodes het daarna gestrewe om die koperbronne van Katanga en die goudbronne tussen die Limpopo en die Zambezi by sy mynboubelange in te sluit. Die Britse regering was daarop ingestel om Britse opperheerskappy aan die Kaap te handhaaf en te keer dat Boere, Portugese of Duitsers vyandige alliansies verder noord aangaan. Daarom staan die Britse regering in 1889 'n oktrooi aan die pasgestige British South Africa Company (BSA) toe om die oostelike gedeelte van die huidige Zimbabwe te beset, terwyl die maatskappy verdrae sluit met en vergunnings kry van verskeie swart hoofmanne noord van die Zambezi. So kom die grootste deel van die latere Noord-Rhodesië onder Britse invloed.

Die BSA het min by die gebied se bestuur gebaat, omdat dit te duur was om koper na die kus te vervoer en Katanga (tans Shaba), in die suide van die teenswoordige Demokratiese Republiek van die Kongo, die grootskaalse beleggings wat vereis is vir winsgewende ontginning, gelok het. Daarom dra die BSA in 1924 sy administratiewe pligte in Noord-Rhodesië aan die Britse koloniale kantoor oor. 'n Wetgewende Vergadering is in die lewe geroep, maar swartes is vir alle praktiese doeleindes daarvan uitgesluit.

Tydens die eerste dekade na die Britse regering die gebied oorgeneem het, is die ryk reserwes in die latere Koperstreek doeltreffend op 'n groot skaal ontgin. Weens die snelle vooruitgang van die elektriese en motorbedryf het die wêreldwye vraag na koper skerp toegeneem. Geoloë het daadwerklik in Noord-Rhodesië begin prospekteer. Groot are koper is in die dekade na 1920 diep onder oppervlak by Mufulira, Roan Antelope en Nkana ontdek, asook 'n veel groter bron naby die oppervlak by Nchanga. Die Groot Depressie het die ontwikkeling van myne gekniehalter, maar teen die middel van die jare dertig is die bedryf behoorlik gevestig.

Die vinnige nywerheidsontwikkeling het 'n ingrypende maatskaplike en politieke uitwerking op die gebied gehad. Daar was skreiende ongelykhede behandeling van wit en swart werkers, veral omdat die koloniale regering en mynbase eweseer wou keer dat swart mynwerkers hulle blywende op die myndorpe vestig. Die regering het swart vakbonde verbied, daarom bring die swart werkers sogenaamde "welsynverenigings" op die been. In 1946 het landelike sowel as stedelike afgevaardigdes van dié verenigings in die hoofstad Lusaka beraadslaag en die Federation of Welfare Societies gestig as verenigde front.

In 1945 kom die Arbeidersparty in Brittanje aan die bewind en sodoende versnel die pas van politieke verandering. Kort hierna wettig die regering swart vakbonde en in 1949 kom al die swart mynwerkersvakbonde in 'n enkele vakbond byeen. Dié vakbond bult sy spiere tydens 'n land maar vreedsame staking in 1952, wat tot aansienlike loonvergogings gelei het.

Intussen is die grondwetlike toekoms van die gebied ernstig gedebatteer. Baie blankes wou graag die juk van die Britse koloniale kantoor afwerp en verkose lede van die Wetgewende Vergadering was steeds die minderheid, daarom wou dit voorkom asof setlaarbeheer oor Noord-Rhodesië slegs deur 'n federasie met die setlaarregering van Suid-Rhodesië bewerkstellig kon word. Blankes én swartes was veral ongelukkig omdat die Britse regering, deur middel van belasting op die kopermyne, miljoene ponde uit die gebied verdien het, maar bitter min maatskaplike opheffing befonds het.




</doc>
<doc id="43764" url="https://af.wikipedia.org/wiki?curid=43764" title="Peterhof">
Peterhof

Peterhof (Russies: Петергоф, "Petergof") is in die federale distrik Sint Petersburg geleë, aan die suidkus van die Golf van Finland. Dit het ’n bevolking van 64 791 (2002-sensus). Dit bevat twee kampusse van die Staatsuniversiteit van Sint Petersburg, asook ’n reeks paleise en tuine wat aangelê is op bevel van tsaar Pieter die Grote. Dit word soms die "Russiese Versaille" genoem.




</doc>
<doc id="43765" url="https://af.wikipedia.org/wiki?curid=43765" title="Somerpaleis">
Somerpaleis

Somerpaleis (Russies: Летний дворец; "Ljetni dworets") is die naam van drie Russiese keiserlike wonings in Sint Petersburg. Net een van hulle staan vandag nog.

Die Somerhuis (1710–1714), een van die eerste geboue in Sint Petersburg en klein in vergelyking met ander keiserlike wonings, is deur Domenico Trezzini in die Barok-styl ontwerp vir tsaar Pieter die Grote. Die klipgebou, wat steeds staan, het net vier hoofkamers.

Daar was eers twee Somerpaleise voor in die Somertuin. Albei is deur Bartolomeo Rastrelli ontwerp vir Russiese keiserinne. Die eerste een (1730) was ’n eenverdiepinggebou in ’n Barok-styl met 28 kamers en ’n groot sentrale saal.

Die tweede een (1741–1744) was ’n groot, indrukwekkende malvapienk gebou met 160 vergulde kamers, ’n kerk en fonteine. Dit was die hoofwoning van keiserin Elisabeth. Katharina die Grote het egter haar hof verskuif na die Winterpaleis. 'n Jaar ná haar dood het haar seun, keiser Paul, wat daar gebore is, gelas dat die verwaasloosde gebou gesloop en vervang word met 'n nuwe woning, die Sint Michail-kasteel.



</doc>
<doc id="43766" url="https://af.wikipedia.org/wiki?curid=43766" title="Pawlofsk-paleis">
Pawlofsk-paleis

Pawlofsk (Russies: Павловск) is ’n dorp in Sint Petersburg, Rusland, net suid van Tsarskoje Selo. In 2002 het dit ’n bevolking van 14 960 gehad.

Die dorp het ontstaan rondom die Pawlofsk-paleis, wat gebou is op ’n stuk grond wat Katharina die Grote aan haar seun, Paul (Russies: Павел; Pawel), geskenk het met die geboorte van sy oudste seun. In 1780 het die argitek Charles Cameron ’n paleis in die Nieu-Klassieke styl vir Paul ontwerp.



</doc>
<doc id="43767" url="https://af.wikipedia.org/wiki?curid=43767" title="Katharinahof">
Katharinahof

Ekaterinhof of Katharinahof (Russies: Екатеринго́ф) is ’n historiese distrik in die suidwestelike deel van Sint Petersburg, Rusland. Die naam het in 1711 ontstaan toe tsaar Pieter die Grote die Ekaterinhof-eiland en die aangrensende grond geskenk het aan sy vrou, die latere Katharina I van Rusland. Hy het ’n houtpaleis met twee verdiepings, ’n kanaal en hawe laat bou. Die projek is ná sy dood laat vaar en dis eindelik in 1924 in ’n brand vernietig.



</doc>
<doc id="43768" url="https://af.wikipedia.org/wiki?curid=43768" title="Sint Pieterskerk, Riga">
Sint Pieterskerk, Riga

Die Sint Pieterskerk (Duits "Petrikirche", Lets "Svētā Pētera Evaņģēliski luteriskā baznīca" - "Evangelies-Lutherse Sint Pieterskerk") was tydens die Middeleeue die hoofkerk van Riga, die hoofstad van Letland. Die eerste verwysing na die kerkgebou - die belangrikste in Riga naas die domkerk - dateer uit die jaar 1209. 

Die huidige Renaissance-gebou het in drie boufases ontstaan - die sentrale gedeelte gedurende die 13de eeu, die koor met kapelkrans, wat deur Johann Rumeschottel ná 1408 volgens die voorbeeld van Rostock se Maria-kerk, en die toring, waarvan die ontwerp aan Hamburg se Sint-Michaelis-kerk ontleen is, vanaf die 15de eeu.

Die oudste gedeeltes van die gebou, wat tot vandag toe bewaar gebly het, is tussen 1408 en 1409 deur die plaaslike gilde van koopmans in die Gotiese styl opgerig. Die invloedryke Hanseatiese koopmans het openlik meegeding met die Domkerk van Riga, wat as setel van die aartsbiskop gedien het, en het besluit om 'n meer indrukwekkende kerkgebou te bou. Die Sint Pieterskerk is in die loop van eeue verskeie kere - onder meer ná 'n aantal brande in die 15de eeu - omgebou, en sy eerste houttoring het in 1491 ontstaan. 

Met 'n hoogte van 136 meter was hierdie toring een van die hoogste geboue in die destydse Europa. 'n Altaarbeeld in die kerk se Mariakapel, wat deur Albrecht Dürer geskep is, is in 1524 tydens 'n Protestantse beeldestorm verniel.

Die houttoring is altesaam vier keer verniel, vir die eerste keer in 1666 en vir die laaste keer op 29 Junie 1941, toe Riga met artillerievuur bestook is. Die kerk het destyds afgebrand en die toring ineengestort. Die heropbou het in 1973 begin, en die kerk is van 'n hysbak voorsien wat besoekers na die tweede galery van die toring teen 'n hoogte van 72 meter neem. Die toring se dakstoel is van yster vervaardig om brande te voorkom, terwyl sy spits van 'n goue haan, die sogenaamde "Petergailis" as simbool vir Riga se vasbeslotenheid om die stad te herbou, voorsien is.

Tydens elke heropbou is 'n glas vanuit die toringspits na benede gegooi, en die aantal skerwe, waarin die glas gebreek het, het die eeue versinnebeeld oor wat die toring sou staan. Gedurende die tweede heropbou het die glas in 'n hoop strooi beland en net in twee dele gebreek. Tydens die laaste heropbou in 1973 het die glas 'n talle stukkies gebreek, en die bewoners van Riga is nou oortuig dat die Sint Pieterskerk tot in alle ewigheid sal staan.


</doc>
<doc id="43770" url="https://af.wikipedia.org/wiki?curid=43770" title="The Lion King">
The Lion King

The Lion King (Afrikaans: "Die Leeukoning") is bekendste tekenprent-rolprent trilogie van Disney. Dit is vervaardig in 1994.

By die aanvang van "Die Leeukoning" word Simba as die pasgebore seun van Koning Mufasa en Koningin Sarabi aan die kykers vertoon. Hy word deur die wyse mandril, Rafiki, gesalf en omhoog bo-op die Leeurots gehou, sodat al die diere van Leeuland hul toekomstige koning kan aanskou.

Soos Simba groter word, verander hy in 'n lewendige, weerbarstige en soms selfs 'n verwaande jong welpie, wat glo dat koningskap beteken dat hy van soggens tot saans kan hiet en gebied soos hy luskry. Deur die welpie se naïewe geaardheid tot sy voordeel aan te wend, vertel sy konkelende oom Scar hom van die Olifantbegraafplaas. Hoewel hy vir Simba aanraai om nie soontoe te gaan nie, weet hy verseker dat die jong welpie uit pure nuuskierigheid juis daar 'n draai sal wil gaan maak. Nie net kies Simba self koers daarheen nie, maar neem ook sy beste maat, Nala, saam met hom. Simba en Nala beraam 'n plan om van Zazu, hul neushoringvoël oppasser, ontslae te raak, wat regdeur 'n musiekblyspel uitgevoer word.

Sodra hulle die begraafplaas bereik, word hulle deur drie gevlekte hiënas, Shenzi, Banzai en Ed, wie eintlik Scar se dienaars is, aangekeer. Mufasa snel die twee welpe te hulp nadat hy deur Zazu van hul verknorsing ingelig is. Mufasa is baie teleurgesteld in Simba, maar besluit daarteen om hom te bestraf. In plaas daarvan leer hy hom van al die groot konings uit die verlede wat bo by die sterre geleë is, wat altyd 'n ogie oor die jong prins hou. Die volgende dag laat Scar Simba alleen in 'n v-vallei agterbly, deur hom wys te maak dat sy vader 'n ‘reuse verrassing’ het wat oppad is, en dat hy daarvoor moet wag. Scar beveel dan vir Shenzi, Banzai en Ed om 'n wildebeesstormloop op die been te bring. Mufasa red Simba uit die stormloop, maar toe hy homself probeer red, word die koning deur sy broer tussen die wildebeeste ingegooi, en vertrap.

Weereens word Simba deur sy oom 'n gat in die kop gepraat, dié keer om te glo dat hy vir sy eie pa se dood verantwoordelik is en daarvoor landuit moet vlug. Emosioneel verpletter en te weerloos om nugter oor die saak dink, kies die hoofkarakter die hasepad. Om doodseker te maak dat Simba nooit as opvolger van die troon sal dien nie, stuur Scar sy hiënas agterna om hom te vermoor. Simba ontsnap 'n strook doringbosse in en hardloop die woestyn in. Die hiënas, afgeskrik deur die doringbosse, reken dat dit onnodig is om Simba verder agterna te sit, siende dat die kanse goed lyk dat hy in die woestyn sal omkom.

Simba val weens hitteuitputting bewusteloos in die woestyn neer. Aasvoëls kolk en vergader rondom Simba, maar word deur Timon en Pumbaa ('n meerkat en vlakvark onderskeidelik) verjaag. Hulle beveilig en neem hom na hul oerwoudtuiste. Waar hulle aanklank vind by die gedagte van 'n roofdier wat hulle eendag kan beskerm, stel hulle Simba aan 'n insekte-dieet voor, wat hy glad nie te versmaai vind nie.
Simba bereik wasdom terwyl hy in die oerwoud woonagtig is. Hy leef tussen drie tot vyf jaar volgens die "Hakuna Matata" (‘"Geen Bekommernisse, Geen Probleme!"’)-leuse, hoewel hy sy pakkie innige selfbeskuldiging steeds met hom saamdra.

Die ommekeer ontstaan toe Nala, wat 'n gewelddadige jong leeuin geword het, in sy lewe weer opdaag. Die ou vriendskapsband tussen Simba en Nala vorder tot 'n liefdesverhouding. Sy vertel hom van Scar se verwoestende dwingelandy wat oor Leeuland woed en probeer Simba oorreed om terug te keer as die regmatige koning. Simba weier om hulp aan haar te verleen of om enige rede vir sy besluit te verstrek.Hy hardloop die grasveld in om hul rusie te beëindig, met Nala wat ontsteld en verward agterbly.

Terwyl Simba alleen is, verskyn Rafiki en vra Simba om hom te volg, omrede hy weet waar om die blykbaar ‘lewendige’ Mufasa op te spoor. Die leeu volg Rafiki deur die grasveld en doringbosse tot by 'n poel water. Hier sê Rafiki vir hom om na sy weerkaatsing te kyk; hy kyk in die gesig van sy pa s’n vas. Mufasa se spook verskyn in 'n warrelende stormwolk, wat vir sy seun aanpraat om na sy vaderland terug te keer en sy geregtelike plek as koning in die lewensiklus te neem. Simba besef wat hom te doen staan en hardloop deur die woestyn terug Leeuland toe. Nala, Timon en Pumbaa haal hom op 'n hoë rots in wat oor die gehawende landskap uitkyk.

Timon en Pumbaa lok 'n paar hiënas weg, wat Simba die kans gun om na Scar te sluip. Hy konfronteer sy oom, wie op sy beurt Simba oortuig om valslik te beken dat hy vir Mufasa se dood aanspreeklik gehou moet word, en probeer Simba, met die hulp van sy hiëna-weermag, om die lewe te bring. Ewenwel, soos Simba aan die rand van Leeurots se voorgebergte vasklou, fluister Scar, wat onder die indruk is dat hy gewen het, aan Simba die waarheid omtrent Mufasa se dood.

'n Verwoede Simba vlieg op en druk Scar se strottehoof teen die grond vas en dwing hom hierdeur om die waarheid aan die nabye leeuinne te bieg. 'n Geveg volg terwyl Leeurots in ligte laaie is, wat veroorsaak is toe 'n weerligstraal 'n dooie boom getref het. Nala versamel al die ander leeuwyfies, wat haar ma Sarafina en die gewese Koningin Sarabi insluit, en val die hiënas aan.

Simba wen die stryd deur Scar oor 'n krans te gooi. Laasgenoemde word deur die hiënas doodgemaak, sienend dat hy vroeër in 'n teenoormekaarstelling met Simba hulle as die ware vyand beskou het, in 'n poging om homself te verontskuldig. Simba neem uiteindelik sy regmatige plek op Leeurots in, en brul onder gietende reën oor sy koninkryk uit.

'n Onbepaalde tydperk later, wanneer Leeuland weer tot sy volle prag herstel is, vergader die diere weereens om Leeurots, waar Rafiki vir Simba en Nala se pasgebore welpie hoog oplig, om sodoende die lewensiklus te laat voortgaan.


</doc>
<doc id="43772" url="https://af.wikipedia.org/wiki?curid=43772" title="Suid-Afrikaanse algemene verkiesing van 1989">
Suid-Afrikaanse algemene verkiesing van 1989

Die Suid-Afrikaanse parlementsverkiesing van 1989 het op 6 September 1989 plaasgevind, en was die laaste verkiesing voor die eerste nie-rassige, demokratiese verkiesing van 1994.
Die verkiesing was vir al drie van die kamers in die parlement:

Die stryd om die verkiesing van die nuwe Volksraad was hoofsaaklik tussen die Nasionale Party van die hervormingsgesinde Staatspresident F.W. de Klerk en die vernaamste opposisieparty, die Konserwatiewe Party van Andries Treurnicht wat teen enige hervorming van die stelsel was, en die liberale Demokratiese Party van Zach de Beer.

Dit was redelik seker dat NP die verkiesing sou wen, maar binne die party was daar vrees vir 'n groot verlies ten koste van die KP van Treurnicht. Hoewel die NP setels verloor het, het die party weer 'n gemaklike meerderheid behaal. Die ultrakonserwatiewe Herstigte Nasionale Party (HNP) van Jaap Marais, wat terug na Verwoerdiaanse apartheid wou gaan, het ondersteuning aan die KP verloor, en kon weer nie slaag om 'n setel te wen nie.

Na aanleiding van die uitslag sê president De Klerk dat die meerderheid van die blanke kieser ondersteun die hervormingsbeleid.


Die opkoms vir die verkiesings vir 'n nuwe Raad van Verteenwoordigers was weer laag: 18%. Die Arbeidersparty van Allan Hendrickse, sterk gekant teen apartheid, het weer 'n groot meerderheid gewen. Die party het wel 7 setels verloor, hoofsaaklik aan die Demokratiese Hervormingsparty, die Verenigde Demokratiese Party en die onafhanklike kandidate.


De Indiërs het soos die Kleurlinge hul stemme vir partye teen apartheid gegee. Solidariteit, die belangrikste party, verloor weliswaar een setel, maar bly met 19 setels wel die grootste party. Die party het nie 'n meerderheid behaal nie, en het 'n koalisie met ander partye gevorm. Die Nasionale Volksparty het die meeste setels afgestaan en verloor 12 setels.



</doc>
<doc id="43774" url="https://af.wikipedia.org/wiki?curid=43774" title="Wladimir-paleis">
Wladimir-paleis

Die Wladimir-paleis (Russies: Владимирский дворец; Wladimirski dworets) is die laaste paleis in Sint Petersburg wat vir die keiserlike familie gebou is. ’n Span argitekte het dit ontwerp vir tsaar Aleksander II se seun, groothertog Wladimir Aleksandrowitsj. Bouwerk het van 1867 tot 1872 geduur. Ná die Russiese Rewolusie is die paleis deur wetenskaplikes gebruik en dit het dus beter bewaar gebly as die meeste ander keiserlike wonings.



</doc>
<doc id="43775" url="https://af.wikipedia.org/wiki?curid=43775" title="Jelagin-paleis">
Jelagin-paleis

Die Jelagin-paleis (Russies: Елагин дворец; "Jelagin dworets"), wat in 1822 voltooi is, is ’n paleis op Jelagin-eiland in Sint Petersburg. Dit was die somerwoning tydens die bewind van tsaar Aleksander I en is deur die argitek Carlo Rossi ontwerp vir Aleksander sa ma, Maria Fjodorowna. Dit is tydens die Tweede Wêreldoorlog verwoes, maar is later herbou en huisves tans ’n museum.



</doc>
<doc id="43776" url="https://af.wikipedia.org/wiki?curid=43776" title="Tauris-paleis">
Tauris-paleis

Die Tauris-paleis (Russies: Таврический дворец; Tawritsjeski dworets) is een van die grootste en histories belangrikste paleise in Sint Petersburg, Rusland.

Prins Grigori Potjomkin van Tauris het sy gunsteling-argitek, Iwan Starof, gevra om die paleis te ontwerp in ’n Palladiaanse styl. Starof het ook ’n groot park en hawe voor die paleis ingesluit wat deur ’n kanaal met die Newarivier verbind was. Bouwerk het in 1783 begin en ses jaar geduur. Die ontwerp van dié vername edelman se woning is regdeur die Russiese Ryk nageboots.

Ná sy dood het Katharina die Grote, wat sy minnares was, die paleis gekoop en die argitek Fjodor Wolkof aangestel om dit in ’n somerpaleis vir haar te omskep.

In die 19de eeu het die argitekte Carlo Rossi en Wasili Stasof dit in ’n woning vir minder belangrike adellikes verander. Danspartye en uitstallings is daar gehou tot in 1906, toe dit die setel van die eerste Russiese parlement geword het. Ná die Russiese Rewolusie het dit die Voorlopige Regering gehuisves.

Sedert die 1990's is die Tauris-paleis die setel van die Interparlementêre Vergadering van Lidlande van die Gemenebes van Onafhanklike State (GOS).




</doc>
<doc id="43777" url="https://af.wikipedia.org/wiki?curid=43777" title="Strelna">
Strelna

Strelna (Russies: Стрельна) is ’n historiese nedersetting aan die Golf van Finland, sowat halfpad tussen Sint Petersburg en Peterhof in Rusland. Dit het ’n bevolking van 12 751 (2002-sensus).

Dit was aanvanklik die landgoed van ’n Sweedse kanselier. In 1714 het Pieter die Grote die argitek Jean Baptiste Le Blond aangestel om ’n somerwoning daar te bou. Le Blond wou die paleis op ’n ronde eiland bou, maar hy is dood nadat slegs die tuine uitgelê was. In 1718 is ’n tydelike houtpaleis daar gebou wat tydens jagtogte gebruik is.

Die argitek Nicholo Michetti het die projek oorgeneem en ’n hoeksteen is in 1720 gelê, maar daar is toe ontdek dat dit onmoontlik was om fonteine daar aan te lê. Pieter het toe sy aandag toegespits op die nabygeleë Peterhof en alle werk aan die Strelna-paleis is gestaak.

Toe Pieter se dogter, Elisabeth, die troon in 1741 bestyg, het sy besluit om haar pa se projek te voltooi. Die argitek Bartolomeo Rastrelli is aangestel om Michetti se ontwerp aan te pas. Rastrelli se tyd is egter in beslag geneem deur die bou van ander paleise en die Strelna-paleis het onvoltooi gebly tot aan die einde van die eeu.

In 1797 is Strelna gegee aan groothertog Konstantyn Pawlewitsj, die tweede oudste seun van keiser Paul. Hy het die paleis teen 1807 laat voltooi. Dit het in sy familie se besit gebly tot met die Russiese Rewolusie. Die paleis is daarna verwaarloos en in die Tweede Wêreldoorlog byna heeltemal verwoes. Nog net die mure het ná die oorlog gestaan.

Eers in 2001 het Wladimir Poetin gelas dat die paleis volgens Le Blond se oorspronklike planne herbou word as ’n presidensiële woning in Sint Petersburg.

Ter voorbereiding van die viering van die 300-jarige bestaan van Sint Petersburg in 2003 het die Russiese regering die paleis en die terrein laat restoureer as ’n konferensiesentrum en presidensiële woning. Die gerestoureerde Konstantyn-paleis het meer as vyftig staatshoofde gehuisves. Drie jaar later, in Julie 2006, is die 32ste G8-beraad daar gehou. Tydens die beraad het die wêreldleiers in 18 luukse-huisies teen die see gebly. Elk van die huisies is genoem na ’n historiese Russiese dorp. Die vroeë 19de-eeuse stalle is omskep in ’n vierster-hotel vir ander besoekers.



</doc>
<doc id="43778" url="https://af.wikipedia.org/wiki?curid=43778" title="Paleis van Groothertog Aleksei Aleksandrowitsj">
Paleis van Groothertog Aleksei Aleksandrowitsj

Die Paleis van Groothertog Aleksei Aleksandrowitsj is geleë aan die oewer van die Moika-rivier in Sint Petersburg, Rusland. Groothertog Aleksei was die sesde kind van tsaar Aleksander II. Ná ’n besoek aan Amerika en Japan het hy ’n gebou aan die oewer van die Moika-rivier gekoop wat hy deur die argitek Maximilian Messmacher laat herbou het. ’n Ander styl is vir elk van die fasades gekies.

In 1910 is ’n deel van die tuin verkoop vir die bou van ’n lekkergoedfabriek. Hoewel die paleis in 1968 as ’n nasionale baken aangewys is, het dit jare lank verwaarloos gebly. Dit word tans gerestoureer en sal in Desember 2008 heropen word as die Huis van Musiek.


</doc>
<doc id="43779" url="https://af.wikipedia.org/wiki?curid=43779" title="Marmerpaleis">
Marmerpaleis

Die Marmerpaleis (Russies: Мраморный дворец; "Mramorni dworets") was een van die eerste Nieu-klassieke paleise in Sint Petersburg, Rusland. Dit is oos van die Winterpaleis geleë.

Dit is deur graaf Grigori Orlof, ’n minnaar van Katharina die Grote en een van die magtigste edelmanne van die 1760's, laat bou. Bouwerk het in 1768 begin volgens die planne van Antonio Rinaldi. Die naam kom van die oorvloedige gebruik van ’n groot verskeidenheid kleure marmer – van ’n growwe Finse graniet tot pienk Kareliese marmer en wit en blougrys Oeral-marmer. Altesaam 32 kleure marmer kan onderskei word.

Die paleis huisves tans permanente uitstallings van die Russiese Staatsmuseum.



</doc>
<doc id="43780" url="https://af.wikipedia.org/wiki?curid=43780" title="Nikolaas-paleis">
Nikolaas-paleis

Die Nikolaas-paleis (Russies: Николаевский дворец, "Nikolajefski dworets") is een van verskeie paleise in Sint Petersburg wat deur die argitek Andreas Stackensneider ontwerp is vir die kinders van tsaar Nikolaas I van Rusland. Die paleis van groothertog Nikolai Nikolajewitsj is deel van ’n uitgestrekte kompleks met ’n kerk, ryskool en verskeie buitegeboue.

Die Bolsjewiste het dit hernoem tot die "Paleis van Arbeid" (Russies: Дворец труда; Dworets troeda) en dit aan die vakbonde gegee wat dele van die eklektiese enterieur van die paleis verwoes het met die doel om dit vir hul gebruik aan te pas.



</doc>
<doc id="43781" url="https://af.wikipedia.org/wiki?curid=43781" title="Mariinski-paleis">
Mariinski-paleis

Die Mariinski-paleis (Russies: Мариинский дворец; "Mariinski dworets") is die laaste Nieu-klassieke keiserlike paleis wat in Sint Petersburg, Rusland, gebou is. Dit is suid van die Sint Isak-plein, oorkant die Blou Brug oor die Moika-rivier, geleë.

Die paleis is tussen 1839 en 1844 laat bou volgens ’n ontwerp van Andrei Stackensneider. Dit was ’n geskenk van tsaar Nikolaas I vir sy dogter Maria met haar troue. Elke hoofkamer is in ’n ander styl ontwerp.

Sedert 1917 was dit die setel van die Staatsraad van die Russiese Ryk en die Sowjet van Ministers. Ná die Russiese Rewolusie het dit verskeie departemente en akademies gehuisves. Tydens die Tweede Wêreldoorlog was dit ’n hospitaal en is dit erg deur bomme beskadig.

Ná die oorlog het dit die setel van die Leningrad-sowjet geword, wat in 1994 vervang is deur die Sint Petersburgse Wetgewende Raad.



</doc>
<doc id="43782" url="https://af.wikipedia.org/wiki?curid=43782" title="Sint Michail-kasteel">
Sint Michail-kasteel

Die Sint Michail-kasteel (Russies: Михайловский замок; "Michailofski zamok"), ook bekend as die Ingenieurskasteel (Инженерный замок; Inzjenerni zamok), is ’n voormalige keiserlike woning in die historiese deel van Sint Petersburg, Rusland. Dit is van 1797 tot 1801 gebou as ’n woning vir keiser Paul deur die argitekte Vincenzo Brenna en Wasili Bazjenof. Die kasteel lyk van elke kant af anders omdat verskeie boustyle gebruik is.

Die Sint Michail-kasteel het ’n klein somerpaleis van keiserin Elisabeth vervang, net suid van die Somertuin. Paul, wat altyd bang was vir sluipmoordaanvalle, het nie van die Winterpaleis gehou nie en het nooit daar veilig gevoel nie. Vanweë sy belangstelling in Middeleeuse ridders en sy vrees vir sluipmoordaanvalle het hy dit soos ’n kasteel laat bou. Dit word omring deur water van die Moika- en Fontanka-rivier en twee kanale wat spesiaal laat grawe is sodat die kasteel op ’n kunsmatige eiland lê wat net deur ’n ophaalbrug bereik kan word.

Ironies is Paul in ’n sluipmoordaanval dood net 40 nagte nadat hy in die nuwe kasteel ingetrek het. Hy is op 12 Maart 1801 in sy eie slaapkamer vermoor deur ’n groep offisiere wat hy ontslaan het. Die samesweerders het hom probeer dwing om ’n abdikasie-dokument te teken. Hy het weerstand gebied, waarna hy met ’n swaard gekap, gewurg en toe doodgetrap is.

Ná sy dood het die keiserlike familie na die Winterpaleis teruggetrek. Sint Michail is in 1823 aan die leër se ingenieurskool geskenk. Dit staan sedertdien bekend as die Ingenieurskasteel. In die vroeë 1990's het Sint Michail ’n tak van die Russiese Museum geword en dit huisves nou sy portretgallery.




</doc>
<doc id="43783" url="https://af.wikipedia.org/wiki?curid=43783" title="Tsarskoje Selo">
Tsarskoje Selo

Tsarskoje Selo (Russies: Ца́рское село́; "Tsaardorp") is ’n voormalige paleiskompleks van die keiserlike familie van Rusland. Dit is 26 km suid van Sint Petersburg en is nou deel van die dorp Poesjkin.

In 1708 het Pieter die Grote die stuk grond aan sy vrou, die toekomstige keiserin Katharina I, geskenk. Sy het die Blagowesjtsjenskaja (Mariaboodskap)-kerk in 1724 daar gebou en die nedersetting se naam na Blagowesjtsjenskoje verander, maar dit was nie lank in gebruik nie.

Dit was Katharina wat dit as ’n landelike woning vir die keiserlike familie begin gebruik het. Haar dogter, Elisabeth, en haar argitek Bartolomeo Rastrelli was grootliks verantwoordelik vir die bou van die Katharina-paleis. Later het Katharina die Grote en haar argitek Charles Cameron die gebou vergroot. Daar is tans twee paleise op die terrein: die Katharina-paleis in ’n Barok-styl met die aangrensende Katharina-park, en die Nieu-klassieke Aleksander-paleis met die aangrensende Aleksander-park.

Teen die einde van die 18de eeu was Tsarskoje Selo ’n gewilde somertuiste van die adellikes. Die regimente van die paleiswag was suid van die dorp gestasioneer op ’n dorp wat Katharina die Grote in die 1770's gestig en Sofia (haar oorspronklike, Duitse naam) genoem het. In 1808 het Sofia en Tsarskoje Selo saamgesmelt en een dorp geword.

In 1811 het tsaar Aleksander I die vooraanstaande liseum daar geopen waar Aleksander Poesjkin een van die eerste studente was. Die dorp sou later, in die Sowjet-tyd, na hom genoem word. Hy het sy graad in 1817 gekry. In die 20ste eeu was die bekende digters Anna Achmatowa en Innokenti Annenski studente daar.

Die dorp het die nywerheidsontwikkelinge van die 19de eeu grootliks vrygespring, hoewel die eerste Russiese spoorlyn in 1837 tussen dié dorp en Sint Petersburg gebou is. In die lente van 1917 is tsaar Nikolaas II en sy gesin in die Aleksander-paleis aangehou. In 1918 het die Bolsjewiste die dorp se naam verander na Detskoje Selo (Kinderdorp) en in 1937 is dit weer hernoem na Poesjkin met die honderdste herdenking van die digter se dood.

Op 17 September 1941 het Nazi-Duitsland die dorp Poesjkin ingeneem en baie van die historiese geboue, monumente en kunswerke verwoes. Die Sowjetunie het die dorp op 24 Januarie 1944 bevry. Ná die oorlog het restourasiewerk aan Tsarskoje Selo begin. Baie kamers in die Katharina-paleis is al gerestoureer, maar werk aan die Aleksander-paleis en die kerk is steeds aan die gang.



</doc>
<doc id="43784" url="https://af.wikipedia.org/wiki?curid=43784" title="Poesjkin">
Poesjkin

Poesjkin (Russies: Пу́шкин) is ’n dorp 26 km suid van Sint Petersburg, Rusland. Die bevolking is 92 721 (2010-sensus).

Die dorp is in die 18de eeu gestig as ’n somerwoning van die keiserlike familie met die naam Tsarskoje Selo (Tsaardorp). In 1918 het die Bolsjewiste die dorp se naam verander na Detskoje Selo (Kinderdorp) en in 1937 is dit weer hernoem na Aleksander Poesjkin met die honderdste herdenking van die digter se dood. Hy was een van die eerste studente aan die dorp se liseum.

Op 17 September 1941 het Nazi-Duitsland die dorp ingeneem en baie van die historiese geboue, monumente en kunswerke verwoes. Die Sowjetunie het die dorp op 24 Januarie 1944 bevry.



</doc>
<doc id="43785" url="https://af.wikipedia.org/wiki?curid=43785" title="Geskiedenis van die Verenigde Nasies">
Geskiedenis van die Verenigde Nasies

Die wêreld van die twintigste eeu het ’n baie ingewikkelde organisasie geword waarin dit byna onmoontlik is vir een volk om in ’n toestand van afsondering van die res te leef. Die hele aard van die wêreld het verander deur die ontwikkeling van vervoer en verbindingsmiddele. Uitvindings soos die radio was in gebruik geneem om nuus oor die wêreld te flits sonder inagneming van nasionale grense. Internasionale betrekkinge maak die een of ander vorm van wêreldsamewerking noodsaaklik.

Die Eerste Wêreldoorlog het die gedagtes van die mensdom met soveel afsku vir oorlog vervul dat ’n internasionale organisasie gestig is, bekend as die Volkebond, waardeur gehoop is dat alle volke sou saamwerk om wêreldvrede in stand te hou. Die Bond het binne sekere perke goed gedoen, maar het nie daarin geslaag om veel ernstige internasionale vraagstukke op te los nie. Toe nuwe diktators in Europa en die Verre Ooste verrys het, is die wêreld weer in konflik gedompel wat nog verskrikliker as die eerste was. Die pogings van hierdie diktators om die wêreld te oorheers, is egter gedwarsboom, en daar is meer as ooit besef dat die mens se denke in die toekoms op wêreldwye grondslag moet wees as ’n toestand van vrede gehandhaaf moet word. Met dié doel voor oë is die organisasie van die Verenigde Volke geskep as ’n middel om verligting te bring in internasionale spanning en om lande aan te moedig om saam te werk ten einde wêreldvrede en orde te bewaar.

Die gedagte aan die stigting van ’n bond van state as ’n grondslag vir vrede was nie iets nuuts toe dit na die Eerste Wêreldoorlog voorgestel is nie. So vroeg as die sestiende eeu het Sully, ’n minister van Hendrik IV van Frankryk, die idee van ’n bond van volke op ’n vae manier voorgestel. Sy voorstel was dat die Europese state ’n universele Christelike statebond sou vorm met ’n groot raad na wie ernstige geskille tussen die verskillende volke verwys kon word. In die sewentiende eeu het Hugo Grotius, ’n Nederlandse regsgeleerde wat geskok was deur die wrede gevegte en plundery wat die Dertigjarige Oorlog gekenmerk het, ’n stel wette aan die hand gedoen wat oorlogvoering sou beperk en ook die skadelike gevolge sou verminder. Sy werk het die eerste stelsel van internasionale reg uiteengesit en sy boek het ’n sterk invloed uitgeoefen oor die gedagtes van baie mense wat sedertdien gearbei het om die vrede te bewaar, of om die skade van oorlogvoering te beperk.

Tydens die negentiende eeu is ’n besliste poging aangewend om vrede te handhaaf. Die Heilige Verbond (1815), gestig op aansporing van tsaar Alexander van Rusland, het gehad as sy doelwit die handhawing van vrede in Europa deur die moondhede te probeer oorreed om in geskille volgens Christelike beginsels te handel. Die Heilige Verbond het egter nooit van krag geword nie. Die was die Konsert van Europa, ’n bond van die groot moondhede, wat in werklikheid probeer het om vrede te handhaaf.

Ongelukkig het dit baie gou slegs ’n instrument geword om enige beweging vir liberale hervorming te onderdruk. Die Konsert (Groot-Brittanje, Rusland, Pruise en Oostenryk) het egter daarin geslaag om oorlog tussen die groot moondhede in Europa vir ’n aantal jare te vermy. Die ernstige tekortkoming in hierdie sogenoemde Konsert was aan die een kant dat dit bestaan het uit net die grootste Europese State en aan die ander kant dat dit nie doeltreffend kon optree nie omdat daar geen permanente administratiewe masjinerie was wat voortdurend kon funksioneer nie.

Tydens die negentiende eeu is ’n algemene poging egter aangewend om gesonde internasionale betrekkinge tussen die verskillende state te verkry op gebiede anders as die suiwer politieke terrein. As voorbeelde is daar ’n hele aantal ooreenkomste oor sake soos die Internasionale Rooikruis (1864 te Genève), posgeld, telegraafwese, spoorweë, skeepvaart en openbare gesondheid (Instituut vir Gesondheid te Parys 1907). Te dikwels het geskiedskrywers die bittere oorlogvoering tussen volke beklemtoon, terwyl die permanente waarde wat deur hierdie internasionale ooreenkomste verkry is, oor die hoof gesien is. Die stigting van ’n Internasionale Pos-unie (1875), waarvolgens sowat sestig lande gesamentlik die koste van ’n vaste kantoor in Bern dra, het ’n eenvormige posooreenkoms teweeggebring waar daar voorheen net chaos was. Sonder sulke samewerking op die gebied van poswese sou dit nie moontlik wees om basiese tariewe vas te stel of om briewe te verseker of internasionale geldsertifikate gebruik nie.

Gedurende die negentiende eeu was daar ook verskeie geleenthede waarop toevlug geneem is tot internasionale arbitrasie in ’n poging om politieke vraagstukke op ’n vreedsame manier te beslis. Een van die beroemdste gevalle was die arbitrasie-saak betreffende die skade wat in Amerikaanse seegebied aan skeepvaart aangerig is deur die rowerskip van die suidelike state van Amerika, die Alabama, en die eise wat om vergoeding teen die Britse regering ingestel is. Laasgenoemde het toestemming gegee dat die vaartuig gebou word. ’n Arbitrasieraad is in Genève byeengeroep (1868) om dié en ander uitstaande geskille tussen Brittanje en die Verenigde State te besleg. ’n Ander saak wat met sukses deur arbitrasie geskik is, was die geskil tussen Brittanje en Venezuela oor die westelike grens van Brits-Guiana in 1895. Arbitrasie was ’n besliste voorwaartse stap. Staatsmanne het bewus geword van die waardevolle werk wat gedoen kan word deur die stigting van die een of ander permanente vorm van arbitrasie. Terwyl daar sowat agt sake van arbitrasie gedurende die jare 1820–1840 gehou was, was daar negentig gevalle in die laaste twee dekades van daardie eeu.

In 1898 het die Tsaar Nicolaas II van Rusland, wat ontsteld was oor die snelle toename in bewapening, voorgestel dat ’n byeenkoms van die moondhede in Den Haag plaasvind om die moontlikheid te bespreek van ’n vermindering in bewapening en die bevordering van vrede. So ’n konferensie is die volgende jaar gehou en is deur ses-en-twintig afgevaardigdes van groot en klein moondhede bygewoon, maar na ’n sitting van twee maande was nog geen vordering gemaak in die saak waarvoor die konferensie belê is nie. Drie konvensies is opgestel oor die vreedsame beslegting van internasionale geskille, die wette en gebruike van oorlogvoering op land en die beperkinge op oorlogvoering ter see. Hierdie konvensies is naderhand deur die regerings van die groot moondhede bekragtig. Daar is besluit dat ’n voltydse Arbitrasiehof (Haagse Geregshof) geskep sou word waardeur dit moontlik gemaak is vir die verskillende lande betrokke in enige geskil wat mag ontstaan om geskikte skeidsregters te kies.

In 1904, tydens die Russies-Japannese oorlog, het president Roosevelt voorgestel dat nog ’n konferensie gehou word. Dit is egter uitgestel tot 1907, toe die Tsaar weer ’n konferensie van die moondhede in Den Haag belê het. Daar was vier-en-veertig afgevaardigdes teenwoordig en die sitting het vier maande geduur. Heelwat meer sake is bespreek as by die eerste geleentheid. ’n Eerlike poging is aangewend om oor sekere bepaalde reëls ooreen te kom betreffende oorlogvoering. ’n Poging om ’n permanente hof vir internasionale reg te skep, het misluk omdat die kleiner moondhede gelyke verteenwoordiging met die groot moondhede geëis het.

Ná 1913 het die hofsittings van die Haagse Geregshof in die Vredespaleis in Den Haag plaasgevind. Hierdie gebou is opgerig deur geldelike steun van Carnegie, die Amerikaanse staalmagnaat. Ongelukkig is al die goeie werk wat ook al deur hierdie konferensies verrig kon gewees het, deur die uitbreek van die Eerste Wêreldoorlog verhinder. Selfs met die uitbreek van die oorlog het president Wilson van die Verenigde State, wat ’n ondertekenaar van die ooreenkomste in Den Haag was, die moontlikheid van bemiddeling soos deur die Haagse konferensies beoog, te berde gebring.

Gevoelens het teen daardie tyd egter so hoog geloop dat niemand bereid was om saam te werk nie.

Daarna het vier jaar (1914–1918) van bittere oorlogvoering gevolg op ’n skaal wat tot dusver onbekend was, en wat ’n geweldige verlies aan menselewens en grootskaalse vernietiging van eiendom veroorsaak het. Selfs gedurende daardie jare was daar baie mense wat gesoek het na die een of ander vorm van masjinerie waardeur dit moontlik sou wees om oorlog te vermy. Veral in Brittanje en die Verenigde State is verenigings gestig vir die bevordering van die Volkebondgedagte.

In Januarie 1918 het Woodrow Wilson, president van die Verenigde State van Amerika, sy beroemde ,Veertien Punte” as ’n grondslag vir die vredesverdrae gepubliseer. Die veertiende punt het aan die hand gegee ,dat ’n algemene genootskap van volke gestig word op die grondslag van spesifieke ooreenkomste”. Vooraanstaande manne in die Verenigde State, soos Lansing, en in die Britse Statebond, soos lord Robert Cecil, generaal Smuts en Lord Phillimore, het aangedring op die stigting van so ’n bond. By die vredeskonferensie te Versailles is vir die stigting van ’n Volkebond in die vredesverdrag voorsiening gemaak.

As gevolg van al hierdie bedrywigheid is die Handves van die Volkebond opgestel en het dit op 10 Januarie 1920 in werking getree. Die hoofkwartier van die Bond was in Genf. Die ondertekenaars van die verdrae het outomaties die artikels van die Handves aanvaar.

Daar is gehoop dat alle lande mettertyd lede van die Bond sou word en uiteindelik is byna vier vyfdes van die wêreld se bevolking in die Bond verteenwoordig. Nietemin was daar van die begin af ernstige gapings, want verskeie vername lande het nie as lede toegetree nie.
President Wilson was een van die vernaamste voorstanders van die sodanige Bond en voorsiening is gemaak vir die toetrede van die Verenigde State. Die Senaat van die Verenigde State het egter geweier om die Handves te bekragtig, aangesien dit begerig was dat die land hom moes isoleer van internasionale sake. Hierdie groot moondheid het dwarsdeur die bestaan van die Bond gevolglik nooit lid geword nie, hoewel hy dikwels ’n verteenwoordiger gestuur het om aan die besprekings deel te neem. Sowjet-Rusland het wel aan die verskeie konferensies deelgeneem, maar is nie voor 1934 verteenwoordig nie, aangesien die Westerse demokrasieë die verspreiding van kommunistiese denkbeelde gevrees het. Die afwesigheid sedert die begin van die Bond se bestaan van hierdie twee moondhede en Duitsland was ’n ernstige tekortkoming en het die Bond se werklike doeltreffendheid ernstig benadeel. Die mening is wel eens uitgespreek dat dit die vernaamste rede vir die mislukking van die Bond was.
Dit is betekenisvol dat die onderliggende beginsel van die Verdrag die stigting van ’n baie buigsame vorm van grondwet beoog het wat die verteenwoordigers van die verskillende lidstate in staat sou stel om byeen te kom vir openhartige samesprekinge met die doel om internasionale vrede en veiligheid te bevorder. Daar was geen gedagte om ’n land, groot of klein, enigiets op te lê wat sy nasionale soewereiniteit sou benadeel nie, want so ’n aantasting van sy mag sou vir geen regering aanneemlik wees nie. Voorsiening is selfs gemaak vir uittrede uit die Bond. Duitsland het in 1926 ’n lid geword en dit gebly tot 1933; Brasilië het hom in 1927 onttrek. Die Bond het dus verskil van ’n organisasie soos Konsert van Europa, deurdat een van die bepalinge van die Verdrag (Artikel X) dit duidelik gestel het dat daar geen inmenging in die inwendige sake van enige land sou wees nie. Hierdie artikel was egter verantwoordelik vir ’n groot mate van kritiek, want verskeie lande het die vraag gestel wat daarby bedoel word dat enige lid van die Bond beskerm sou word teen aggressie.

Die grondwet van die Bond was vasgelê in die Verdrag. Artikel 2 het bepaal dat die optrede van die Bond sou geskied deur middel van ’n Vergadering en ’n Raad bygestaan deur ’n voltydse Sekretariaat.

Die Vergadering kon bygewoon word deur drie verteenwoordigers van elke ledestaat wat egter net een stem gehad het. Die byeenkoms van hierdie groot liggaam of internasionale parlement is jaarliks in Genève gehou en het gewoonlik ’n maand geduur, maar spesiale byeenkomste kon gehou word as dit noodsaaklik was. Die magte van die Vergadering (Artikel 3) was baie omvattend, en dit kon selfs die grondwet wysig. Tog was die Vergadering in werklikheid ’n liggaam waar die verteenwoordigers van die lande in die openbaar hul nasionale standpunte kon stel oor enige saak van internasionale belang wat op die agenda verskyn. Verslae van verskillende tegniese organisasies en raadgewende komitees, permanent en tydelik, is ook vir goedkeuring aan die Vergadering voorgelê.

Teen 1926 het die Raad bestaan uit veertien lede. Vyf was permanente lede (naamlik die Groot Moondhede – Brittanje, Frankryk, Duitsland, Italië en Japan) en nege nie-permanente lede. Laasgenoemde lede is gekies vir ’n tydperk van drie jaar deur die Vergadering op ’n wyse om die Raad so verteenwoordigend as moontlik te maak vir die verskillende streke, rasse en beskawings van die wêreld. Die Raad het vyf of ses keer gedurende ’n jaar byeengekom, gewoonlik in Genève, maar ook in verskeie ander Europese hoofstede.

Die magte van die Raad is ook in algemene bewoording uiteengesit (Artikel 4). Dit moes snel optree in geval ’n noodtoestand ontstaan. Alle belangrike beslissings moes eenparig wees. Dit was werklik die sentrale mondstuk van die Bond. Sowel die Vergadering as die Raad is egter ernstig in hul doeltreffendheid gestrem deur ’n bepaling wat in die Handves voorkom (Artikel 5), naamlik dat, behalwe in sekere besondere gevalle, alle beslissings ook die toestemming van al die lede verteenwoordig op die vergadering moes ontvang.

Dit het in werklikheid beteken dat enige land, groot of klein, ’n maatreël kon veto wat by een van die twee liggame ingedien is.
Die permanente Sekretariaat (Artikel 6) of Internasionale Staatsdiens in Genève het bestaan uit meer as 600 amptenare van verskillende nasionaliteite aangestel en het onder ’n Sekretaris-generaal gedien. Dit was die taak van hierdie Sekretariaat om die agendas vir die Vergadering en die Raad op te stel en uitvoering te gee aan die besluite wat geneem is. Die stigting van so ’n permanente liggaam het die Bond se bedrywighede vastigheid gegee, wat in dié opsig heeltemal van die Konsert van Europa verskil het.

Kragtens die Handves (Artikel 14) is ’n Permanente Internasionale Geregshof in die lewe geroep. Hierdie hof is formeel in Februarie 1922 in die Vredespaleis in Den Haag geopen. Daar moet op gewys word dat dit nie die bedoeling was dat hierdie hof die Permanente Arbitrasiehof wat as gevolg van die Haagse Konferensie in 1899 gestig is, sou vervang nie. Hierdie nuwe hof het van die Haagse Geregshof verskil in soverre dat dit ’n hof van justisie was en nie bloot ’n arbitrasiehof wie se arbiters aangestel is soos die geleentheid hom voorgedoen het nie. Verder is die regters deur die onderskeie moondhede gekies, op ’n voltydse grondslag aangestel en hulle moes alle sake behartig en nie net ’n spesifieke saak nie. Heel in die begin is daar besluit dat die hof elke jaar in Junie ’n gewone sitting sou hou. ’n Geskil tussen enige twee lande kon aan die hof vir uitspraak voorgelê word in ooreenstemming met die internasionale konvensies of gebruike of die beginsels van internasionale reg. Die waarde wat aan hierdie liggaam van beroepsregters geheg is, word getoon deur die feit dat teen 1937 vier-en-sewentig sake aan die hof voorgelê is vir ’n geregtelike beslissing. Sowel die Bond as die ledestate het geskilpunte aan die hof voorgelê.

’n Ander belangrike vertakking van die bedrywighede van die Volkebond was die Internasionale Arbeidsorganisasie, met ’n kantoor (I.A.O.) in Genève waar daar ook jaarliks konferensies gehou is. Die werk van hierdie organisasie is uiteengesit in die Handves (Artikel 23 ) naamlik om regverdige en menslike werktoestande vir mans, vroue en kinders te verkry en te handhaaf, nie net in hul eie lande nie, maar ook in lande waarheen hul handels- en nywerheidsbetrekkinge kon uitbrei. Die lande wat lede van die Bond was, het twee verteenwoordigers na die Internasionale Arbeidskonferensie gestuur, maar daarbenewens nog twee, een wat die werkgewers en ’n ander wat die werknemers verteenwoordig. Die Verenigde State het in 1934 by die I.A.O. aangesluit. Die taak van die konferensie, wat een keer ’n jaar byeenkom, was om internasionale reëls met betrekking tot arbeidstoestande in alle lande op te stel. Sulke sake soos die vasstel van minimumlone, werkloosheidsversekering, gereelde inspeksie van fabrieke, en regulasies betreffende die indiensneming van vroue en kinders is deur die konferensie behandel. Dit was die werk van die Internasionale Arbeidskantoor, wat elke kwartaal vergader het, om inligting oor ekonomiese sake vir die konferensie in te samel en op te stel, en om toe te sien dat die besluite wat geneem is, deur die verskillende regerings uitgevoer word. Heelwat waardevolle werk is in dié verband gedoen en dit is interessant om daarop te let dat, hoewel die Volkebond in April 1946 opgehou het om te bestaan, en hoewel die Permanente Internasionale Geregshof moes sluit, die Internasionale Arbeidsorganisasie bly voortbestaan het as ’n aparte liggaam met ’n gewysigde grondwet. Tydens die oorlog is die kantore van die I.A.O. na Montreal verskuif en naderhand na die Verenigde State.

’n Ander vraagstuk wat na die beëindiging van die Eerste Wêreldoorlog aangepak moes word, het gegaan oor die verskillende gebiede wat van die vyandelike lande gedurende die oorlog beset is. Selfs voor die einde van die oorlog is daar verklaar dat daar geen anneksasie sou wees nie, maar terselfdertyd was daar geen plan om die verowerde besittinge terug te gee nie. Op ’n wenk van generaal Smuts is ’n stelsel van Mandate in die Verdag opgeneem (Artikel 22). Elkeen van die verowerde gebiede is oorhandig aan die voogdyskap van ’n lid van die Bond. Die enigste werklike beheer wat deur die Bond uitgeoefen is, was dat die mandaathouer ’n jaarlikse verslag aan die Raad moes voorlê en hierdie verslae is oorweeg deur ’n Permanente Mandate-Kommissie. In die Handves is onderskeid gemaak tussen die verskillende mandate, wat in drie groepe of klasse, soos hulle naderhand vernoem is, ingedeel is. Klas ,A”-mandate sou alleen geadministreer word totdat die bevolking gereed was om hulself te regeer. Van die vyf voormalige Turkse besittinge wat in hierdie groep ingesluit was, het vier reeds teen 1939 hul soewereine onafhanklikheid bereik (Sirië, Irak, Trans-Jordanië, Palestina). Mandaatgebiede van Klas ,B” was almal in tropiese Afrika geleë, soos Togoland en die Kameroen, en in hierdie geval moes die gebied geadministreer word in die belang van die inwoners, maar daar was geen sprake van die toekenning van onafhanklikheid nie. Daar was vyf klas ,C”-mandate, waaronder Suidwes-Afrika, en hulle sou bestuur word as ’n integrerende deel van die mandaathouer se gebied. Daar moet op gewys word dat die Bond in sy toesighoudende beheer oor die mandaatgebiede goeie werk gedoen het, soos byvoorbeeld in Midde-Afrika.

Die vernaamste strewe van die Bond (Artikels 11 tot 15) was die voorkoming van oorlog. Voorsiening is in die Handves gemaak dat lede elke geskil wat tot ’n uitbarsting kon lei, aan die Bond vir ondersoek sou voorlê, en dat ledelande in elk geval nie tot vyandelikhede sou oorgaan nie voordat drie maande nadat ’n beslissing gegee is, verloop het. Dit is ook neergelê (Artikel 16) dat, as ’n lid sy toevlug tot oorlog sou neem en sodoende sy verpligtinge veronagsaam, al die ander lede van die Bond onderneem om alle ekonomiese en finansiële betrekkinge met die land wat die verdrag geskend het, te verbreek. Die Raad kon besluit watter verdere stappe gedoen moet word ten opsigte van die toepassing van militêre maatreëls. Die Vergadering van die Bond het daarna by verskeie geleenthede probeer om hierdie bepaling van die Handves so te wysig om duidelik aan te dui wie die aggressor in enige geskil sou wees, maar eenparigheid kon nie op hierdie punt verkry word nie.

Die volke was egter begerig om die vrede in Europa te bestendig, en dit was in hierdie gees dat die agt Locarno-verdrae van 1925 in Londen deur Frankryk, Duitsland, Groot-Brittanje, België en Italië onderteken is. Deur dié verdrae is die grense van die eerste drie lande gewaarborg en dié lande het ooreengekom om nooit die wapens teen mekaar op te neem nie. Hierdie verdrae is met ’n groot mate van twyfelsug deur verskeie staatsmanne bejeën, maar op daardie tydstip het dit tog ’n verslapping in die internasionale spanning teweeggebring. ’n Verdere poging om oorlog uit te skakel is in 1928 gedoen in die voorstelle wat deur die Amerikaanse minister van buitelandse sake, Kellogg, aan Briand, die Franse minister van buitelandse sake, gedoen is. Die Verdrag van Parys, of Kellogg-Briand-verdrag soos dit genoem word, is onderteken deur vyftien lande, met inbegrip van die Verenigde State en Duitsland. In die verdrag is oorlog as instrument van nasionale beleid verwerp. Hierdie ooreenkoms was dus in werklikheid van groter betekenis as die Handves, want dit het oorlog verbied. Voor die uitbreek van die Tweede Wêreldoorlog is hierdie Verdrag deur byna al die lande van die wêreld aangeneem met inbegrip van nege lande wat nie lede van die Bond was nie.

Daar moet op gewys word dat die Bond teen 1928 welslae behaal het as bemiddelaar in ’n aantal klein geskille tussen Europese volke.
Die ernstigste voorval was in 1923 tussen Italië en Griekeland, toe sommige Italiaanse offisiere deur Albaniese struikrowers gedood is. Hierdie voorval kon maklik tot ’n oorlog gelei het, maar nadat ’n beroep op die Bond gedoen is, is die saak in Parys geskik. In 1925 is ’n Griekse wag op die Bulgaarse grens doodgeskiet, en dit in onmiddellik gevolg deur ’n inval deur Griekse troepe op Bulgaarse gebied. Bulgarye het die saak aan die Raad van die Volkebond voorgelê en ’n noodvergadering is byeengeroep. As gevolg van snelle optrede het die Griekse leër teruggetrek en die Grieke moes skadevergoeding betaal. ’n Oorlog wat dalk maklik ernstige afmetings kon aangeneem het, is dus voorkom.

Op ander gebiede het die Bond ook waardevolle werk gedoen. Artikel 23 van die Handves het verklaar dat die Bond aandag moes gee aan die onderdrukking van alle vorms van slawerny, die beheer oor die handel in opium en ander gevaarlike verdowingsmiddels, en die voorkoming van en beheer oor siektes. Hierdie humanitêre werk is dikwels sonder veel publisiteit voortgesit, maar dit was van groot waarde vir die beskawing.

Op ’n ander terrein het die Bond ook goeie werk gedoen, naamlik ten opsigte van die beskerming van minderheidsgroepe geskep deur die Vredesverdrae aan die einde van die oorlog, soos byvoorbeeld in Palestina, Triëst en Tsjeggo-Slowakye. Klein nasionale groepe is daardeur bestem om te woon in ’n land beheer deur ’n ander nasionaliteit. Die Bond het toegesien dat hierdie kleiner groepe beskerm word en vryheid toegestaan ten opsigte van hul taal, godsdiens en gewoontes. Melding moet hier ook gemaak word van die groot werk wat verrig is deur kommissies van die Bond soos die Internasionale Arbeidsorganisasie en die Mandate-Kommissie.

Ten einde die vrede te handhaaf moes daar ’n vermindering van nasionale bewapening van die onderskeie lande verkry word tot die laagste peil wat ooreenstem met elkeen se veiligheid (Artikel 8). Op die eerste sitting van die Vergadering is ’n kommissie dus in terme van die Verdrag (Artikel 9) aangestel om ondersoek in te stel en verslag uit te bring oor die kwessie van ontwapening. Die kommissie het egter nie daarin geslaag om enige besliste resultate te bereik nie. In 1924 is nog ’n kommissie aangestel om voorbereidings te tref vir die Konferensie oor Wêreld-ontwapening, wat uiteindelik in 1932 in Genève gehou is. Geen tasbare resultate is op hierdie konferensie bereik nie, en die hele posisie het verander toe Duitsland in 1933 onder bewind van die Nazi-regering gekom het en hom kort daarna aan die Bond onttrek het. Dit is betekenisvol dat, voor die uitbreek van die Tweede Wêreldoorlog, die uitgawes bestee aan bewapening in Brittanje alleen meer as vier keer die bedrag oortref het wat in 1913 daaraan bestee is. Wat ontwapening dus betref, het die Volkebond misluk. Dit is ook interessant om te let op die poging wat die Verenigde State deur die Verdrag van Washington (1922) aangewend het om vlootbewapening te beperk.

Die grootste vraagstuk waarmee die Volkebond te kampe gehad het, was om samewerking van die Groot Moondhede te verkry wanneer geskille voorgekom het. Die Bond het egter weinig sukses in hierdie verband behaal. Dit het die gesag van die Bond aansienlik ondermyn, en teen 1930 het sommige lande hulle verstout om aggressie te pleeg sonder om hulle te steur aan moontlike strafmaatreëls.

In 1931 is Mantsjoerye, ’n provinsie van China, binnegeval deur die Japannese, wat as verskoning vir die inval ’n plaaslike botsing tussen Japanse en Chinese soldate gebruik het. Die Chinese regering het hom tot die Volkebond beroep vir hulp. Die optrede van die Bond, na ’n noodlottige vertraging van verskeie maande, was om ’n kommissie van ondersoek onder lord Lytton na Mantsjoerye te stuur. Sy verslag is in 1933 aangeneem. Japan is aangekla as ’n aggressor, maar geen besliste optrede is teenoor dié land gedoen nie, aangesien geen Europese land bereid was om die moontlikheid van oorlog teen ’n sterk land soos Japan in daardie stadium uit te lok nie. Japan het as lid van die Bond bedank en in besit van Mantsjoerye gebly wat na Mantsjoekwo vernoem is.

In die Abessiniese krisis het die Bond ’n meer besliste houding ingeneem, maar weer nie daarin geslaag om ’n klein volkie teen aggressie te beskerm nie. Mussolini, die fascistiese Italiaanse eerste minister, het openlik te kenne gegee dat hy Abessinië, ’n agterlike inboorlingland van Afrika, as ’n Italiaanse kolonie wil annekseer. Die land het oor uitgebreide natuurlike hulpbronne beskik wat ontgin kon word deur Europese nedersetters. In Desember 1934 is ’n klein skermutseling tussen Italiaanse en Abessiniese troepe by Walwal op die grens van Italiaans-Somaliland gebruik as beweegrede vir ’n grootskaalse inval in Abessinië. Haile Selassie, die keiser, het onmiddellik ’n beroep op die Volkebond gedoen. Die Bond het nou probeer tussenbeide tree. Daar is verklaar dat Italië ’n vyandelike daad begaan het teen al die lede van die Bond. Daar was egter betreurenswaardige vertragings voordat enige finale optrede plaasgevind het. Selfs nadat ekonomiese sanksies teen Italië toegepas is en vyftig lande hul handelsbetrekkinge met hom beëindig het, was Italië nog in staat om die nodige oorlogsmiddele soos olie te verkry, aangesien hy nog in staat was om die Suezkanaal te gebruik. Met behulp van moderne oorlogswapens en ook gifgas, het Italië Addis Abeba, die Abessiniese hoofstad, in Mei 1936 verower en die land geannekseer (Ethiopië). Die keiser het na Brittanje gevlug. Italië het as lid van die Bond en ook van die Raad aangebly. Vir die tweede keer dus het die Bond nie daarin geslaag om oorlog te vermy nie, hoofsaaklik omdat die Groot Moondhede onwillig was om doeltreffende stappe te doen.

Die heraanpassing van die grense van die Europese state in 1918, en veral van Duitsland, was een van die netelige punte wat gelei het tot verdere stappe van aggressie deur Hitler na 1936. Dit het aanleiding gegee tot die Tweede Wêreldoorlog, nadat Oostenryk en Sudetenland beset is en ’n skielike aanval teen Pole geloods is. Toe die oorlog uiteindelik in September 1939 uitbreek, nadat tevergeefse pogings aangewend is om hierdie ramp te voorkom, het die Volkebond bly voortbestaan, maar sy gesag het heeltemal verdwyn. Dit het uiteindelik in April 1946 opgehou om te bestaan. Sy plek is ingeneem deur ’n liggaam toegespits op ’n koöperatiewe wêreldbestuur op ’n skaal wat nog nooit vantevore in die beskaafde wêreld aangedurf is nie.
Tog het die Volkebond ’n doel gedien. Dit het die idee van vrede deur middel van internasionale samewerking laat voortlewe en het getoon dat vooruitgang op dié grondslag moontlik is.

Die Tweede Wêreldoorlog wat tot 1945 voortgeduur het, het in baie dele van die wêreld krygverrigtinge en verwoesting meegebring op so ’n geweldige skaal soos nog nooit te vore nie. Dit het ook ’n einde gemaak aan die Volkebond as ’n liggaam om internasionale vrede te handhaaf. Tog het die ideale waarop die Bond gegrond was, voortgeleef, en die Bond self was aan die einde van die oorlog glad nie dood nie. Hoewel die Vergadering en die Raad nie na 1939 byeengekom het nie, is ’n toesighoudende kommissie aangestel om soveel van die werk van die Bond as moontlik voort te sit. ’n Deel van die Sekretariaat is ook gedurende die oorlogsjare in Genève gehou. Verskeie komitees het voortgegaan met hul bedrywighede. Verder het die Permanente Internasionale Geregshof en die Internasionale Arbeidsorganisasie bly voortbestaan, laasgenoemde in Montreal ná die val van Frankryk, met takkantore in ander dele van die wêreld.

Lank voor die einde van die oorlog het die volke al gedagtes gewissel oor vrywillige samewerking as ’n grondslag vir ’n blywende vrede. President Roosevelt van die Verenigde State en Winston Churchill, die Britse eerste minister, het ’n leidende rol gespeel in die propagering van die idee van ’n nuwe organisasie wat wêreldvrede in die toekoms sou handhaaf. Hulle het aan boord ’n Amerikaanse kruiser in die Atlantiese Oseaan ontmoet en aan die wêreld hul Atlantiese Handves (14 Augustus 1941) uitgereik. Die onderliggende beginsel van hierdie verklaring van agt stellings was die ,stigting van ’n breë en permanente stelsel van algemene veiligheid”. Dit is gevolg deur ’n konferensie in Washington waar verteenwoordigers van 26 lande ’n Gesamentlike Verklaring deur die Verenigde Volke onderteken het (1 Januarie 1942). Dit het die Atlantiese Handves ingesluit en die voorwaardes geformuleer waarop die Verenigde Volke die oorlog teen die Spilmoondhede voer. Een-en-twintig lande het uiteindelik hierdie Verklaring onderteken.

Na twee verdere persoonlike samesprekings van militêre aard tussen Roosevelt en Churchill, in Casablanca en in Quebec onderskeidelik, het die verteenwoordigers van die regerings van die Verenigde State, die Verenigde Koninkryk, die Sowjet-Unie en Sjina in Oktober 1943 ’n verklaring in Moskou uitgereik waarin gewys is op die noodsaaklikheid van die stigting van ,’n algemene internasionale organisasie … vir die handhawing van internasionale vrede en veiligheid”.

In die tweede helfte van 1944 het verteenwoordigers van die reeds genoemde vier groot moondhede in Dumbarton Oaks, ’n private woning in Washington, byeengekom om ’n ontwerp-plan vir ’n Verenigde Volke-organisasie op te stel. Die Handves van die Volkebond is gebruik as grondslag vir die nuwe grondwet. Daar is besluit dat daar opgerig sou word:

Daar sou ook ’n permanente Sekretariaat wees. ’n Opvallende verskil tussen hierdie plan en die Volkebond was dat daar erken is dat daar die een of ander vorm van gewapende mag beskikbaar moet wees om die vrede in geval van ’n noodtoestand te handhaaf.

Op 11 Februarie 1945, na ’n konferensie van agt dae in Jalta in die Krim tussen Churchill, Roosevelt en maarskalk Joseph Stalin, leier van Rusland, is bekend gemaak dat ’n konferensie van die Verenigde Volke in San Francisco saamgeroep sou word om ’n handves vir die organisasie op te stel gegrond op die voorstelle wat by Dumbarton Oaks ontwerp is. Daar is ook besluit watter prosedure gevolg sou word betreffende stemming in die Veiligheidsraad, ’n saak waaroor geen eenstemmigheid tot nog toe bereik was nie.

So het dit dus gebeur dat verteenwoordigers van vyf-en-veertig lande op 25 April 1945 in San Francisco byeengekom het om ’n plan op te stel vir die skepping van ’n nuwe internasionale liggaam om wêreldvrede te handhaaf. Pole, wat geen behoorlik saamgestelde regering gehad het nie, is nie verteenwoordig nie, maar is as ’n lid aanvaar. President Roosevelt, een van die grootste voorstanders van hierdie konferensie, is skielik in die begin van April oorlede. Onderwyl die konferensie aan die gang was, is nog ses lande uitgenooi om afgevaardigdes te stuur.
Die lede van hierdie konferensies het voor hulle gehad die voorstelle van Dumbarton Oaks, wat deur die vier groot moondhede opgestel was. Hierdie vier moondhede, by wie ’n vyfde, Frankryk, bygevoeg is, het ’n kernkomitee gevorm en die werksaamhede op die komitee oorheers. Tog is die hele kwessie van die opstel van die Handves op so ’n openhartige manier behandel dat baie amendemente bespreek is en eenparig deur almal teenwoordig aanvaar is. Op 26 Junie is die Handves deur al 153 afgevaardigdes onderteken. Die Handves moes eers deur al die regerings wat in San Francisco verteenwoordig was, bekragtig word, en nadat dit deur die vyf groot moondhede en die meerderheid van die ander lande verkry is, het die Verenigde Volke teen 24 Oktober 1945 van krag geword.

Die eerste byeenkoms van die Algemene Vergadering en van die Veiligheidsraad is in Januarie 1946 in Londen gehou. Die eerste Sekretaris-generaal van die Verenigde Volke-organisasie (V.V.O.) was Trygve Lee, die minister van buitelandse sake van Noorweë. ’n Perseel langs die East River in New York is gekies as die setel van die permanente hoofkwartier van die Verenigde Volke.

In baie opsigte is die Handves van die Verenigde Volke ’n merkbare verbetering op dié van die Volkebond. Daar moet op gewys word dat, terwyl laasgenoemde deel uitgemaak het van die vredesverdrae aan die einde van die Eerste Wêreldoorlog, eersgenoemde hoegenaamd niks te doen gehad het met die algemene geskilpunte van die oorlog nie. Hoewel die hoofliggame van beide organisasies gelyksoortig is, maak die Handves ’n duideliker skeidslyn tussen die funksies van die Vergadering en die Veiligheidsraad. Die vier vernaamste doelstellinge van die Verenigde Volke word ook in die inleiding tot die Handves duidelik uiteengesit deur ,die bevolkings van die Verenigde Volke”. (Artikel 7).
Daar is in werklikheid ses vername liggame of organe omvat in die Verenigde Volke, naamlik: Die Algemene Vergadering, die Veiligheidsraad, die Ekonomiese en Maatskaplike Raad, die Voogdyraad, die Internasionale Hof van Justisie, en die Sekretariaat.

Die Algemene Vergadering (Artikel 9 tot 22) is ’n groot liggaam waarheen elkeen van ledestate vyf verteenwoordigers mag stuur, maar waarin elke land net een stem het. Die Vergadering kom elke jaar byeen en kies sy eie president vir die sitting. As gevolg van die groot hoeveelheid werk wat gedoen moet word en die moeilikheid wat dit sal oplewer as dit in so ’n groot liggaam behandel word, is ses hoofkomitees benoem wat hul bevindinge vir oorweging aan die Vergadering voorlê. Daar is ook ’n Algemene Komitee bestaande uit die voorsitters van die ses komitees en die president en sewe onder-presidente van die Vergadering. Elke keer as ’n saak in die Vergadering te berde gebring word, moet hierdie komitee deur ’n meerderheidstem beslis of die saak voortspruit uit die Handves en of dit bespreek behoort te word. Gereelde verslae word ook ontvang van die Sekretaris-generaal (aangestel op aanbeveling van die Raad) en die Veiligheidsraad.
Die Algemene Vergadering is nie ’n wêreldparlement nie, aangesien dit geen wetgewende of uitvoerende magte het nie, maar is in werklikheid ’n wêreldforum waar verteenwoordigers van groot en klein state dieselfde geleentheid het om die menings van hul eie land oor internasionale aangeleenthede onder bespreking bekend te maak. Dit is in dié opsig dat die Vergadering waardevolle werk verrig. Wêreldvraagstukke word in die openbaar bespreek en op dié manier word wêreldmenings gevorm en internasionale samewerking verseker. Onderwerpe van uiteenlopende aard word deur die Vergadering bespreek. Dit het talle moeilike politieke probleme ingesluit, soos die toekoms van Palestina, die posisie van Indiërs van Suid-Afrika, Franse beleid in Marokko, ontwapening en atoomkrag.

’n Opvallende verskil tussen hierdie Vergadering en dié van die Volkebond is dat, terwyl in laasgenoemde besluite oor belangrike sake eenparig moes wees, die Vergadering slegs ’n twee-derde meerderheid van die lede wat teenwoordig is, vereis (Artikel 18). Hierdie prosedure gee die kleiner lande ’n belangrike aandeel in die opstel van besluite. Die beraadslagende magte van hierdie liggaam is baie uitgebreid, maar in een opsig word hul streng aan bande gelê. ’n Geskil mag alleen bespreek word en aanbevelings in verband daarmee gedoen word as die saak nie voor die Veiligheidsraad sal dien nie (Artikel 12).

Die besluite van die Vergadering is in werklikheid aanbevelings. Dit kan aan óf die Veiligheidsraad óf ’n ander liggaam van die Organisasie óf regstreeks aan ledestate gerig word. Dit is die taak van die Vergadering om die ses nie-permanente lede van die Veiligheidsraad te kies, die agttien lede van die Ekonomiese en Maatskaplike Raad aan te stel, en saam met die Veiligheidsraad die vyftien regters van die Internasionale Hof van Justisie te kies. Dit kan verder bykomende liggame aanstel, soos byvoorbeeld die Atoomkrag-Kommissie, wat deur die Vergadering in Londen in die lewe geroep is en onder die toesig van die Veiligheidsraad geplaas is. Die Vergadering het volle beheer oor die begroting van die Organisasie. Die oorspronklike werksfonds wat gestig is, het £6¼ miljoen bedra en elke ledestaat is in kennis gestel wat sy eie bydrae tot die fonds sou wees. Die beraamde uitgawes van die Verenigde Volke in 1953 was ongeveer £17½ miljoen, die grootste deel waarvan aan salarisse bestee is.

Die Veiligheidsraad (Artikels 23 tot 32) is die liggaam aan wie "die vernaamste verantwoordelikheid vir die handhawing van internasionale vrede en veiligheid" opgedra is. Alle geskille wat die wêreldvrede bedreig, moes dus onder die Raad se aandag gebring word. Daar was 11 lede in die Raad; vyf permanent (Brittanje, Verenigde State, Sowjet-Rusland, Frankryk en Nasionalistiese Sjina – die sogenaamde "Groot Vyf") en die 6 deur die Algemene Vergadering gekies vir twee jaar. Laasgenoemdes was verkies met inagneming van die bydrae wat deur ’n land gemaak is tot die handhawing van internasionale vrede asook van billike geografiese verspreiding. Elkeen van die lede het in ’n alfabetiese volgorde ’n maand lank as president opgetree.

’n Groot verbetering op die organisasie van die Volkebond was die gebruik dat die Veiligheidsraad voortdurend in sitting bly, en dus binne kort kennisgewing beskikbaar was as daar op enige plek in die wêreld ’n kritieke toestand sou ontstaan. Vergaderings van die Veiligheidsraad moes minstens een keer elke veertien dae plaasgevind het, maar in werklikheid was daar in die loop van ’n jaar baie meer samesprekings gehou. Elke lid van die raad het een stem, en daar is bepaal dat in sake betreffende die prosedure ’n besluit aangeneem moes word deur ’n meerderheidstem van enige sewe lede. In belangrike sake moes die meerderheidstem ook die stemme van al die permanente lede insluit. Dit beteken dat enigeen van die vyf groot moondhede teen ’n sluit kan stem. Hierdie negatiewe stem deur ’n permanente lid word beskryf as die ,veto”. Hierdie kwessie van die veto het heftige teenkanting in San Francisco uitgelok, maar die vyf groot moondhede was onversetlik in hul standpunt dat, as die eenparigheid van hul stemme nie behou word nie, die hele organisasie van nul en gener waarde sou wees. Gedurende die bestaansjare van die Raad was daar baie geleenthede waar beoefening van die veto tot ontevredenheid gelei het. Die veto is telkens deur Sowjet-Rusland gebruik. Die grootste misnoeë daarteen het ontstaan omdat Rusland dit gebruik het om te verhinder dat nuwe lede by die Verenigde Volke kon aansluit. Daar moet egter op gewys word dat die veto slegs in die Veiligheidsraad beoefen was en dus nie in die ander liggame betrek kon word om konstruktiewe werk te dwarsboom nie.

In die manier waarop hy sy werksaamhede verrig, verskil die Veiligheidsraad ook heeltemal van sy voorganger onder die Volkebond. Wanneer ’n geskil tussen twee lande ontstaan, moet dit onmiddellik onder die aandag van die Raad gebring word; en vreedsame onderhandelinge word eers aangewend in ’n poging om ’n geskil wat internasionale vrede en veiligheid kan bedreig, te besleg. As vreedsame middele nie slaag nie, kan die Raad opdrag gee dat diplomatieke betrekkinge verbreek word of selfs ekonomiese sanksies teen die skuldige lande toegepas word. As die toestand nog verder versleg, het die Raad die reg om wapengeweld te gebruik om die vrede te herstel, soos daar in die geval van Korea gebeur het. Vir hierdie doel het lede in die Handves (Artikels 42 tot 49) onderneem om gewapende magte in gereedheid te hou vir onmiddellike gebruik in geval van ’n internasionale noodtoestand.

Dit word algemeen aanvaar dat die gebrek aan ’n geredelik beskikbare gewapende mag ’n ernstige tekortkoming van die Volkebond was. ’n Militêre Staf-komitee, bestaande uit die opperbevelhebbers of die verteenwoordigers van die permanente Raadslede, is kragtens die Handves gestig met die doel om gewapende magte doeltreffend te gebruik. Hierdie Komitee, wat, soos te verstaan is, in die geheim byeengekom, adviseer die Raad oor alle militêre aangeleenthede. Daar moet egter op gewys word dat in ’n belangrike afdeling van die Handves (Artikel 52 tot 54) voorsiening gemaak word vir die vreedsame skikking van plaaslike geskilpunte deur middel van ooreenkomste tussen die betrokke lande. So ’n verdedigingsooreenkoms is reeds in 1945 voor die opening van die konferensie in San Francisco deur die Amerikaanse Republieke aangegaan, en dit was noodsaaklik dat sulke plaaslike verdedigingsreëlings erken word. Lede word aangemoedig om geskilpunte plaaslik deur hul eie organisasies te skik voordat die aangeleenthede na die Veiligheidsraad verwys word.

Kragtens die Handves is uitvoering gegee aan ’n aanbeveling van die Vergadering van die Volkebond, naamlik om die ekonomiese en maatskaplike werk te verenig, waaraan uitvoering as gevolg van die uitbreek van die Tweede Wêreldoorlog nie eerder gegee kon word nie. Een van die belangrike opbouende liggame wat gestig is, is die Ekonomiese en Maatskaplike Raad (Artikels 61 tot 72). Dit is die verklaarde doel van die Verenigde Volke om die algemene lewenstoestande van die bevolkings in arm en onontwikkelde lande van die wêreld te verbeter, afgesien van ras, geslag, taal of godsdiens. Vir hierdie doel is bovermelde internasionale organisasie met uitgebreide magte gestig. Hierdie Raad bestaan uit agttien verteenwoordigers van verskillende lande aangestel deur die Algemene Vergadering. Ses lede word elke jaar gekies en behou hul setels vir drie jaar. Elke verteenwoordiger het een stem, en besluite word deur ’n eenvoudige meerderheid aangeneem. Die Raad het egter geen uitvoerende gesag om sy besluite af te dwing nie en doen slegs aanbevelings aan die Algemene Vergadering of aan die regerings van ledelande of aan die gespesialiseerde internasionale liggame wat te doen het met ekonomiese, maatskaplike, gesondheids-, kulturele, opvoedkundige en verwante aangeleenthede. Die Raad koördineer die werk van die gespesialiseerde liggame. Die Raad kan ook spesiale kommissies aanstel om besondere vraagstukke te ondersoek soos menseregte, die status van vroue, beheer oor verdowingsmiddele, en werkverskaffing, en kan die stigting van spesiale liggame aanbeveel. Op dié wyse is die Wêreldgesondheidsorganisasie (W.H.O.) in 1946 gestig nadat die Raad ’n internasionale konferensie gehou het wat deur gesondheidsdeskundiges van alle dele van die wêreld bygewoon is. Hierdie organisasie het as doel die uitskakeling van siektes en die bevordering van liggaamlike, geestelike en maatskaplike welsyn.

’n Ander gespesialiseerde liggaam wat werk verrig het binne die gebied wat onder die Ekonomiese en Maatskaplike Raad val, was die Verenigde Volke se Administrasie vir Noodleniging en Rehabilitasie (UNNRA) wat in November 1943 gestig is om onmiddellike verligting aan oorlog-geteisterde lande in Europa en Asië te bring. Hierdie organisasie het miljoene ton voedselvoorrade verskaf aan die verwoeste gebiede en het die nodige reëlings getref vir die repatriasie van miljoene staatlose persone en vlugtelinge terug na hul tuistes. Dit is in 1947 ontbind. Die vraagstuk van vlugtelinge en wat met hulle gedoen moes word, is aan die Ekonomiese en Maatskaplike Raad voorgelê om te ondersoek en verslag te doen. Die Internasionale Vlugtelinge-organisasie is vanaf Julie 1947 besig om vlugtelinge en staatlose persone te help om na hul eie land terug te keer of om nuwe tuistes te vind. Die Internasionale Arbeidsorganisasie (I.L.O.) wat aan die Volkebond verbonde was, het voortgegaan nadat die Bond ontbind is, en werk nou saam met die Verenigde Volke-organisasie, hoewel dit nie regstreeks in die Handves genoem word nie. Sy hoofkwartier is in Genève en die werk word as van die allergrootste belang beskou, omdat daar besef word dat daar geen vrede in die nywerheidswêreld kan wees nie, tensy bevredigende toestande gegrond op maatskaplike regverdigheid verkry word.

Die Voedsel- en Landbou-organisasie is in 1943 gestig. In Oktober 1945 is hierdie gespesialiseerde liggaam op ’n konferensie in Quebec formeel saamgestel. Sy konferensies word jaarliks gehou. Die doel is om die groot vraagstuk van die behoorlike verspreiding en beheer van voedsel en landbouprodukte oor die wêreld aan te pak met die doel om die voedingspeil en die lewenstandaard in alle lande te verhoog.
Veel is reeds gedoen om landboutoestande in Indië en elders in Asië te verbeter. Die mening bestaan dat genoeg voedsel geproduseer kan word om die hele wêreld te voed indien die beste landboumetodes gevolg word.

Die Verenigde Volke se Opvoedkundige, Wetenskaplike en Kulturele Organisasie is ’n ander belangrike gespesialiseerde liggaam. Sy doel is om die ,verdediging van vrede” in die mens se denke te laat posvat. Hierdie organisasie is die eerste keer in 1945 in die lewe geroep en daarna is jaarliks algemene konferensies gehou wat bygewoon is deur verteenwoordigers van die ledestate.

Aanvanklik was daar vyf-en-veertig verteenwoordigers en in 1951 was daar nege-en-vyftig. ’n Internasionale Sekretariaat wat sy hoofkwartier in Parys het, is verantwoordelik vir die uitvoer van die werk van die organisasie. UNESCO (soos hierdie organisasie genoem word na die eerste letters van die Engelse benaming) se groot taak is die heropbou van onderwys in oorloggeteisterde lande, en die bekamping van ongeletterdheid in agterlike lande. Samesprekinge word vir onderwysers van verskillende lande gereël om hulle in staat te stel om mening oor die onderwys te wissel. Die eerste is in 1947 gehou en is bygewoon deur onderwysers uit een-en-dertig lande. Die besprekings het gegaan oor die verbetering van die onderrig in internasionale betrekkinge met spesiale verwysing na die V.V.O. Unesco moedig navorsingswerk aan en probeer om goeie betrekkinge tussen volke oor die hele wêreld aan te moedig deur die verspreiding van inligting deur middel van die media.
Finansiële verhoudinge tussen lande en internasionale handel is die verantwoordelikheid van twee ander liggame, gestig as gevolg van ’n konferensie van verteenwoordigers van vier-en-veertig lande wat in Julie 1944 in Bretton Woods, Virginië, gehou is. Die Internasionale Monetêre Fonds se taak is die bevordering van internasionale samewerking op monetêre gebied en die handhawing van die stabiliteit van wisselkoerstransaksies tussen die verskillende lande. Die Fonds maak ook voorsiening vir die aanmoediging van internasionale handel. Die Internasionale Bank vir Rekonstruksie en Ontwikkeling bemoei hom met die herstel van produksie oor die hele wêreld deur óf self geld aan ’n land te leen vir binnelandse ontwikkeling óf deur privaat beleggings in oorsese lande aan te moedig. Op hierdie manier word ledelande gehelp om oorlogverwoeste streke op te bou en agterlike dele van die wêreld te ontwikkel. Lenings wat miljoene ponde beloop het, is beskikbaar gestel aan lande soos Frankryk, Nederland, Denemarke, Luxemburg, Chili en aan vier Nederlandse skeepsmaatskappye.
Daar is verskeie ander gespesialiseerde liggame van groot belang.

Die Internasionale Organisasie vir Burgerlike Lugvaart bevorder die ontwikkeling van lugvaart op behoorlike grondslag. Die Internasionale Pos-unie wat in 1875 in Bern in die lewe geroep is, is sedert Julie 1948 verbonde aan die Verenigde Volke as die Universele Pos-unie en dra baie daartoe by om die uitruil van posstukke tussen die lande van die wêreld te verbeter. Die Internasionale Unie vir Telekommunikasie wat in 1865 in Bern gestig is, is volgens ’n ooreenkoms in Januarie 1949 ingeskakel by die Verenigde Volke. Hierdie liggaam organiseer alle internasionale kommunikasies deur middel van die telegraaf, die telefoon en die radio. Die Internasionale Handelsorganisasie strewe vir die verwydering van handelshindernisse en beperkinge tussen lande om sodoende die uitruil van goedere op die wêreldmark te vergemaklik. Voorlopige werk is ook reeds gedoen omtrent die stigting van die Raadgewende Organisasie vir Skeepvaart en die Internasionale Meteorologiese Organisasie.

’n Voogdyraad met beperkte magte (Artikels 75 tot 91) is gestig om toesig te hou oor die administrasie van vroeëre mandate, gebiede wat in die laaste wêreldoorloë van vyandelike lande verower is, en ander gebiede wat vrywilliglik onder die voogdystelsel geplaas is deur ’n moondheid wat verantwoordelik was vir die administrasie van sodanige gebied. Die Raad, wat verantwoordelik is aan die Algemene Vergadering, kom jaarliks byeen en bestaan uit ses lede wat sulke koloniale gebiede administreer, en ’n gelyke aantal nie-administrerende lede. Tien vroeëre mandaatgebiede is reeds onder die toesig van hierdie Raad geplaas. Verslae oor sulke gebiede word gereeld aan die Sekretaris-generaal gestuur om voor die Algemene Vergadering gelê te word. Die waarde van hierdie stelsel lê daarin dat kleiner lande, baie waarvan deur nie-blanke bevolkings bewoon word, die geleentheid kry om hul mening uit te spreek voor die manier waarop nie-selfregerende gebiede geadministreer te word.

Die Handves verklaar (Artikels 73, 74) dat hierdie gebiede geadministreer moet word vir die vooruitgang van die inwoners en vir die bevordering van internasionale vrede. Die Handves is dus in hierdie opsig ’n merkbare verbetering op dié van die Volkebond.
Bogenoemde waarborge is geneem om die gebiede teen kolonialisme te beskerm – dit wil sê, teen die uitbuiting van die ontwikkelende inwoners van koloniale gebiede deur die groot moondhede. Asiatiese en kommunistiese lande wat lede is van die Verenigde Volke, het veral heelwat oor hierdie saak te sê gehad. ’n Belangrike funksie van hierdie Raad is die opstelling van verslae oor geadministreerde gebiede en die formulering van aanbevelings vir die Algemene Vergadering nadat sendings die gebiede besoek het. So ’n sending is gestuur nadat die bevolking van westelike Samoa ’n versoek gerig het om selfregering onder die beskerming van Nieu-Seeland; ander sendings was na Togoland, en Tanganjika. Die houding van die Voogdyraad het egter veel kritiek teen Suid-Afrika uitgelok, veral in verband met die debatte oor die toekoms van Suidwes-Afrika.

Die Internasionale Hof van Justisie (Artikels 92 tot 96) is kragtens die Handves gestig op die patroon van die vroeëre Permanente Internasionale Geregshof. Dit bestaan uit 15 regters afsonderlik gekies volgens ’n ingewikkelde stelsel deur die Algemene Vergadering en die Veiligheidsraad vir ’n tydperk van nege jaar. Die Hof is in voltydse sitting in Den Haag, Nederland, en die verrigtinge word in die openbaar gehou. Dit is ’n belangrike liggaam, omdat dit die vernaamste regsinstelling van die Verenigde Volke is. Dit gee nie net uitspraak in ’n geskil wat deur twee lande aan die Hof voorgelê word nie, maar die Hof tree ook in ’n raadgewende hoedanigheid vir die Algemene Vergadering en die Veiligheidsraad op indien sodanige versoeke aan hom gerig word. Ander liggame van die Verenigde Volke en gespesialiseerde liggame mag met die toestemming van die Algemene Vergadering ook die Hof raadpleeg. ’n Saak van groot belang vir Suid-Afrika wat deur die Algemene Vergadering aan die Hof voorgelê is, was dié aangaande die internasionale status van Suidwes-Afrika. Die beslissing van die Hof was dat die Unie onder geen wetlike verpligting verkeer om die gebied onder die Voogdyraad te plaas nie.

Dit is die taak van die Sekretariaat (Artikels 97 tot 101) om die administratiewe werk van die hele organisasie te behartig. Die Sekretaris-generaal as die vernaamste administratiewe beampte, beklee ’n baie belangrike betrekking. Hy word vir ’n tydperk van vyf jaar deur die Algemene Vergadering aangestel op aanbeveling van die Veiligheidsraad. Hy tree nie net vir daardie twee liggame op nie, maar ook vir die Ekonomiese en Maatskaplike Raad en die Voogdyraad en ander liggame indien nodig. Daarbenewens het hy belangrike politieke funksies om te vervul, want hy het die reg om enige saak wat die handhawing van internasionale vrede en veiligheid bedreig onder die aandag van die Veiligheidsraad te bring.

Dit is sonder twyfel ’n groot verbetering op die posisie soos dit onder die Volkebond was. Die Sekretariaat is eintlik ’n internasionale staatsdiens, want die Sekretaris-generaal, die agt assistente wat onder hom aangestel word en die honderde amptenare lê ’n eed van getrouheid aan die Verenigde Volke af. Die doeltreffende optrede van die Verenigde Volke is afhanklik van die doeltreffende werk van hierdie Sekretariaat. Hierdie amptenare is ook verantwoordelik vir die voorbereiding van statistiek en verslae wat oor die hele wêreld versprei word en dus ’n wêreldwye invloed uitoefen.

In die Algemene Vergadering, die Veiligheidsraad, die Ekonomiese en Maatskaplike Raad en die Voogdyraad is die afgevaardigde verteenwoordigers van die onderskeie ledelande en as sodanig is hulle teenwoordig om die menings van hul afsonderlike regerings uit te spreek. Die Internasionale Hof van Justisie en die Sekretariaat is egter liggame wat uit deskundiges bestaan. Eersgenoemde, wat met baie netelige vraagstukke te doen kry, moet uitspraak sonder enige vooroordeel gee. Laasgenoemde is ’n vorm van staatsdiens wat op ’n volkome onpartydige manier moet optree.

Afgesien van hierdie instellinge is daar aparte liggame verbonde aan die Verenigde Volke, elkeen waarvan die een of ander besondere funksie vervul. Hulle word genoem Gespesialiseerde Liggame. Hulle sluit onder andere in die Internasionale Arbeidsorganisasie, Unesco, die Universele Pos-unie, en die Internasionale Gesondheidsorganisasie.

Vanaf 24 Oktober 1945, die dag waarop die Handves in werking getree het en wat nou herdenk word as Verenigde Volke-dag, het die Verenigde Volke aansienlike vooruitgang gemaak op politieke, ekonomiese en maatskaplike gebied.

Hoewel geen belangrike politieke vraagstukke voor 1950 ontstaan het nie, is ’n mate van sukses in verskeie kleiner geskille behaal wat intussen voorgelê is. In Palestina was daar jarelank heelwat onluste en bloedvergieting as gevolg van die groot botsende belange van die Jode en die Arabiere. In April 1947 is die vraagstukke waarmee hierdie gebied te kampe gehad het, deur Brittanje aan die Verenigde Volke voorgelê. ’n Spesiale kommissie is aangestel om ondersoek in te stel en verslag uit te bring. Dit het aanbeveel dat Palestina verdeel word in ’n Arabiese staat en ’n Joodse staat, en dat Jerusalem onder voogdyskap van die Verenigde Volke geplaas word. Hierdie aanbevelings is deur ’n meerderheid in die Vergadering aangeneem. In Mei 1948 is die staat Israel gestig en op 11 Mei 1949 is hy toegelaat as ’n lid van die Verenigde Volke.

Hoewel die vraagstuk van Palestina nog nie finaal geskik was nie, is veel bereik sonder dat ’n groot oorlog ontstaan het.
In Indië het die Veiligheidsraad teen die einde van 1948 daarin geslaag om ’n einde te maak aan die vegtery wat ontstaan het na ’n geskil tussen Indië en Pakistan. In September 1948 is nog ’n moeiliker saak onder die aandag van die Veiligheidsraad gebring. Dit was die blokkade van Berlyn deur Sowjet-Rusland. Vier groot moondhede was daarby betrokke: Frankryk, Brittanje, die Verenigde State en Rusland. Na heelwat onderhandeling is ’n ooreenkoms deur die betrokke lande bereik en die blokkade is in Mei 1949 beëindig. ’n Byeenkoms van die ministers van buitelandse sake van die vier moondhede is in Berlyn gehou, en hoewel geen finale oplossing bereik was nie, is reëlings getref vir verdere samesprekings. ’n Kommissie van die Verenigde Volke aangestel deur die Veiligheidsraad het daarin geslaag om vyandelikhede te beëindig wat in Mei 1949 tussen Nederland en die Republiek Indonesië ontstaan het. Hoewel die Verenigde Volke in hierdie betreklik minder belangrike geskille die internasionale vrede gehandhaaf het, het dit nie daarin geslaag om ’n ooreenkoms tussen die lande teweeg te bring wat betref die beheer van atoomkrag of die beheer en vermindering van bewapening en gewapende magte nie.

’n Besonder ernstige vraagstuk het ontstaan in verband met die onafhanklikheid van Korea. Aan die einde van die oorlog (1945) was Korea beset deur troepe van sowel Rusland as die Verenigde State. Rusland het voorgestel dat die troepe gelyktydig onttrek word en dat dit aan Korea self oorgelaat word om sy eie nasionale regering saam te stel. Hierdie voorstel is deur die Algemene Vergadering verwerp en ’n kommissie is aangestel om die verkiesing van verteenwoordigers in Korea te bespoedig en sodoende die samestelling van ’n volksregering in Korea ten uitvoer te bring. Teen 1950 was weinig vordering gemaak met die vereniging van Noord- en Suid-Korea. Guerilla-gevegte aan die agt-en-dertigste breedtegraad, wat die grenslyn tussen Noord- en Suid-Korea was, het uitgeloop op ’n inval van die republikeinse gebied in die suide deur die magte van Noord-Korea. Die Veiligheidsraad het dit beskou as ’n verbreking van die vrede en ’n beroep vir gesamentlike optrede gedoen. Sake het tot ’n punt geloop toe lug- en seemagte van die Verenigde State opdrag gekry het om bystand aan die regering van Suid-Korea te verleen. Kort daarna het ledelande van die Verenigde Volke troepe vir dieselfde doel beskikbaar gestel. Vir die eerste keer in die geskiedenis van die wêreld het gewapende magte geveg onder die vlag van ’n organisasie wat onderneem het om wêreldvrede te handhaaf. Lede van die Suid-Afrikaanse Lugmag het ook aan die gevegte teen die magte van Noord-Korea deelgeneem, wat bygestaan is deur die Sjinese volksrepubliek (’n kommunistiese republiek). Dit was eers na drie jaar van oorlogvoering en veel onderhandelinge tussen die Verenigde Volke se bevelvoerders en die Kommuniste dat vrede in Korea herstel is.

In 1956 het Egipte stappe gedoen om die Suezkanaal te nasionaliseer ondanks die feit dat dit as ’n internasionale waterweg gedien het. ’n Baie ernstige politieke krisis het ontstaan. ’n Troepemag van die V.V.O. het daartoe bygedra om ’n vreedsame oplossing van die vraagstuk tussen Brittanje, Frankryk en Egipte te vind. Die V.V.O. kon Egipte egter nie beweeg nie om die kanaal onder internasionale beheer te plaas, grotendeels omdat daar ernstige meningsverskil tussen die groot moondhede, die Sowjet en V.S.A. in die besonder, oor hierdie kwessie ontstaan het.

Die werk wat op ekonomiese gebied tot stand gebring is, is van die allergrootste belang, want daar kan geen internasionale vrede wees tensy ’n mate van orde en stabiliteit in die ekonomiese en maatskaplike sake van die lande van die wêreld bestaan nie. Die omvang van die taak waarmee die Verenigde Volke te kampe gehad het, kan beter besef word as daar in aanmerking geneem word dat, terwyl die helfte van die wêreldbevolking nog ondervoed is, die totale voedselproduksie oor die wêreld in die 1950’s verminder het. Die Ekonomiese en Maatskaplike Raad het daarin geslaag om ’n aansienlike hoeveelheid van werk van die gespesialiseerde liggame te koördineer, veral wanneer besondere vraagstukke ontstaan het.

Van groot belang is ook die besprekings wat deur die Raad gevoer is oor verskeie ekonomiese vraagstukke, en die voorbereiding van opnames en verslae en noodsaaklike statistiese inligting deur die Sekretariaat deur middel van sy afdeling vir ekonomiese sake.

Van selfs groter belang was die stigting van streekkommissies soos die Ekonomiese Kommissies vir Europa, vir Asië en die Verre Ooste, en vir Suid-Amerika. Die Ekonomiese Kommissie vir Europa het ’n verbetering teweeggebring in pad- en spoorwegverkeer in Europa en het die toename in produksie en die doeltreffender verspreiding verseker van noodsaaklike verbruikersgoedere waaraan daar ’n tekort was, soos steenkool, staal en bemestingstowwe. Hierdie samewerking op tegniese gebied is verkry op ’n vasteland wat op politieke gebied verdeel was. ’n Ander voorbeeld van hierdie soort samewerking word verneem in die bystand wat verleen word aan lande wie ekonomiese bronne nie voldoende ontwikkel is nie. Teen die einde van 1948 het ’n groep deskundiges op die gebiede van landbou, ekonomiese ontwikkeling, finansies en bankwese, opvoeding en openbare gesondheid meer as twee maande in Haïti deurgebring en ’n omvattende verslag aan die regering voorgelê. Melding kan ook gemaak word van die plan wat deur die Verenigde Volke geloods is op versoek van Brasilië om die beboste streke langs die Amasone – onontwikkelde gebied wat toe byna so groot soos die Verenigde State was – wetenskaplik te laat ondersoek en opmeet. Nege lande, wie se grense tot in hierdie gebied gestrek het, asook verskeie internasionale organisasies, het in hierdie skema belang gestel.

Op maatskaplike gebied het die V.V.O. die Internasionale Noodfonds vir Kinders gestig (Desember 1946) om voedsel (hoofsaaklik melk), klere en mediese behandeling te voorsien aan miljoene behoeftige kinders en moeders in Europa en Asië. Hierdie liggaam het in samewerking met die Wêreldgesondheidsorganisasie en die Internasionale Teringveldtog ’n skema geloods om kinders teen tering in te ent. In Maart 1947 is die V.V.O. se Oproep vir Kinders deur die Ekonomiese en Maatskaplike Raad gestig. Die grootste deel van die geld wat deur hierdie liggaam deur middel van nasionale komitees ingesamel is, was uitgedeel deur die Noodfonds vir Kinders. Die Raad het ook aansienlike hulp aan regerings verleen deur hul maatskaplike welsynsdienste te bestudeer en te hervorm. Vir hierdie doel is ’n Maatskaplike Kommissie in Junie 1946 gestig en vanaf 1949 het raadgewing in verband met volkswelsynsdienste ’n permanente deel van die werk van die V.V.O. geword. Beurse is aan geskikte persone toegeken vir verdere studie oorsee, besprekings is gereël, en opgeleide persone wat raad kon gee, het waardevolle diens gelewer. Die V.V.O. was ook besig om deur ’n Kommissie insake Verdowingsmiddels die werk wat deur die Volkebond begin is ten einde die vervaardiging van skadelike verdowingsmiddels soos opium en die nuwe sintetiese middels te beheer, voort te sit. Die vraagstuk van die beheer van die handel in vroue en kinders is ook aangepak, terwyl ’n ander kommissie aandag geskenk het aan die verbetering van die status van die vrou in alle lande van die wêreld. ’n Belangrike stap is in Desember 1948 deur die Algemene Vergadering gedoen toe dit die Universele Verklaring van die Regte van die Mens aanvaar het. Hierin word die fundamentele regte en die vryhede uiteengesit waarop alle mense aanspraak het. Baie ander sake, soos behuising en stadsbeplanning en die bestryding van misdaad het ook aandag geniet.
Die Wêreldgesondheidsorganisasie, waaraan die Sowjet-regering heelhartig deelgeneem het, het waardevolle bystand aan verskeie lande verleen. Hulp is verleen om cholera-epidemies in Egipte en malaria in Griekeland te bestry. ’n Bepaalde program is opgestel vir die bestryding van sulke siektes soos malaria en tering ghgh oor die hele wêreld, en vir die verbetering van algemene gesondheidstoestande, en veral van die gesondheid van moeders en kinders. Die Internasionale Vlugtelinge-organisasie het in die eerste twee jaar van sy bestaan byna ’n halfmiljoen staatlose persone gehelp om na hul tuistes terug te keer of om nuwe woonplek en werk te vind. Skepe, treine en vliegtuie is spesiaal gehuur om hierdie groot taak uit te voer. Selfs toe het daar nog meer as ’n halfmiljoen staatlose persone in kampe en sentrums oorgebly, aan wie, indien moontlik, voor 1950 hulp verleen moes word. Die Internasionale Arbeidsorganisasie het vir verbeterde arbeidstoestande deur middel van konvensies en aanbevelings gestrewe. Raad en inligting word deur ’n deskundige personeel aan regerings verskaf. Die Voedsel- en Gesondheidsorganisasie het reeds in sy beginjare sendings na Pole, Griekeland, Siam en Venezuela gestuur. Tegniese bystand is aan verskeie lande verleen in verband met die verbetering van die landbou, soos byvoorbeeld die produksie van koringsaad geskik vir klimaatstoestande van bepaalde streke. Ook is opnames gemaak van die voedselposisie oor die hele wêreld en verslae daaroor is aan die Ekonomiese en Maatskaplike Raad voorgelê.

Op al hierdie terreine het die V.V.O. hul geskoei om wêreldvrede en ’n algemene verbetering in wêreldtoestande te help bevorder. Die vernaamste vraagstuk waarmee die Verenigde Volke te kampe het, is hoe om die regerings van ledelande te oorreed om die aanbevelings wat deur die verskillende organe en gespesialiseerde liggame voorgelê word, te aanvaar en toe te pas.



</doc>
<doc id="43786" url="https://af.wikipedia.org/wiki?curid=43786" title="Kremlin (dubbelsinnigheid)">
Kremlin (dubbelsinnigheid)

’n Kremlin is ’n Russiese fort, vesting of kasteel. Die term kan ook verwys na:

In Rusland:

Plekke:


</doc>
<doc id="43787" url="https://af.wikipedia.org/wiki?curid=43787" title="Unifikasie van Italië">
Unifikasie van Italië

Hierdie artikel bespreek die Unifikasie van Italië

Die vredesooreenkoms wat deur die Kongres van Wene (1815) ingestel is, het Italië onveranderd as 'n "geografiese uitdrukking" gelaat, want die land was nog in nege state verdeel. Die onderdrukking van liberale bewegings teen 1830 het die opkoms van Italiaanse nasionalisme aangewakker. Gedurende die volgende twintig jaar is hierdie beweging deur die geskrifte van verskeie patriotte aangemoedig, en die kragtige opwelling van vaderlandsliefde wat daarop gevolg het, staan bekend as die "Risorgimento": die herlewing.

Mazzini was een van die vernaamste kampvegters van hierdie beweging. Hy is in 1805 in Genua gebore, waar sy vader professor in die medisyne was, en het hy reeds vroeg in sy lewe liberale idees voorgestaan en by die "Carbonari" aangesluit. Sy politieke opvattings was egter die oorsaak van sy inhegtenisneming in 1830, en, na 'n tydperk in die gevangenis, van sy verbanning. 

Die oortuiging het nou by Mazzini posgevat dat die "Carbonari" nooit daarin sou slaag om liberale hervorming in die Italiaanse state te verkry nie, omdat as gevolg van gebrek aan samewerking tussen hierdie genootskappe die opstande slegs van plaaslike aard was en maklik onderdruk kon word. Hy het besef dat sukses alleen behaal kon word wanneer alle Italianers tot die idee van liberale hervorming bekeer sou word. 

Ten einde so 'n gevoel te skep, veral onder die jonger geslag, het Mazzini in 1831, terwyl hy nog 'n banneling in Frankryk was, die Genootskap Jong Italië gestig. Die lede moes die unifikasie van Italië hul doelwit maak; Oostenryk, wat die reaksionêre vorste in Italië bygestaan het, moes oor die Alpe gedryf word; verenigde Italië moes dan 'n republiek word waaroor die volk, en nie 'n vors nie, die bestuur sou voer. 

Die oproep van Mazzini tot eenheid het 'n geweldige indruk gemaak, en die Genootskap het in krag toegeneem. Giuseppe Garibaldi, 'n patriotiese krygsman, het een van die geesdriftigste ondersteuners daarvan geword, en in 1848 het hy, in samewerking met Mazzini, 'n poging aangewend om 'n republiek in Rome te stig. Dit het op 'n mislukking uitgeloop. Gioberti was 'n ander invloedryke Italiaanse propagandis. Hy was ook vas oortuig dat Italië verenig moes word voordat liberale hervormings verkry sou word. Hy het 'n federasie van al die Italiaanse state onder die voorsitterskap van die Pous voorgestaan. Sy volgelinge het bekend gestaan as die Neo-Welwe. 

Hierdie groep het in 1846 met die troonsbestyging van Pous Pius IX, die liberaalgesinde Pous, sterk op die voorgrond getree, maar daarna ineengestort toe, in 1849, Pous Pius IX sy liberale sienswyse prysgegee en na die kant van Oostenryk oorgegaan het. Baie Italianers het nou die koning van Sardinië begin beskou as die enigste persoon wat die unifikasie van Italië tot stand kon bring, omdat Sardinië so 'n belangrike rol in die opstande van 1848 teen Oostenryk gespeel het. 

Bowendien, na die onderdrukking van die opstande het Victor Emanuel II, wat sy vader in 1849 opgevolg het, geweier om aan die eise van Oostenryk te voldoen, naamlik om die liberale hervormings, deur sy vader ingestel, te herroep. Die koning het sy lewe gewy aan die verkryging van Italiaanse eenheid en met dié doel voor oë het hy die hulp van graaf Cavour, 'n bekwame edelman uit Piëmont, ingeroep.

Cavour was afkomstig van 'n invloedryke adellike familie en is in 1810 in Piëmont gebore. Sy opleiding was gerig op 'n militêre loopbaan: maar in 1831 moes hy, weens sy liberale opvattings, sy betrekking in die leër neerlê en op sy landgoed gaan woon. Gedurende die volgende vyftien jaar het hy hom beywer om die boerdery in sy land op 'n wetenskaplike basis te plaas. Hy het ook herhaalde besoeke aan omliggende lande gebring, waar hy veral politieke en ekonomiese vraagstukke bestudeer het. Die Britse grondwet het 'n geweldige indruk op hom gemaak. 

In 1847 het hy 'n liberale blad, "Il Risorgimento", gestig waarin hy die instelling van liberale hervormings in Sardinië bepleit het. Tydens die opstande van 1848 het hy Karel Albert, die koning van Sardinië, beweeg om 'n liberale grondwet in te stel en die state in Noord-Italië teen Oostenryk te lei. 

Cavour is tot lid van die eerste parlement van Sardinië gekies en in 1850 het hy minister van landbou geword. In 1852 het Victor Emanuel hom tot eerste minister verhef, 'n betrekking wat hy tot sy dood in 1861 beklee het. Cavour het een van die vernaamste leiers van die Risorgimento geword en naam verwerf as een van die vernaamste staatsmanne en diplomate van sy tyd.

Cavour het besef dat indien Sardinië aan die hoof van die beweging ten gunste van unifikasie wou staan, dit eers die vernaamste staat in Italië moes word. Om dit te bewerkstellig, het hy wetenskaplike landbou aangemoedig en die kerkgronde voordeliger vir boerdery laat gebruik.

Hy het die handel en die nywerheid bevorder en gesorg vir deeglike spoorweë, paaie, kanale en telegrafiese verbindings. Spoedig het Sardinië die welvarendste staat in Italië geword. Ook op militêre gebied het hierdie staat voorrang geniet, want Cavour het 'n deeglik toegeruste leër op die been gebring, sterk vestings gebou en 'n doeltreffende vloot in die lewe geroep.

Lank vooruit het Cavour reeds gesien dat Oostenryk, weens sy politieke oormag in Italië, die grootste hinderpaal in die weg van die Italiaanse eenheidsbeweging sou wees. Lombardye en Venesië was Oostenrykse besittings, en die hertogdomme Toskane, Parma en Modena het onder die bestuur van vorste gestaan wat bondgenote van Oostenryk was. Maar Sardinië, 'n staat met 'n bevolking van vyf miljoen, was alleen nie sterk genoeg teen die magtige vyand nie. 

Buitelandse hulp moes verkry word. Gevolglik het Cavour Sardinië in 1854 aan die Krimoorlog laat deelneem as bondgenoot van Brittanje en Frankryk, hoewel Victor Emanuel en die Sardiniërs nie gediend was met dié skynbaar onwenslike inmenging nie. Die Sardiniese troepe het hulle uitstekend van hul taak gekwyt en veel daartoe bygedra om die prestige van hul land te verhoog. Met die afsluiting van die oorlog, in 1856, het Cavour die vredeskongres in Parys bygewoon en die simpatie van sy bondgbnote verkry deur aan hulle bekend te maak dat die treurige toestand waarin Italië verkeer het, aan die tirannieke optrede van Oostenryk te wyte was. 

Hierdie moedige daad van Cavour het die meeste Italianers laat afsien van die republikeinse ideale van Mazzini, en byna die gehele Italiaanse volk het voortaan die oë op Sardinië en sy koning gerig om die eenheid van Italië te verkry. Cavour het ook probeer om ander lande gewoond te maak aan die idee van 'n verenigde Italië deur Italiaanse bannelinge aan te moedig om artikels oor daardie onderwerp in die verskillende nuusblaaie te skrywe.

Cavour kon Brittanje egter nie so ver bring om aan Sardinië hulp te verleen nie, aangesien Brittanje te swaar verliese in die Krimoorlog gely het om weer 'n stryd te onderneem. Deur sy diplomasie het hy egter daarin geslaag om Napoleon III, wat die uitbreiding van nasionalisme goedgesind was, na sy kant oor te haal. In 1856 is daar 'n geheime ooreenkoms tussen Frankryk en Sardinië by Plombières gesluit. Napoleon het beloof om militêre steun aan Sardinië te gegee indien laasgenoemde aangeval sou word, en te help om Oostenryk uit Italië te verdryf. 

Sardinië sou Lombardye en Venesië inlyf, maar moes 'n federasie met die res van die Italiaanse state, onder die voorsitterskap van die Pous, aangaan. As beloning sou Sardinië vir Nizza en Savoje aan Frankryk afstaan.

Cavour het nou al sy staatsmansvernuf gebruik om Oostenryk tot oorlog aan te hits. Teen die end van April 1859 het die oorlog 'n aanvang geneem. Omdat Oostenryk voorgestel is as die aanvallende party, het Sardinië die simpatie van die Europese state geniet. Napoleon het onmiddellik Italië met 'n groot leër binnegeval, en na die neerlaag van die Oostenrykse leërs by Magenta en Solferino is Lombardye deur die Franse en Sardiniese troepemagte in besit geneem. 

Napoleon het in die oorwinningsuur in Julie 1859 met Oostenryk by Villafranca vrede gesluit. Sardinië is nie geraadpleeg nie en was verplig om die vredesooreenkoms by Zürich, teen die end van die jaar getref, waardeur slegs Lombardye aan hom afgestaan is, te aanvaar. Al die Italiaanse state moes 'n federasie onder voorsitterskap van die Pous aangaan. Daar Napoleon nie sy beloftes ten volle nagekom het nie, kon hy moeilik aanspraak op Savoje en Nizza maak om by Frankryk in te lyf. 

Cavour was diep teleurgestel met die geringe winste wat deur die oorlog verkry is en wou deur die wapens meer byvoeg. Victor Emanuel het egter geweier om aan die wense van sy minister te voldoen, omdat hy besef het dat die nasionale beweging reeds sulke afmetings aangeneem het dat die vooruitgang daarvan nie gekeer kon word nie. Verontwaardig hieroor, het Cavour daarop sy bedanking ingedien.

Die Frans-Sardiniese oorwinnings het 'n golf van nasionalisme oor Middel-Italië laat losbars. Die vorste van Toskane, Parma en Modena is verban, en die Romagna, die noordelike deel van die Pouslike State, het hul onderdanigheid aan die Pous afgesweer. Hierdie state het begeer om by Sardinië ingelyf te word. Daar was egter vrees dat Oostenryk tussenbei sou kom en die onttroonde vorste herstel. Brittanje het hewige protes teen enige inmenging deur Oostenryk aangeteken. 

Cavour het dus in Januarie 1860 weer aan die bewind van sake gekom en onmiddellik daarna Napoleon beweeg om toe te stem tot die inlywing van hierdie state by Sardinië, as vergoeding vir Savoje en Nizza, mits dit deur 'n volkstemming goedgekeur sou word. In Maart 1860 het Toskane, Parma, Modena en die Romagna met 'n oorweldigende meerderheid ten gunste van inlywing besluit. In April het Victor Emanuel koning van die Koninkryk Noord-Italië geword, met Turyn as hoofstad. Hierdeur is elf miljoen Italianers verenig.

Die volgende stap, naamlik die inlywing van Sisilië en Napels, is veral die werk van die Italiaanse patriot Giuseppe Garibaldi. Hy is in 1807 te Nizza gebore en het op jeugdige ouderdom matroos geword. Heel spoedig het hy by die Genootskap Jong Italië aangesluit en 'n vurige bewonderaar van Mazzini en sy republikeinse ideale geword. Sy lewe daarna was oorlaai met romantiese avonture. In 1833, as gevolg van sy deelname met Mazzini aan 'n sameswering in Savoje, moes hy uit die land vlug. 

Hy het hom na Suid-Amerika begewe, waar hy in verskeie omwentelinge betrokke was en in belang van die onafhanklikheid van Uruguay geveg het. Tydens die opstande van 1848 het hy na Italië teruggekeer en met die Sardiniese troepe teen Oostenryk geveg. In 1849 het hy, saam met Mazzini en ander, 'n heldhaftige poging aangewend om die kortstondige Romeinse Republiek teen die Franse leërs te verdedig; maar hy is verslaan en moes na Amerika vlug. 

Eindelik het hy hom op 'n plaas op die eiland Caprera gevestig. In 1859, gedurende die bevrydings-oorlog, het hy en sy onverskrokke vrywilligerskorps roemryke dienste aan Sardinië in sy stryd teen Oostenryk bewys. Slegs toe het hy versoen geraak met die idee van 'n verenigde Italië onder die koning van Sardinië en sy republikeinse beginsels vaarwel gesê. In 1859 het Frans II koning van Napels en Sisilië geword. Daar was die bevolking, aangemoedig deur gebeurtenisse in die noorde, gereed vir opstand. Mazzini het nou op die toneel verskyn. 

Mismoedig oor die langsame vordering van die Italiaanse eenheidsbeweging in die noorde, waar die state onder 'n koning verenig het, het hy nou sy hoop gevestig op 'n Italiaanse republiek in die suide. Hy het 'n opstand te Palermo in Sicilië teweeggebring. Hoewel hierdie beweging spoedig onderdruk is, het dit tog na die omliggende dele versprei. Die hulp van Garibaldi is toe ingeroep, maar hy het ingewillig hoofsaaklik om die inlywing van Sisilië by Sardinië te verkry. Cavour, wat hierdie stap verwelkom het, kon slegs in die geheim Garibaldi aanmoedig en aanhelp, want hy was bevrees vir inmenging van buite. 

In 1860 het Garibaldi met sy beroemde ,Duisend Rooihemde" - vrywilligers wat hulle onder die banier van die vermaarde guerrillaleier geskaar het - van Genua geseil en by Marsala geland. Binne drie weke het Garibaldi, deur blote onverskrokke dapperheid, dié eiland oorrompel en is hy tot diktator daarvan uitgeroep. Hierdie luisterryke sukses was hoofsaaklik daaraan toe te skrywe dat die volk van Sisilië die tirannieke bestuur van Frans II verafsku het. 

Hy het nou planne beraam om Napels te verower. Met die oogluikende toestemming van 'n Britse eskader wat Franse tussenkoms verhinder het, het hy na die vasteland oorgesteek, en onder die welkomsgroete van die volk wat hom as hulle bevryder beskou het, na die hoofstad, Napels, opgeruk. Frans II moes vlug, en Garibaldi is tot diktator van Sisilië en Napels uitgeroep, nadat hy die stad bereik het. Binne die kort bestek van vyf maande is Sisilië en Napels dus bevry.

Garibaldi, wat 'n besonder waaghalsige man was, maar geen diplomaat nie, het nou besluit om sy sukses voort te sit en Rome te verower. Cavour het die gevaar van so 'n stap besef, want Napoleon III sou dan tussenbei kom ten behoewe van die Pous en selfs die inlywing van Suid-Italië by Sardinië verhinder. Gevolglik het hy Victor Emanuel II aangeraai om suidwaarts met sy leërs te gaan en Garibaldi in sy planne te dwarsboom. 

Dit sou beteken dat Sardiniese troepe oor pouslike gebied moes gaan. Die bevolking van die Marke en van Umbrië was egter ten gunste van inlywing by Sardinië, en slegs die teenwoordigheid van die pouslike troepe het in die weg daarvan gestaan. Cavour het hierdie politieke toestand as 'n voorwendsel gebruik om die pouslike gebied te oorskry. Hy het egter die toestemming van Napoleon III daartoe verkry deur te beweer dat die Sardiniese troepe inderdaad in diens van die Pous, ter beveiliging van Rome teen Garibaldi, gebruik sou word. 

Die pouslike troepe is by Castelfidardo verslaan en tot oorgawe gedwing. Die Marke en Umbrië is onder die beheer van Sardinië geplaas. Victor Emanuel het toe snel Neapolitaanse gebied binnegeruk, en deur die diplomatieke optrede van Cavour is Garibaldi omgepraat om van sy plan teen Rome af te sien. Die getrouheid van Garibaldi aan die koning van Sardinië is hier duidelik bewys. Hy het Napels met die koning binnegetrek, van sy diktatorskap afstand gedoen, en daarna die volk beweeg om Victor Emanuel as hulle koning te erken. Intussen het volkstemmings in Napels, Sicilië en in die Marke en Umbrië plaasgevind; 'n oorweldigende meerderheid van die bevolking het ten gunste van inlywing by Sardinië gestem. 

In Februarie 1861 het die Inlywing 'n voldonge feit geword, en 23 miljoen Italianers is verenig. Victor Emanuel het nou die titel Koning van Italië aangeneem. Daarna het Cavour, omdat hy besef het dat die stad Rome, geskiedkundig so nou verbonde aan die glorieryke verlede, uiteindelik die hoofstad van 'n verenigde Italië moes word, die parlement daartoe gedwing om hierdie gedagte in beginsel te aanvaar. In Junie 1861 is Cavour oorlede, uitgeput deur die spanning van die politieke bedrywigheid gedurende die vorige drie jaar. Sy taak het hy byna volbring. Die sukses in die nasionale stryd was hoofsaaklik te danke aan sy diplomatieke vernuf. Hy was een van die vernaamste stigters van moderne Italië.

Slegs Venesië en Rome het nog oorgebly. Albei hierdie gebiede is ingesluit as gevolg van die buitelandse politiek van Pruise. In 1865, toe daar oorlog tussen Oostenryk en Pruise gedreig het, is hulp deur Victor Emanuel aan Oostenryk beloof in ruil vir Venesië en die Vierkant (die beroemde vestings rondom Mantua). Hierdie aanbod is van die hand gewys. Bismarck het toe tot 'n ooreenkoms met Italië geraak. 

In die daaropvolgende oorlog is aan Italië gedugte neerlae op land by Custozza, en op see naby Lissa, deur die Oostenrykers toegedien. Nietemin het hy Pruise gehelp om die oorwinning te behaal. Oostenryk is deur die Vrede van Praag (1866) gedwing om van Venesië en die Vierkant afstand aan Italië te doen. Oostenryk het egter die Trentino en Istrië behou. In 1921, na die Wêreldoorlog beëindig is, is hierdie twee streke, met 'n bevolking van anderhalf-miljoen, aan Italië deur die Geallieerdes toegeken.

Rome en die omliggende gebied, bekend as die Kerklike State, was die laaste grondgebied wat by die koninkryk Italië gevoeg is. Die Pous wou nie vrywilliglik afstand van die Kerklike State aan die koninkryk van Italië doen nie, en hierin is hy deur Frankryk gesteun. In 1862 het Garibaldi 'n tweede poging aangewend om Rome te annekseer. Hy het met sy vrywilligers in Sicilië geland en sy opmars begin met die kreet, "Rome of die Dood". 

Victor Emanuel, uit vrees dat Frankryk tussenbei sou kom, het weer teen Garibaldi opgeruk en hom by Aspromonte verslaan. Na die inlywing van Venesië in 1866 het Garibaldi 'n derde aanval op Rome gemaak. Hierdie keer is hy deur die Franse in 1867 by Mentana verslaan en sy poging het op 'n mislukking uitgeloop. Garibaldi is gevange geneem en na sy tuiste op die eiland Caprera verban. Die Frans-Pruisiese oorlog het eindelik aan Victor Emanuel die geleentheid gebied om Rome te annekseer. 

In 1870 is die Franse garnisoen uit Rome teruggetrek vir diens in die oorlog teen Pruise. Victor Emanuel het toe aangedring by die Pous om Rome aan die Italiaanse volk oor te lewer. Toe aan hierdie versoek nie voldoen is nie, is Italiaanse troepe gestuur om die stad in te neem. Rome is ingelyf, en dié daad is by wyse van 'n volkstemming met 'n oorweldigende meerderheid bekragtig. Na die vernietiging van Napoleon se mag by Sedan was dit duidelik dat Frankryk nie in staat sou wees om in Rome ten behoewe van die Pous in te gryp nie. Gevolglik is Rome in 1871 tot hoofstad van Italië uitgeroep.

Die Pous wou die nuwe toestand van sake nie aanvaar nie, en het homself as 'n vrywillige gevangene in die Vatikaan teruggetrek. Eers in 1929 is Rome as 'n deel van die Italiaanse Koninkryk erken, maar die Vatikaan en die klein stukkie omringende gebied is deur die Italiaanse Regering as die ,Vatikaan-staat" erken - 'n onafhanklike gebied onder die soewereiniteit van die pous. Toe eers is die woorde wat Victor Emanuel in 1871 gebesig het, ten volle bewaarheid: 

"Die werk waaraan ons ons lewens gewy het, is eindelik voltooi. Na lange beproewing is Italië aan homself en aan Rome terugbesorg."



</doc>
<doc id="43788" url="https://af.wikipedia.org/wiki?curid=43788" title="Moskouse Kremlin">
Moskouse Kremlin

Die Moskouse Kremlin (Russies: Московский Кремль; Moskofski Kreml), soms net "die Kremlin" genoem, is ’n historiese gefortifiseerde kompleks in Moskou wat oor die Moskwa-rivier in die suide, Sint Basilius-katedraal en Rooiplein in die ooste en die Aleksander-tuin in die weste uitkyk. Dit omvat vier paleise, vier katedrale en die omringende Kremlin-muur met sy torings. Dit is ook die amptelike woning van die president van Rusland.

Die naam "Kremlin" word ook dikwels gebruik vir die regering van die Sowjetunie (1922–1991) of tans die Russiese regering.

Die terrein word reeds bewoon sedert die tweede millennium voor Christus. Argeologiese vondste op die terrein dateer uit die Brons- en Ystertydperk.

Die Slawiërs het so vroeg as die 11de eeu hier gewoon. Tot met die 14de eeu was die terrein bekend as die grad van Moskou. Die woord "kremlin" is die eerste keer in 1331 gebruik en dis onbekend waar dit vandaan kom.

Die "grad" is in 1156 aansienlik deur prins Joeri Dolgoroeki uitgebrei, in 1237 deur die Mongole verwoes en in 1339 in eikehout herbou.

Die eerste steengebou in die Kremlin is sover bekend in die laat 1320's en vroeë 1330's gebou in opdrag van Iwan Kalita nadat Pieter, die aartsbiskop van Roes, gedwing is om sy setel van Kiëf na Moskou te verskuif. Die stad het permanente kerke nodig gehad. Die Oespenski-katedraal (1327, met die Sint Petrus-kapel, 1329), die Kloosterkerk van die Verheerliking van die Verlosser (1330) en die Aartsengel-katedraal (1333) is gebou – almal van kalksteen met ’n enkele koepel. Van dié kerke het net die Verlosser-katedraal tot in die 20ste eeu bly staan – totdat dit in 1933 deur Josef Stalin laat sloop is.

Dmitri Donskoi het die Kremlin se eikehoutmure in 1366–1368 met wit kalksteenmure laat vervang. Dis gebou op die basiese fondamente van die huidige mure. Dmitri se seun, Wasili I, het weer begin met die bou van kerke en kloosters in die Kremlin, onder meer die nuwe Blagowesjtsjenski-katedraal, Tsjoedof-klooster en die Hemelvaart-klooster in 1397.

Grootprins Iwan die Grote het die Kremlin laat herbou deur ’n paar bekwame Italiaanse argitekte soos Petrus Antonius Solarius en Marco Ruffus. Hy het ook drie katedrale laat bou wat nog bestaan. Die hoogste gebou van die stad en van Moskowië was die Iwan die Grote-kloktoring, wat in 1505–'08 gebou en in 1600 tot sy huidige grootte vergroot is. Die Kremlin-mure soos hulle nou lyk, is tussen 1485 en 1495 gebou.

Nadat die nuwe mure en kerke voltooi is, het die grootprins gelas dat geen geboue in die onmiddellike omgewing van die fort opgerig word nie. Iwan die Verskriklike het van sy oupa se paleise gerestoureer. Hy het ook ’n nuwe paleis en katedraal vir sy seuns gebou.

Tydens die Tyd van Beroeringe is die Kremlin twee jaar lank deur die Poolse magte beset, tussen 21 September 1610 en 26 Oktober 1612. Die Kremlin se bevryding deur die vrywilligersleër van Koezma Minin en Dmitri Pozjarski het die weg gebaan vir die verkiesing van Michail Romanof as die nuwe tsaar. Tydens sy bewind en dié van sy seun tsaar Aleksei is die Bo-Verlosser-katedraal met sy elf koepels, die Wapenhek, Terem-paleis, Vermaakpaleis en die paleis van patriarg Nikon gebou. Ná Aleksei se dood het die Moskou-opstand van 1682 plaasgevind, waarvan tsaar Pieter die Grote ternouernood ontkom het. Hy het daarna nooit van die Kremlin gehou nie en drie dekades later vir hom ’n nuwe hoofstad, Sint Petersburg, laat bou.

Hoewel dit steeds vir kroningsplegtighede gebruik is, is die Kremlin verwaarloos tot in 1773, toe Katharina die Grote Wasili Bazjenof aangestel het om haar nuwe woning daar te bou. Bazjenof het ’n groot Nieu-klassieke gebou ontwerp waarvoor verskeie kerke en paleise en ’n deel van die Kremlin-muur gesloop moes word. Nadat die voorbereidings getref is, is bouwerk gestaak weens ’n gebrek aan geld.

Verskeie jare later het die argitek Matwei Kazakof die afgebreekte deel van die muur en van die Tsjoedof-klooster laat herbou. Hy het ook die ruim en luuksueuse Kremlin-senaat gebou wat sedertdien aangepas is vir gebruik as die hoofwerkplek van die president van Rusland.

Ná Napoleon se inval van Rusland in 1812 het Franse magte die Kremlin van 2 September tot 11 Oktober beset. Toe Napoleon uit Moskou vlug, het hy gelas dat die hele Kremlin opgeblaas word. Die arsenaal, dele van die muur en verskeie torings is deur ontploffings verwoes en brande het die Fasettepaleis en kerke beskadig. Ontploffings het drie dae geduur, van 21 tot 23 Oktober. Gelukkig het die reën die lonte beskadig en die skade was veel kleiner as beplan. Restoureerwerk is van 1816 tot 1819 gedoen onder Osip Bove. Tydens die oorblywende deel van Aleksander I se bewind is verskeie ou geboue gerestoureer in ’n verbeeldingryke Neogotiese styl, maar baie ander is gesloop.

Met sy besoek aan Moskou vir sy kroning was tsaar Nikolaas I nie tevrede met die Groot of Winterpaleis wat in die 1750's gebou is nie. Die gebou en ’n aangrensende kerk is afgebreek en vervang deur die Groot Kremlin-paleis, wat met die Winterpaleis in Sint Petersburg moes meeding. Die paleis is in 1839–'49 gebou, gevolg deur die nuwe gebou van die Kremlinse Arsenaal in 1851.

Ná 1851 het die Kremlin min verander tot met die Russiese Rewolusie.

Die Sowjet-regering het op 12 Maart 1918 van Petrograd na Moskou verskuif. Lenin het die Kremlin-senaat as sy tuiste gekies en sy private kamers is vandag ’n museum. Stalin het ook daar gewoon. Hy was gretig om al die "oorblyfsels van die tsaristiese regering" te laat verwyder. Goue arende op die torings is vervang deur blink Kremlin-sterre, terwyl die muur naby die Lenin-mausoleum omskep is in ’n dodeakker.

Die Tsjoedof- en die Oespenski-klooster met hul lieflike 16de-eeuse katedrale is afgebreek om plek te maak vir die militêre skool en Kongrespaleis. Ook die Klein Nikolaas-paleis en die ou Verlosser-katedraal is afgebreek. Die tuiste van die Sowjet-regering was tot in 1955 vir die publiek gesluit. Dis eers tydens Nikita Chroesjtsjof se "Ontdooiing" dat die Kremlin weer vir buitelandse besoekers oopgestel is. Die Kremlin-museums is in 1961 gestig en die kompleks was van die eerste Russiese erfgoed wat in 1990 opgeneem is op die Wêrelderfenislys.

Die bestaande Kremlin-muur en –torings is van 1485 tot 1495 deur Italiaanse meesters gebou. Die ongelyke driehoek sluit ’n gebied van 275 000 vierkante meter in. Die muur is tussen 3,5 en 6,5 meter breed.

Daar was oorspronklik 18 Kremlin-torings, maar hulle is in die 17de eeu tot 20 vermeerder. Die hoogste toring is die Spasskaja, wat in 1625 tot sy huidige hoogte van 71 meter verhoog is. Die meeste torings het oorspronklik tentdakke van hout gehad; die huidige steendakke met hul gekleurde teëls dateer uit die 1680's.

Katedraalplein is die hart van die Kremlin. Dit word omring deur ses geboue, onder andere drie katedrale. Die Oespenski-katedraal is in 1479 voltooi as die hoofkerk van Moskou en al die tsare is daar gekroon. Die vergulde Blagowesjtsjenski-katedraal met sy drie koepels is in 1489 voltooi en ’n eeu later in ’n gebou met nege koepels omskep. Aan die suidoostekant van die plein is die veel groter Katedraal van die Aartsengel Michiel (1508), waar feitlik al die Russiese heersers van Iwan Kalita tot Aleksei I begrawe is.

Daar is ook twee kerke van die aartsbiskoppe en patriarge van Moskou, die Kerk van die Twaalf Apostels (1653–'56), die Iwan die Grote-kloktoring aan die noordoostekant van die plein en die Tsaarklok, die grootste klok in die wêreld.

Die oudste nie-kerkgebou wat nog staan, is Iwan III se Fasette-paleis (1491), waar die keiserlike trone gehou word. Die tweede oudste is die Terem-paleis, die eerste woning van die keiserlike familie. Bogenoemde twee geboue word verbind deur die Groot Kremlin-paleis, wat in 1838 deur Nikolaas I laat bou is. Dis die grootste gebou in die Kremlin en is in die 1990's gerestoureer.

Die Arsenaal staan in die noordelike hoek van die Kremlin. Dis oorspronklik in 1701 vir Pieter die Grote gebou. In die suidwestelike deel staan die Wapensaal, wat in 1851 gebou is. Dit is tans ’n museum.




</doc>
<doc id="43790" url="https://af.wikipedia.org/wiki?curid=43790" title="Volkswagen">
Volkswagen

Volkswagen (uitgespreek [ˈfɔlksˌvaːɡən]) is 'n Duitse maatskappy wat motors, busse en vragmotors vervaardig. Die maatskappy is in 1937 gestig.



</doc>
<doc id="43793" url="https://af.wikipedia.org/wiki?curid=43793" title="Kremlin">
Kremlin

Kremlin (Russies: кремль; kreml) is die Russiese woord vir fort, vesting of kasteel en verwys na enige groot gefortifiseerde sentrale kompleks in historiese Russiese stede. Die woord word dikwels gebruik vir die bekendste een, die Moskouse Kremlin, of vir die Russiese regering (voorheen vir die Sowjet-regering).

Rusland se presidensiële administrasie is in die Moskouse Kremlin. In die Sowjet-tyd het die regering vanuit die Kremlin gewerk, maar die Russiese regering se hoofkwartier is tans in ’n ander gebou daarbuite.





Sedert die verbrokkeling van die Sowjetunie kom ou Russiese kremlins in gebiede buite Rusland se grense voor, soos in: Kiëf, Poetiwl en Tsjernigof in die huidige Oekraïne en Grodno en Kamjanjets in Belarus. Verskeie kloosters is ook in ’n Kremlin-styl gebou.



</doc>
<doc id="43795" url="https://af.wikipedia.org/wiki?curid=43795" title="Drie-eenheid-klooster van Sint Sergius">
Drie-eenheid-klooster van Sint Sergius

Die Drie-eenheid-klooster of Drie-eenheid-lawra van Sint Sergius (Russies: Тро́ице-Се́ргиева Ла́вра; Trojitse-Sergijewa Lawra) is die belangrikste Russiese klooster en die spirituele sentrum van die Russies-Ortodokse Kerk. Dit is in die dorp Sergijef Posad geleë sowat 70 km noordoos van Moskou op die pad na Jaroslawl. Daar woon tans meer as 300 monnike.

Die klooster in in 1345 gestig deur een van Rusland se mees geëerde heiliges, Sergius van Radonezj, wat ’n houtkerk op die Makowets-heuwel gebou het ter ere van die Heilige Drie-eenheid. Die vroeë ontwikkeling van die kloostergemeenskap is goed geboekstaaf.

In 1355 het sint Sergius ’n handves opgestel vir die bou van bykomende geboue, soos ’n eetsaal, kombuis en bakkery. Dié handves was ’n model vir sy vele aanhangers, wat meer as 400 kloosters regoor Rusland gebou het, onder andere die bekende Solowetski, Kirilof en Simonof-klooster.

Sint Sergius het Dmitri Donskoi gesteun in sy gevegte teen die Tatare en het in 1380 twee van sy monnike gestuur om aan die Slag van Koelikowo deel te neem. Die klooster is in 1408 deur ’n brand verwoes tydens ’n Tartare-strooptog.

Sint Sergius is in 1422 tot heilige van die Russiese staat verklaar. In dieselfde jaar is die eerste klipkatedraal, die Drie-eenheid-katedraal, gebou deur ’n span Serwiese monnike wat ná die Slag van Kosowo in die klooster geskuil het. Die oorskot van sint Sergius kan steeds in die katedraal gesien word. Die vernaamste ikoonskilders van Middeleeuse Rusland, Andrei Roeblef en Daniil Tsjorni, is aangestel om die katedraal met fresko's te versier. Die koninklikes van Moskou is tradisioneel hier gedoop en talle dankseggingsdienste is in die katedraal gehou.

In 1476 het Iwan die Grote verskeie meesters van Pskof gevra om die Kerk van die Heilige Gees te bou. Hierdie pragtige gebou is een van die min oorblywende voorbeelde van ’n Russiese kerk met ’n kloktoring bo-op. In die vroeë 16de eeu het Wasili III die Nikon-anneks en die Serapion-tent bygevoeg waar baie van sint Sergius se dissipels begrawe is.

Dit het 26 jaar geduur om die Oespenski-katedraal met sy ses pilare te bou. Opdrag vir die bou daarvan is in 1559 deur Iwan die Verskriklike gegee. Dit is baie groter as die kerk met dieselfde naam in die Moskouse Kremlin. Die pragtige ikonostase (beeldewand) van die 16de tot 18de eeu bevat Simon Oesjakof se meesterstuk, die ikoon van die Laaste Avondmaal. Die binnemure is in 1684 deur ’n span meesters van Jaroslawl beverf met violet en blou fresko's. Die oorskot van Boris Godoenof, sy familie en verskeie 20ste-eeue patriarge is in die katedraal.

Namate die klooster een van die grootste grondeienaars in Rusland geword het, is die woud waar dit gestaan het afgekap en ’n dorpie (posad) het om die klooster ontstaan. Dit het geleidelik ontwikkel in die moderne dorp Sergijef Posad.

In die 1550's is ’n houtheining om die klooster vervang deur 1,5 km lange klipmure met twaalf torings wat aanvalle van buite help afkeer het.

Teen die 17de eeu, toe die jong Pieter die Grote twee keer in die klooster van sy vyande geskuil het, is verskeie geboue bygevoeg. Dit sluit ’n klein Barok-paleis van die patriarge in wat bekend is vir sy luuksueuse interieur, asook ’n keiserlike paleis. Die eetsaal van sint Sergius, wat 510 vierkante meter beslaan het, was die grootste saal in Rusland. Die Kerk van die Geboorte van Johannes die Doper (1693–1699) met sy vyf koepels is deur die Stroganofs laat bou bo-oor een van die hekke. Ander 17de-eeuse strukture sluit in die monnike se selle, ’n hospitaal met ’n kerk en ’n kapel wat oor ’n heilige put gebou en in 1644 ontdek is.

In 1744 het keiserin Elisabeth die status van lawra aan die klooster gegee. Die aartsbiskop van Moskou is sedertdien ook die opper-ab van die lawra. Elisabeth het die klooster dikwels besoek saam met haar vriend Aleksei Razoemofski, wat ’n Barok-kerk laat bou het vir die Maagd van Smolensk. Dit was die laaste groot kerk wat daar gebou is. Elisabeth het ook ’n wit-en-blou Barok-kloktoring laat bou wat toe op 88 meter een van die hoogste geboue in Rusland was.

Deur die 19de eeu het die lawra sy status behou as die rykste Russiese klooster. Dit het ’n uitstekende versameling boeke en manuskripte gehad wat duisende besoekers gelok het.

Ná die Russiese Rewolusie van 1917 het die Sowjet-regering die lawra in 1920 gesluit. Die geboue is aan verskeie burgerlike instellings toegeken of het museums geword. In 1930 is die klooster se klokke, onder andere die Tsaarklok van 65 ton, verwoes. Baie waardevolle artikels het ook verdwyn.

In 1945, ná Josef Stalin se tydelike verdraagsaamheid teenoor die kerk tydens die Tweede Wêreldoorlog, is die lawra aan die Russies-Ortodokse Kerk teruggegee. Op 16 April 1946 is die eerste erediens weer gehou. Die lawra het die setel van die Moskouse Patriargaat gebly tot in 1983, toe die patriarg toegelaat is om na die Danilof-klooster in Moskou te trek. Die klooster is steeds een van die belangsrikste sentrums vir goedsdienstige opvoeding. Belangrike restoureerwerk is in die 1960's en 1970's gedoen. In 1993 het dit die VN se Wêrelderfenislys gehaal.



</doc>
<doc id="43796" url="https://af.wikipedia.org/wiki?curid=43796" title="Lawra">
Lawra

Lawra (Grieks: Λαύρα; Russies: Ла́вра) het oorspronklik in Oosters-Ortodokse Kerke en sekere ander Oosters-Christelike gemeenskappe ’n groep selle of grotte vir kluisenaar-monnike beteken, met ’n kerk en soms ’n eetsaal as kern. Die woord kom van Grieks, waar dit "gang" beteken.

Van die grootste en belangrikste kloosters in Rusland is lawras genoem, soos die Drie-eenheid-klooster van Sint Sergei en die Aleksander Nefski-klooster.


</doc>
<doc id="43799" url="https://af.wikipedia.org/wiki?curid=43799" title="Imperatriz">
Imperatriz

Imperatriz is 'n stad in die noorde van Brasilië, in westelike Maranhão. Met 'n beraamde bevolking van 247 553 in 2010, die stad is die tweede grootste stad in Maranhão. Imperatriz is op 16 Julie 1852 gestig deur Manoel Procopio.



</doc>
