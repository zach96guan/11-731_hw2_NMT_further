<doc id="43800" url="https://af.wikipedia.org/wiki?curid=43800" title="Commerzbank">
Commerzbank

Commerzbank is een van die grootste banke ter wêreld, en die tweede grootste van Duitsland ná die Deutsche Bank. Die bank is in 1870 in Hamburg gestig. Sy hoofkantoor is tans in Frankfurt am Main, Hessen, Duitsland. Die bank het meer as 65 000 mense in lande, en het 'n groot teenwoordigheid in Europa, die Amerikas, Asië en die opkomende markte. Commerzbank se hoof uitvoerende beampte is Martin Blessing. Commerzbank is gelys op die Frankfurt (FWB) in de DAX-indeks.


</doc>
<doc id="43801" url="https://af.wikipedia.org/wiki?curid=43801" title="Celso Pitta">
Celso Pitta

Celso Roberto Pitta do Nascimento (29 September 1946 in Rio de Janeiro (Brasilië); † 20 November 2009 in São Paulo (Brasilië)) was 'n Brasiliaanse ekonoom en politikus. 

Pitta was burgemeester van São Paulo vanaf 1997 tot 2000. Voordien was hy sekretaris van Finansies in die bestuur van die burgemeester Paulo Maluf. Pitta was lid van die progressiewe Party van Brasilië (PPB) en het af te reken met beskuldiginge van korrupsie, aangedra deur sy ex-vrou, Nicea Camargo. In Mei 2000 word hy uit sy amp geskop deur 'n uitspraak van die Hooggeregshof van die staat van São Paulo, maar 18 dae later hersien die Hof sy uitspraak en kon Pitta weer sy amp opneem. In 2002 is hy kandidaat hy vir die kamer van volksverteenwoordigers en in 2004 vir die gemeenteraad, maar is vir geen van beide ampte verkies nie. In Julie 2008 is hy egter gearresteer en in staat van beskuldiging gestel weens witwaspraktyke en bedrog.

Sy voorgeslag is Afro-Brasiliaans. Hy sterf op 20 November 2009 in die ouderdom van 63 aan kanker.


</doc>
<doc id="43803" url="https://af.wikipedia.org/wiki?curid=43803" title="RB Leipzig">
RB Leipzig

Die klub is in Junie 2009 gestig deur die Red Bull-maatskappy, wat alreeds drie sokkerklubs besit: Red Bull Salzburg, New York Red Bulls en Red Bull Brasilië. Die naam verskil van die ander omdat die DFB-statute nie 'n borg se naam as deel van 'n klubnaam toelaat nie. Verder vereis die DFB ook dat 51% van 'n sokkerklub se aandele deur die ledevereniging gehou word en "Red Bull" mag dus net 49% van die aandele hou.

RB Leipzig se mikpunt is om binne ag na tien jaar die Bundesliga te haal. Die klub het 'n Oberliga-lisensie bekom deur, ondanks besware deur Markranstädt-ondersteuners, 'n “vennootskap” met SSV Markranstädt te sluit. Ingevolge die ooreenkoms het RB Leipzig effektief die klub se sokkerspanne en stadion oorgeneem in die verskillende ligas waarin dit meeding. Vanaf 2010 sal die klub sy tuisveld verskuif na die "Zentralstadion" (met 'n kapasiteit van 44 345) in Leipzig, wat dan herdoop sal word na die "Red Bull Arena".
Red Bull het in 2006 probeer om FC Sakse Leipzig te bekom, maar het sy pogings laat vaar nadat geweld aangestig is deur beswaarde ondersteuners van die klub.



</doc>
<doc id="43809" url="https://af.wikipedia.org/wiki?curid=43809" title="Monckton-kommissie">
Monckton-kommissie

Die Monckton-kommissie het met sy aanbevelings dit moontlik gemaak dat die Sentraal-Afrikaanse Federasie op 31 Desember 1963 kon ontbind.

Die Grondwet van die Sentraal-Afrikaanse Federasie (tussen die Britse gebiede Noord-Rhodesië, Suid-Rhodesië en Njassaland) het daarvoor voorsiening gemaak dat 'n konferensie binne nege jaar ná die ontstaan van die federasie op 1 Oktober 1953 byeengeroep word om die Grondwet te hersien. Die Britse regering het in 1959 gereël dat so 'n konferensie in 1960 by die Victoria-waterval gehou word en het 'n kommissie van 26 lede onder lord Monckton aangewys, wat die konferensie moes adviseer oor die program en raamwerk wat die beste sou toesien dat die federasie sy doelwitte bereik.

Die kommissie het onder meer aanbeveel "dat Afrikane vrylik moet kan besluit watter regeringsvorm hulle verkies" en "dat enige gebied die reg moes verkry om aan die federasie te onttrek". Dié klousules in die kommissieverslag het dit later moontlik gemaak dat die federasie kon ontbind toe sowel Noord-Rhodesië as Njassaland daaraan onttrek het.



</doc>
<doc id="43812" url="https://af.wikipedia.org/wiki?curid=43812" title="Han Wudi">
Han Wudi

Keiser Wu van Han (in tradisionele Sjinees 漢武帝, in vereenvoudigde Sjinees 汉武帝, in Pinyin Hàn Wǔdì, * 10 Augustus 156 v.C.; † 29 Maart 87 v.C.) was een van die beduidendste heersers in China. Hy is as Liu Che (劉徹) gebore en het as keiser van die Han-dinastie 54 jaar lank, tussen 141 en 87 v.C., oor die land geregeer.

Han Wudi het reeds van sy vader Han Jingdi, wat die rebellie van die "Sewe Koninkryke" (dit wil sê ou leenmanne) in 154 v.C. onderdruk het, 'n volledig gesentraliseerde staat oorgeneem wat in provinsies verdeel en danksy 'n gematigde beleid gestabiliseer is.

Die keiser het die Konfusianisme omstreeks 135 v.C. tot staatsfilosofie verhef - toekomstige amptenare is in hierdie filosofie opgelei en was verplig om dit toe te pas. Nogtans het Han Wudi self ook onder die invloed van taoïstiese alchemie gekom en onder meer offers aan Laozi se geboorteplek gebring. Albei filosofieë het hewig meegeding om die leidende wysbegeerte aan die Chinese keiserhof te word, waarby die Taoïsme byvoorbeeld deur die keiserlike weduwee Dou ondersteun. Ná haar afsterwe het dit sy sterk posisie egter ingeboet. Gedurende Wudi se regeringstydperk het omstreeks 120 v.C. ook die eerste Boeddhistiese monnike na China gekom. Hul godsdiens is eers in 65 n.C. deur keiser Han Mingdi amptelik erken. 

Die oorloë, wat onder keiser Han Wudi gevoer is, was die mees grootskaalse in die keiserlike geskiedenis van China. Oorlogshandelinge het vanuit die Tarim-bekken tot in die Ferghana-vallei (102/101 v.C.), in Korea (108 v.C.) en in die suide van China in 'n aantal huidige provinsies (in 111 v.C. is Kanton ingeneem) tot in Viëtnam plaasgevind. Die militêre oorwinnings in die suide was langdurig en het sowel tot die konsolidering van die Chinese Ryk asook 'n bevolkingsaanwas gelei. As gevolg van die militêre operasies en handelsbetrekkinge het die Sjinese vir die eerste keer met die Parthers, 'n volk in die gebied van die huidige Iran, in aanraking gekom. Die Chinese wêreldbeeld het in hierdie tydperk duidelik verander.

Die omvattende buitelandse beleid, wat Wudi opgestel het, het nogtans pynlike keuses soos belastingverhogings en die vestiging van staatsmonopolies behels. Beduidende ekonomiese sektore soos yster en sout is vanaf 117 v.C. sowat 'n eeu lank deur die staat beheer - 'n idee wat later nog eens in die regeringstydperk van die Tang-dinastie opgeneem is. Han Wudi se belastingbeleid moet in samehang gesien word met die privatisering van grondbesit - 'n ontwikkeling waaruit veral welvarende gesinne in die provinsies voordeel getrek het en wat nie net die maatskaplike ewewig versteur het nie, maar ook die geleidelike agteruitgang van die dinastie ingelui het.

Teen die einde van Wudi se regeringstyd het 'n magstryd in die keiserlike gesin tussen Li en Wei ontwikkel. Kroonprins Liu Ju het in opstand teen die keiserlike mag gekom, is egter verslaan. Sy moeder, keiserin Wei, is in 91 v.C. gedwing om selfmoord te pleeg. Voor sy afsterwe het Han Wudi drie regente bepaal wat namens sy minderjarige seun Fuling opgetree het. Fuling het sy vader as keiser Han Zhaodi opgevolg.



</doc>
<doc id="43814" url="https://af.wikipedia.org/wiki?curid=43814" title="Adendorff-trek">
Adendorff-trek

Die "Adendorff-trek" was 'n groep Afrikaners was 'n Boererepubliek oorkant die Limpoporivier in die destydse Suid-Rhodesië tot stand wou bring.

Die trek staan ook bekend as die Banyailand-trek. Die leier, ene Adendorff, het beweer hy het 'n vergunning van hoofman Chibi gekry, wat beheer oor grondgebied suid van die teenswoordige Masvingo (destyds Fort Victoria) uitgeoefen het. Adendorff wou 'n Boererepubliek oprig, maar hy kon dit net doen as hy die gesag van die British South Africa Company sou aanvaar. Op 24 Junie 1891 het 'n groep gewapende Afrikaners die Limpopo probeer oorsteek. Hulle is in hulle spore gestuit deur die polisie van die British South Africa Company. 

Sommige lede van die trek het hulle later vreedsaam in Mashonaland gaan vestig.



</doc>
<doc id="43816" url="https://af.wikipedia.org/wiki?curid=43816" title="William Ernest Fairbridge">
William Ernest Fairbridge

William Ernest Fairbridge (2 November 1863 tot 5 Oktober 1943) was 'n Rhodesiese koerantredakteur en eerste burgemeester van Salisbury, die teenswoordige Harare, Zimbabwe.

Hy is in Port Elizabeth gebore en het in 1880 in die Basoetoe-oorlog geveg, waarna hy in 1885 Kimberley toe verhuis. Later werk hy as verslaggewer en vertrek in 1891 na Masjonaland toe as verteenwoordiger van die Argus-maatskappy. Hy is gevra om 'n koerant daar te begin. Hy kom in Junie 1891 daar aan met geen toerusting nie en weinig min kennis van die finansiële bestuur van 'n koerant. Nietemin verskyn die eerste uitgawe van die "Mashonaland Herald" op 27 Junie 1891, wat gedruk is met ink wat Fairbridge self uitgevind het. In 1892 word hy die eerste bestuurder van die Argus Printing and Publishing Company.

Fairbridge is tot die dorpsraad verkies en word in Desember 1897 die eerste burgemeester van Salisbury. In 1904 vertrek hy na Johannesburg as eerste algemene bestuurder van die Argus-maatskappy, 'n pos wat hy tot en met sy aftrede in 1915 beklee.

In 1937 verhuis hy na Switserland en sterf daar in Montreux op 5 Oktober 1943.



</doc>
<doc id="43817" url="https://af.wikipedia.org/wiki?curid=43817" title="SV Auersmacher">
SV Auersmacher

Die klub is op 15 Julie 1919 gestig as "Fußballclub Auersmacher". Op 6 Januarie 1935 het die lede van "Arbeiter-SV 1926 Auersmacher" en "DJK Concordia 1929 Auersmacher" by die klub aangesluit, nadat hulle klubs deur die Nazi’s verbied is as arbeidersverenigings. In 1937 is daar met "Turnverein 1894 Auersmacher" saamgesmelt om "VfL Auersmacher" te vorm. Na die Tweede Wêreldoorlog is die klub deur die Geallieerdes ontbind, maar dis op 6 April 1946 as "SV Auersmacher" herstig. In 1948 het 'n groep lede die klub verlaat om "SV Sitterswald" te stig en op 9 Januarie 1954 het nog 'n groep lede die klub verlaat om "Turnverein 1894 Auersmacher" te herstig.

Die klub het die hoofrondte van die DFB-Pokal in 1976 en 1980 gehaal. Die grootste prestasie was om die "Saarland-Pokal" in 1979 te wen.




</doc>
<doc id="43818" url="https://af.wikipedia.org/wiki?curid=43818" title="British South Africa Company">
British South Africa Company

Die British South Africa Company (BSAC of BSACo) was hoofsaaklik 'n mynboumaatskappy, maar het ook in 'n stadium die adminstrasie van Noord-Rhodesië en Suid-Rhodesië behartig.

In 1888 bring Cecil John Rhodes, Charles Dunnell Rudd en Francis Robert Thompson 'n sindikaat op die been wat hulle die Central Search Association noem en as sulks verkry hulle die Rudd-konsessie van koning Lobengula. Die sindikaat smelt later met The Exploration Co. Ltd. saam en gevolglik ontstaan die "British South Africa Company" in Maart 1889 met Rhodes as besturende direkteur in Afrika. Die direksie was onder voorsitterskap van die hertog van Abercorn en onder die direkteure was mense soos die hertig van Fife, lord Gifford en George Cawston.

Die BSA Co. neem beheer van die Rudd-konsessie oor en stem in om die helfte van die maatskappy se netto opbrengs aan die Central Search Association oor te betaal. In 1893 koop die BSA Co. dié sindikaat uit.
Op 29 Oktober 1889 verkry die BSA Co. per koninklike oktrooi die reg om die administrasie te behartig van die gebied wat oopgestel is danksy die konsessie wat koning Lobengula op 30 Oktober 1888 aan Rudd toegestaan het. Later het die maatskappy die reg verkry om die hele gebied wat noord van die Zambezirivier en wes van Njassaland onder Britse invloed gekom het, te administreer. Die maatskappy kry ook mynbouregte in Noord-Rhodesië, die Njassaland-protektoraat (Malawi) en Betsjoeanaland-protektoraat. 

Bykomende oktrooie verleen aan die maatskappy die reg om die Kaapse spoorweë en telegraafstelsel noordwaarts uit te brei en gee hom ook konsessies met betrekking tot mynbou, bosbou en op ander gebiede.

Die BSA Co. het Suid-Rhodesië tot 12 September 1923 geadministreer toe die gebied die reg op verantwoordelike regering as Britse kolonie kry. Van toe af word die maatskappy se belange suiwer kommersieel. Sowat 1,6 miljoen hektaar grond het in sy besit gebly, hy het die spoorweë beheer en ook die mineraalregte behou, wat die Rhodesiese regering later vir £2 miljoen gekoop het.

Die maatskappy het op 31 Maart 1965 met die Central Mining and Investment Corp Ltd. en die Consolidated Mines Corp Ltd. saamgesmelt om 'n nuwe maatskappy, Charter Consolidated, te vorm.



</doc>
<doc id="43819" url="https://af.wikipedia.org/wiki?curid=43819" title="Zambezirivier">
Zambezirivier

Die Zambezirivier is die vierde grootste rivier in Afrika en vorm die natuurlike grens tussen Zambië en Zimbabwe. Eersgenoemde het sy naam van die rivier afgelei met onafhanklikwording op 24 Oktober 1964. Die naam beteken volgens oorlewering "plek van die bote".

Die rivier ontspring in die noordwestelike uithoek van Zambië en vloei deur, of grens aan, Angola, Zambië, Namibië, Botswana, Zimbabwe en Mosambiek op sy 2 700 km lange tog see toe. Die rivier mond ongeveer in die middel van Mosambiek in die Indiese Oseaan uit. Die monding is die suidelikste punt van die Groot Skeurvallei.

In sy loop is nie net Suider-Afrika se grootste toeriste-trekpleister, die Victoria-waterval, nie, maar ook twee van die grootste mensgemaakte mere ter wêreld, die Karibadam en die Cahora Bassa-dam (in Mosambiek).

Van die groter sytakke van die Zambezirivier is die Shirerivier en Kafuerivier.

Daar kom ook 'n groot verskeidenheid visse, onder andere tiervis, kurpers en skreeubabers in die rivier voor. Die volgende spesies is na die rivier vernoem: Zambezi elektriese-baber, Zambezikurper, Zambezi-suierbekkie, Zambezihaai, Bo-Zambezi-geelvis, Zambezi-papegaaivis en Bo-Zambezi-skreeubaber.




</doc>
<doc id="43821" url="https://af.wikipedia.org/wiki?curid=43821" title="Masvingo">
Masvingo

Masvingo (tot in 1982 "Fort Victoria", toe die naam 'n kort rukkie Nyanda was) is die oudste Europese nedersetting in Zimbabwe en verleen sy naam aan die provinsie waarvan hy die hoofdorp is. Dit is 1 067 m bo seespieël geleë. Die geskatte bevolking was 71 966 in 2009, vergeleke met 11 380 tydens die 1969-sensus, 40 jaar vantevore, toe hier 8 500 swartes, 2 500 wittes en 350 bruines en Asiërs gewoon het.

Dit was die eerste permanente nedersetting wat deur die Pioneer Column tydens sy opmars in 1890 na Masjonaland gestig is. Die dorp het op 6 November 1953 munisipale status verkry. Dit is die middelpunt van 'n mynbou- en landboudistrik, wat hom veral op beesboerdery toespits. Die eerste krieketwedstryd in die gebied is glo in 1890 hier gespeel.

Die dorp is goed geleë vir die toeristebedryf. Van hier is twee nasionale parke maklik bereikbaar, asook die bouvalle van Groot-Zimbabwe, wat in 1980 sy naam aan die nuwe onafhanklike staat verleen het. Dit is aan die spoorlyn na Gweru geleë en het 'n lughawe wat vir binnelandse vlugte gebruik word.

Fort Victoria is in 1891 opgerig om die pad van die destydse Salisbury (tans Harare) te bewaak. Dit het bestaan uit 'n ommuurde gedeelte en twee wagtorings. Die kloktoring is saam met die oorspronklike fort opgerig en die tweede toring twee jaar later.

Die dorp is die tuiste van die Great Zimbabwe University, wat uit die Masvingo State University ontstaan het.




</doc>
<doc id="43822" url="https://af.wikipedia.org/wiki?curid=43822" title="Kabinet van Nelson Mandela">
Kabinet van Nelson Mandela

Nelson Mandela was President van Suid-Afrika tussen 11 Mei 1994 en 17 Junie 1999. Hy het aan bewind gekom nadat die ANC die Nasionale Party in die Suid-Afrikaanse algemene verkiesing van 1994 verslaan het.



</doc>
<doc id="43823" url="https://af.wikipedia.org/wiki?curid=43823" title="Suid-Afrikaanse algemene verkiesing van 1966">
Suid-Afrikaanse algemene verkiesing van 1966

Die Suid-Afrikaanse parlementsverkiesing van 1966 het op 30 Maart 1966 plaasgevind en was deur die Nasionale Party met 'n groot meerderheid gewen. Die party het 126 setels (+21) behaal. De opposisie het sleg gevaar. Die Verenigde Party het 10 setels verloor, en die Progressiewe Party het hulle een setel behou.

Die aantal setels te verdeel in die Volksraad was 166, tien meer as by die vorige verkiesing. Ses setels was gereserveer vir blanke kiesers in die mandaatgebied van Suidwes-Afrika (Namibië) – vanaf 1915 deur Suid-Afrika bestuur. Al die setels het aan die NP gegaan.


</doc>
<doc id="43824" url="https://af.wikipedia.org/wiki?curid=43824" title="Suid-Afrikaanse algemene verkiesing van 1961">
Suid-Afrikaanse algemene verkiesing van 1961

Die Suid-Afrikaanse parlementsverkiesing van 1961 het op 30 Maart 1961 plaasgevind. Die regerende Nasionale Party van Eerste Minister Hendrik Verwoerd was weer maklik die grootste party.
Dr. H.F. Verwoerd kondig in die tweede helfte van 1961 aan dat hy besluit het om die algemene verkiesing, wat in 1963 gehou moes word, te vervroeg tot 18 Oktober van daardie jaar. Hy wou waarskynlik die kiesers geleentheid bied om hulle uit te spreek oor die land se uittrede uit die Britse Statebond. Dit sou die eerste verkiesing tydens sy ampstermyn as eerste minister wees. Moontlik wou hy ook die lewe van die Progressiewe Party verkort. Hy was bekommerd oor die politieke rigting wat dié party voorgestaan het en sou die verdwyning van die party uit die Suid-Afrikaanse politiek verwelkom het.

Met die oog op die verkiesing het mnr. Japie Basson, wat in 1959 as Volksraadslid vir Namib in Suidwes-Afrika geskors is omdat hy nie met die N.P. se rassebeleid kon saamgaan nie, se Nasionale Unie 'n ooreenkoms met die Verenigde Party gesluit dat kandidate mekaar nie sou opponeer nie en dat minstens een veilige opposisiesetel in die Volksraad vir die Nasionale Unie oopgehou sou word. Daar is ook onderneem dat Henry Fagan, partyleier, 'n senator in Natal sou word. Die partye kom ook ooreen om republiekwording as 'n voldwonge feit te aanvaar en om 'n rassefederasie as toekomstige regeringspatroon te aanvaar met billike verteenwoordiging aan alle rasse in 'n sentrale Parlement. Die party het uit die staanspoor min kans gestaan om 'n eie staanplek in die politiek te verower. Die algemene verkiesing het dit bevestig. Die ooreenkoms was dus net die voorspel tot Basson se hertoetrede tot sy ou tuiste, die Verenigde Party, wat hy in Suidwes verlaat het om 'n N.P.-Volksraadslid te word. Sir De Villiers Graaff het die krag van die N.U. totaal oorskat. Hierin het die P.P. se aanvalle van links waarskynlik 'n rol gespeel. Mnr. Hymie Miller moes in Bezuidenhout, waar hy in 1958 onbestrede verkies is, plek maak vir Basson, wat uiteindelik die enigste N.U.-lid word wat die Volksraad haal. Miller verloor in Houghton teen die enigste suksesvolle P.P.-kandidaat, mev. Helen Suzman. Basson se meerderheid was 4 524 bo die kandidaat van die N.P., J.H. Loock. In Boksburg trek die N.U. 43,8% van die stemme, George 14,4%, Newcastle 37,8%, Port Elizabeth-Noord 37%, Pretoria-Sunnyside 39,9%, Stellenbosch 23,7%, Valsbaai 35,8%, Vereeniging 42,1% en Vryheid 33,1%. Die party se totale getal stemme was 46 448, of 5,8% van die totaal. Kort daarna is die party ontbind en sluit hy by die V.P. aan.

Toe die Parlement op 18 Augustus 1961 ontbind is, was die stand van die partye: N.P. 102, V.P. 43, P.P. 11 en N.U. 1 asook vier Kleurlingverteenwoordigers. Die algemene verkiesings het, buiten om die P.P. van 11 tot 'n enkele verteenwoordiger te verminder, nie veel aan die politieke situasie verander nie. Die N.P. het twee winste op die V.P. behaal en sy ledetal tot 105 opgeskuif nadat die N.P. ook Namib teruggewen het waar Basson die party verlaat het. Na die verkiesing is die totale stand van die partye: N.P. 105, V.P. 49. P.P. 1, N.U. 1, Kleurlingverteenwoordigers 4. In Kaapland het Queenstown 'n rekord opgestel toe 97,2% van die kiesers gaan stem het. Dit was die enigste N.P.-wins in die provinsie op die V.P. toe mnr. J.J. Loots met 369 stemme wen. In Natal kon die N.P. weer net Newcastle en Vryheid verower terwyl hy in Transvaal in Sunnyside sy enigste wins op die V.P. behaal het.


</doc>
<doc id="43827" url="https://af.wikipedia.org/wiki?curid=43827" title="Nena">
Nena

Nena (* 24 Maart 1960 as Gabriele Susanne Kerner in Hagen, Noordryn-Wesfale, Wes-Duitsland) is 'n Duitse sangeres en aktrise. Sy het in 1984 beroemdheid verwerf met haar Nuwe Duitse Golf-treffer "99 Lufballons", in Engels heropgeneem as "99 Red Balloons". "Nena" was ook die naam van die musiekgroep waarmee sy die snit vrygestel het. Met die heropname en gevolglike vrystelling van haar ouer snitte het haar loopbaan in 2002 'n heroplewing beleef. In 2007 was sy 'n medestigter van die skool "Neue Schule Hamburg".




</doc>
<doc id="43829" url="https://af.wikipedia.org/wiki?curid=43829" title="Gwen Lister">
Gwen Lister

Gwen Lister (gebore 5 Desember 1953 in Oos-Londen) is redakteur en stigter van "The Namibian", Namibië se mees uitgesproke onafhanklike dagblad.

Lister het in 1975, na sy aan die Universiteit van Kaapstad afgestudeer het, as verslaggewer in die destydse Suidwes-Afrika (nou Namibië) begin werk toe dit nog Suid-Afrika se sogenaamde vyfde provinsie was. Haar eerste betrekking was by die dagblad "Windhoek Advertiser", maar sy het kort daarna bedank toe die Suid-Afrikaanse regering druk op die koerant uitgeoefen het om 'n dokument te onderteken waar in die koerant onderneem om op te hou om opbouend te berig oor SWAPO, wat gekant was teen die regering en veral sy apartheidsbeleid.

In 1978 stig Lister en Hannes Smith, redakteur van die "Windhoek Advertiser", die weeklikse "Windhoek Observer". As politieke redakteur het die Suid-Afrikaanse regering Lister gedurig lastig geval en gedreig vanweë haar uitgesproke kritiek teen die regering se beleid in Namibië. Sy moes polisieklopjagte op haar huis verduur en is uiteindelik verhoor – en vrygespreek – vir die besit van verbode dokumente.

In Mei 1984 het die Publikasieraad in Pretoria die "Windhoek Observer" verbied, merendeels vanweë Lister se politieke beriggewing. Sy het geld in die buiteland ingesamel en die verbod voor die Appèlraad vir Publikasies in Pretoria uitgedaag en daarin geslaag om die verbod tersyde te laat stel. Terwyl sy egter in Suid-Afrika was om teen dié verbod te appelleer, het die bestuur van die Observer haar gedemoveer van politieke redakteur tot gewone verslaggewer. Die hele personeel is afgedank ná hulle hul teenkanting te kenne gegee het en Lister het bedank.

In Desember daardie jaar het die regering per ongeluk 'n dokument aan Lister gestuur waarin besonderhede was van die toestemming wat die veiligheidspolisie gekry het om haar pos te onderskep. Sy het afskrifte van die dokument aan verskeie nuusinstellings gestuur, maar die Suid-Afrikaanse veiligheidspolisie het hulle beriggewing daaroor verbied. Die "Windhoek Advertiser" en die Suid-Afrikaanse "Rand Daily Mail" het wel daaroor berig en Lister is in hegtenis geneem omdat sy die dokument versprei het. Die regering het met haar vrylating op haar paspoort beslag gelê. In dié stadium as sy tot Windhoek beperk en moes sy drie maal per week by die polisie aanmeld.

In 1985 begin Lister "The Namibian" en hou sy aan met haar politieke beriggewing. Toe sy in Junie 1988 vier maande swanger was met haar seun, is sy aangehou omdat die regering wou weet waar sy 'n geheime dokument bekom het wat besonderhede verstrek het van 'n plan om groter mag aan die polisie te gee en 'n noodtoestand in Namibië te verklaar. Deurentyd het sy dreigoproepe gekry, hoofsaaklik van wittes wat omgekrap was omdat sy menseregtevergrype deur die Suid-Afrikaanse veiligheidspolisie aan die kaak gestel het. Biljette is in en om Windhoek versprei met bewerings dat Lister ander sogenaamde SWAPO-ondersteuners om die lewe gebring sou word. Die regerings se veiligheidsinstellings het haar deurentyd dopgehou.

Later daardie jaar is "The Namibian" se kantoor so te sê deur die verregse Wit Wolwe verwoes. Hulle het die kantoor met brandbomme aangeval, traangas in die lugversorgingstelsel gesit en die verslaggewers van stryk probeer bring met gedurige doodsdreigemente.

Hoewel Namibië uiteindelik die Suid-Afrikaanse juk op 21 Maart 1990 kon afwerp, het "The Namibian" alles behalwe 'n lyfblad van die regerende SWAPO geword toe dié party die Namibiese bewind oorneem. Die koerant het ewe onafhanklik en uitgesproke gebly en Lister moes steeds intimidasie verduur, weereens van die regering, maar ook van burgerlike groepe wat ontevrede was met die koerant se waghondrol.

Eers in 1999 het sy uitgevind die Burgerlike Samewerkingsburo (BSB, 'n eenheid van die Suid-Afrikaanse militêre intelligensie wat teenstanders van die destydse Suid-Afrikaanse regering moes uitwis) wou haar in 1991 teregstel toe hy 'n Ierse huursoldaat in 'n ongeslaagde poging na Windhoek laat kom het om haar te vermoor.

In Desember 2001 het die Namibiese kabinet 'n algehele verbod op reklame van staatsdepartemente in "The Namibian" geplaas oor wat hy die koerant se "teenregeringsberiggewing" genoem het. Die verbod geld steeds. In Mei 2002 het die destydse president Sam Nujoma dit 'n stappie verder gevoer toe hy staatsdepartemente en -amptenare verbied het om die koerant met regeringsgeld te koop.

Lister is, ondanks al dié hindernisse, steeds uitgewer van die koerant, wat met 'n daaglikse sirkulasie van 20 000 die grootste in Namibië geword het.

Lister het in die adviesraad van die Internasionale Vrouemediastigting se Afrika-vrouemediasentrum gedien en was 'n stigterslid van die Media Instituut van Suider-Afrika, asook van UNESCO se Komitee op Persvryheid. Sy dien ook in die adviesraad van die Internasionale Konsortium van Ondersoekende Verslaggewers. In 1992 is sy vereer met 'n Internasionale Persvryheidstoekenning van die Komitee vir die Beskerming van Verslaggewers. Vier jaar later was sy 'n Nieman-genoot aan die Harvard-universiteit en in 2000 is sy aangewys as een van die Internasionale Persinstituut se "50 Persvryheidsheld".

Lister het twee kinders. Sy speel muurbal in die "Namibian Business League".




</doc>
<doc id="43830" url="https://af.wikipedia.org/wiki?curid=43830" title="The Namibian">
The Namibian

The Namibian is Namibië se grootste en ook mees uitgesproke dagblad, wat in 1985 gestig is om vergrype deur die destydse Suid-Afrikaanse veiligheidsmag in die indertydse Suidwes-Afrika aan die kaak te stel en voorbrand vir die land se onafhanklikheid te maak, maar sedert onafhanklikwording is hy 'n ewe kritiese waghond van die Swapo-regering.

Die koerant het die eerste keer in 1985 verskyn ná Gwen Lister, wat steeds uitgewer is, by die "Windhoek Observer" bedank het. In Mei die vorige jaar het die Publikasieraad in Pretoria die "Windhoek Observer" verbied, merendeels weens Lister se politieke beriggewing. Sy het geld in die buiteland ingesamel, die verbod voor die Appèlraad vir Publikasies in Pretoria uitgedaag en daarin geslaag om die verbod tersyde te laat stel. Terwyl sy egter in Suid-Afrika was om teen dié verbod te appelleer, het die bestuur van die "Observer" haar gedemoveer van politieke redakteur tot gewone verslaggewer. Die hele personeel is afgedank ná hulle hul teenkanting te kenne gegee het en Lister het uit protes bedank.

Toe Lister in Junie 1988 vier maande swanger was met haar seun, is sy aangehou omdat die regering wou weet waar sy 'n geheime dokument bekom het wat besonderhede verstrek het van 'n plan om groter mag aan die polisie te gee en 'n noodtoestand in Namibië af te kondig. Deurentyd het sy en haar personeel dreigoproepe gekry, hoofsaaklik van wittes wat omgekrap was omdat sy menseregtevergrype deur die Suid-Afrikaanse veiligheidspolisie aan die kaak gestel het.

Later daardie jaar is "The Namibian" se kantoor feitlik deur die verregse Wit Wolwe verwoes. Hulle het die kantoor met brandbomme aangeval, traangas in die lugversorgingstelsel gesit en die verslaggewers van stryk probeer bring met gedurige doodsdreigemente.

Hoewel Namibië uiteindelik die Suid-Afrikaanse koloniale oorheersing op 21 Maart 1990 kon afwerp, het "The Nambian" allermins 'n lyfblad van die regerende Swapo geword toe dié party die Namibiese bewind oorneem. Die koerant het ewe onafhanklik en uitgesproke gebly en Lister moes steeds intimidasie verduur, weereens van die regering, maar ook van burgerlike groepe wat ontevrede was met die koerant se waghondrol.

In 2000 het die destydse sekretaris-generaal van die VN, Kofi Annan, die koerant op die 15de herdenking van sy stigting aangeprys vir sy onverskrokkenheid en gesê die koerant het dapper sy plig uitgevoer onder moeilike en dikwels gevaarlike omstandighede.

In Desember 2001 het die Namibiese kabinet 'n algehele verbod op reklame van staatsdepartemente in "The Namibian" geplaas oor wat hy die koerant se "teenregeringsberiggewing" genoem het. Die verbod is vandag nog van krag. In Mei 2002 het die destydse president Sam Nujoma dit 'n stappie verder gevoer toe hy staatsdepartemente en -amptenare verbied het om die koerant met regeringsgeld te koop.

In 2008 het die koerant opnuut die regering die harnas ingejaag toe hy met 'n SMS-meningsdiens begin het wat dit vir Namibiërs moontlik maak om in 'n kits hulle mening te lug en vir die koerant om daagliks vars menings oor enige onderwerp te publiseer.

Die koerant se sirkulasie het in die dekade ná 2000 toegeneem tot meer as 20 000 en daarna verstommende groei aangeteken tot verkope van sowat 60 000 in 2012, twee en 'n half keer meer as die land se naasgrootste dagblad, hoewel die Sirkulasieburo se syfers vir die tweede kwartaal van 2012 slegs 35 948 was




</doc>
<doc id="43831" url="https://af.wikipedia.org/wiki?curid=43831" title="Invictus">
Invictus

"Invictus" is 'n kort gedig deur die Engelse digter William Ernest Henley. Die titel is Latyn vir "onverowerde". Dit is vir die eerste in 1875 gepubliseer.

Henley is op die ouderdom van twaalf met tuberkulose van die been gediagnoseer. Ten spyte hiervan het hy in 1867 die plaaslike Oxford-eksamen as 'n seniorstudent geslaag. Sy geaffekteerde voet moes reg onder die knie geamputeer geword het; die dokters het geglo dit was die enigste manier om sy lewe te red. Henley het volhard en het met een oorblywende voet oorleef. Hy is in 1875 ontslaan en het ten spyte van sy gestremdheid 'n aktiewe lewe vir byna dertig jaar gelei. Hy het met 'n kunsmatige been tot op die ouderdom van 53 geleef. "Invictus" is geskryf terwyl Henley vanweë sy siektetoestand in 'n hospitaalbed gelê het.



</doc>
<doc id="43832" url="https://af.wikipedia.org/wiki?curid=43832" title="Hajen">
Hajen

Hajen (* as Amanda Bergman) is 'n pianis en sangeres-liedjieskryfster van Björka, Gotenburg (Göteborg), Swede. Sy is bekend vir haar klavierballades wat haar sielvolle heesstem begelei. Daar is vir omtrent 'n jaar in die blogosfeer oor haar musiek gegons voordat sy uiteindelik hoofstroom bekendheid verwerf het met haar optrede tydens die Way out West-fees in Göteborg in Augustus 2009. Haar grootste treffer tot dusver is "Scapegoat" wat sy op MySpace vrygestel het.




</doc>
<doc id="43836" url="https://af.wikipedia.org/wiki?curid=43836" title="Ola Svensson">
Ola Svensson

Ola Nils Håkan Svensson (* 23 Februarie 1986) is 'n Sweedse popsanger wat in die universiteitstad Lund in Skåne, Swede gebore is. Hy het op die ouderdom van vyf met klavierlesse begin en is musikaal hewig deur sy oupa beïnvloed. Dit was sy oupa wat hom aan sang blootgestel het en hom gevolglik by 'n seunskoor laat aansluit het. Ola was 'n eerstedivisie-voetbalspeler vir Lund en het gedroom om 'n professionele loopbaan in die sport te volg. Hy het egter in 2005 aan die werklikheidsreeks "Idol" in die agtste plek geëindig nadat hy aan 'n skoolmusiekblyspel deelgeneem het. Sedertdien het hy nommereen-treffers met die liedjies "Rain", "Natalie", "S.O.S.", "Love In Stereo", "Feelgood" en "Sky's The Limit" gehad. Sy tweede enkelspeler van 2006, "Brothers", was ook 'n kleiner treffer, alhoewel dit nie heel so gewild was nie en die vierde plek op die trefferlyste gehaal het. Hy het voorgenoemde snit aan sy ouer broers, Jonas en Daniel, wat beide van El Salvador aangeneem is, opgedra. Ola neem gereeld deel aan die RIX FM-fees en het in 2009 aan die NRJ in the Park- en Diggiloo-feeste deelgeneem.

In 2007 het Ola die snit "Du är musiken i mig" saam met Molly Sandén opgeneem. Die snit is die Sweedse weergawe van "You are the music in me" van "High School Musical 2". Hy het ook promosiewerk vir die liedjie saam met Molly in Londen gedoen. Ola het in die tweede halfeindstryd van die Melodifestivalen 2008 op 16 Februarie deelgeneem met sy inskrywing "Love in stereo".

Ola het twee vollengte ateljeealbums, "Given to fly" en "Good enough". "Good enough" is hervrygestel om die enkelsnit "Feelgood" in te sluit en hierdie vrystelling het "Good enough – the Feelgood edition" geheet. Hermengalbums "S.O.S." en "Natalie" is ook uitgereik. Ola se derde ateljeealbum word vroeg 2010 in Europa vrygestel.






</doc>
<doc id="43844" url="https://af.wikipedia.org/wiki?curid=43844" title="Bing">
Bing

Bing (voorheen bekend as "Live Search", "Windows Live Search" en "MSN Search") is die huidige websoekenjin van die Amerikaanse maatskappy Microsoft. Die soekenjin is op 28 Mei 2009 by die "All Things Digital"-konferensie in San Diego, VSA, bekendgestel deur Microsoft-hoof, Steve Ballmer. "Bing" is 'n plaasvervanger vir "Live Search" en het ten volle aanlyn gegaan op 3 Junie 2009.


</doc>
<doc id="43846" url="https://af.wikipedia.org/wiki?curid=43846" title="TSG Weinheim">
TSG Weinheim

Die klub is op 20 Augustus 1862 gestig as 'n gimnastiekklub genaamd "Turnverein Weinheim". In 1878 het die klub in twee geskeur met die stigting van "TV II Weinheim", wat in 1883 herdoop is na "Turngenossenschaft Weinheim". In 1907 is die naam weer verander na "Turngenossenschaft Jahn 1878 Weinheim". Na die Tweede Wêreldoorlog, op 29 Junie 1946, het die moederklub "TV Weinheim" weer verenig met "TGS Jahn Weinheim" en het "DJK Schwarz-Weiß 1923 Weinheim" ook by die verenigde klub aangesluit om "TSG 1862 Weinheim", die huidige klub, te vorm.

In 1998 het die buurklub "FV 09 Weinheim" bankrot gespeel en het die sokkerafdeling ook by TSG Weinheim aangesluit. Die sokkerafdeling ding sedertdien mee onder die naam "TSG Weinheim 62/09".

Wat sokker aanbetref, het "FV 09 Weinheim" ’n roemryker verlede gehad as TSG Weinheim. In 1933 het "FV 09 Weinheim" onsuksesvol deelgeneem aan die uitspeelrondtes om promosie na die Gauliga Baden op die hoogste vlak. "FV 09 Weinheim" het ook na 1962 verskeie geleenthede gehad om na die tweede vlak te promoveer deurdat die promosie-uitspeelwedstryde gehaal is vir die Regionalliga Suid en later die 2. Bundesliga.

"FV 09 Weinheim" het by vier geleenthede die hoofrondte van die DFB-Pokal gehaal en het sy grootste prestasie in die 1990/91-seisoen behaal toe daar verrassend in die eerste rondte met FC Bayern München afgereken is. Die klub is hierna in die tweede rondte deur SC Rooiwit Essen uitgeskakel. 



</doc>
<doc id="43847" url="https://af.wikipedia.org/wiki?curid=43847" title="Fjarill">
Fjarill

Die duo Fjarill bestaan uit die Sweedse pianis en sangeres Aino Löwenmark en die Suid-Afrikaanse violinis Hanmari Spiegel en is in 2004 in Hamburg, waar die twee musikante tans bly, gestig.

Fjarill se musiekstyl word beskryf as moderne folk-popmusiek uit Swede en Suid-Afrika - Aino Löwenmark sing Sweedse liedtekste en word deur Hanmari Spiegel se viool begelei. Die twee kunstenaars verwys na die Estiese komponis Arvo Pärt, die Beatles en Sara McLachlan as hul belangrikste musikale invloede. Fjarill het reeds met 'n aantal bekende musici saamgewerk, waaronder die tromspeler Christoph Buhse (wat ook saam met Annett Louisan optree), die tjellis Hagen Kuhr en die Suid-Afrikaans-Duitse sangeres Audrey Motaung.

Fjarill se debuutalbum "Stark" is in 2006 vrygestel. Die opvolger "Pilgrim" word deur etniese musiekelemente uit Skandinawië en Suid-Afrika oorheers wat met elemente van Anglo-Amerikaanse en Europese popmusiek gekombineer word. In laat 2008 het 'n langspeler met kersliedere, "God Jul", verskyn.



</doc>
<doc id="43850" url="https://af.wikipedia.org/wiki?curid=43850" title="Vlag van Benin">
Vlag van Benin

Die nasionale vlag van Benin is aanvanklik op 4 Desember 1958 amptelik in gebruik geneem. Die vlag is vertikaal verdeel met ’n groen baan aan die vlagpaal kant; die wapperkant is horisontaal in die helfte gedeel met ’n geel baan bo en ’n rooi baan onder.

Groen simboliseer hoop, rooi simboliseer moed en geel simboliseer rykdom. ’n Ander interpretasie stel dit dat groen die vrugbare suide simboliseer, rooi simboliseer die grond en die bloed van die generasies wat vir vryheid geveg het en geel simboliseer die savanne in die noorde van die land.

Met die aanvaarding van ’n Marxistiese regering in 1975 is die vlag verander, maar na die regering weer nie-Marxisties geword het, is die vlag terug verander en op 1 Augustus 1990 weer in gebruik geneem. Die kleure van die vlag is in die Pan-Afrika kleure van groen, rooi en geel.

Toe ’n Marxistiese regime onder leiding van Mathieu Kérékou deur middel van ’n staatsgreep daargestel is in 1972 is die oorspronklike vlag aanvanklik aanvaar. In 1975 het die land egter sy naam verander na die "Volksrepubliek van Benin" (genoem na ’n ryk in Afrika wat van die veertiende tot die negentiende eeu bestaan het). Daarmee saam is ’n nuwe vlag aangeneem. Dit was ’n groen vlag met ’n rooi ster in die skildhoek. In 1989 het Kérékou afgesweer van die Marxisme en op 1 Augustus 1990 is die ou vlag weer aanvaar en daar is besluit om die naam van die land amptelik te verander na "Benin".



</doc>
<doc id="43854" url="https://af.wikipedia.org/wiki?curid=43854" title="Geskiedenis van Siberië">
Geskiedenis van Siberië

Die vroegste geskiedenis van Siberië is grootliks oorheers deur gesofistikeerde nomadiese beskawings voor die Christelike era. Van die eerste bewoners van Sentraal-Siberië was die Jenisiane, waarvan die hedendaagse Kets die laaste afstammelinge is. Talle opgrawings getuig van digte bevolkings aan die oewers van al die Siberiese mere. Die Jenisiane is opgevolg deur die Samojede uit die noordelike Oeral-streek. Hulle het talle items uit die Bronstydperk agtergelaat.

In Suid-Siberië kan Indo-Irannese invloede teruggespoor word tot 2300–1000 voor Christus. Tussen die 7de en 3de eeu voor Christus het die Skitiërs in die Altai-streek gefloreer. Hulle het ’n groot invloed gehad op alle latere ryke op die steppe.

Die vestiging van die Xiongnu-ryk in die 3de eeu v.C. het ’n reeks bewegings van die inwonende volke tot gevolg gehad. Baie mense is waarskynlik gedwing na die noordelike grense van die groot Sentraal-Siberiese Plato. Verskeie Turkiese stamme soos die Chakas en Oeigoere het noordweswaarts gemigreer en die Oegriërs onderdruk. Hulle was vertroud met yster en het by hul onderdane geleer hoe om bronsitems te maak waarop hulle hulle hoogs artistieke stempel afgedruk het. Hulle pottebakkerswerk was kunstiger en van hoër gehalte as dié van die Bronstydperk en van dié artefakte kan gesien word in die versamelings van die Hermitage in Sint Petersburg.

Die Mongole het lank noue bande met die volke van die Siberiese woude (taiga) gehad. Teen 1206 het Djengis Khan al die Mongoolse en Turkiese stamme in Mongolië en Suid-Siberië verower. In 1207 het sy oudste seun, Jotsji, die Siberiese woudmense onderwerp – die Oerianchai, Oirats, Barga, Chakas, Boerjate, Tiwane en Kirgisiërs. Later het Wes-Siberië in die hande van die Goue Horde geval. Die afstammelinge van Orda Khan, die oudste seun van Jotsji, het oor dié gebied regeer.

Die outonome Siberiese Khanaat is in die 14de eeu gestig toe die Mongole van die Huis van Jotsji begin verbrokkel het. Die oorspronklike hoofstad was Tsjimgi-Toera. Die eerste khan was Taiboega en hy is opgevolg deur sy seun Choja, wat weer deur sy seun Mar opgevolg is.

Rusland se uitbreiding weswaarts het die Siberiese Khanaat in die 16de eeu begin ondermyn. Eerstens het groepe Kosakke na die gebied begin trek. Die grootste aantrekkingskrag van Siberië vir hulle was die pels van sabeldiere, jakkalse en hermelyne, wat volop in die gebied was. Jagters het talle pelse van hul ekspedisies teruggebring.

Tweedens het die Russiese leër hul forte al hoe meer oos gebou. Plaaslike volke wat hulle aan die Russiese Ryk onderwerp het, is teen nomadiese invallers vanuit die suide beskerm. In ruil daarvoor het hulle belasting ("jasak") betaal in die vorm van pelse. Daar was ’n netwerk "jasatsjnaja" paaie wat gebruik is om die belasting na Moskou te vervoer.

Die Beleg van Kazan deur die Russe in 1552 het die destydse khan, Jadigar, aangespoor om vriendskaplike betrekkinge met Moskou aan te knoop. Hy is egter ná jare van oorlog deur Koetsjoem verslaan, wat toe khan geword het.

Oor die volgende 14 jaar het Rusland die khanaat geleidelik verower. Jermak het Siberië in 1580 met 1 636 man binnegetrek, al met die Tagil- en Toerarivier langs. Die volgende jaar was hulle op die Tobolrivier en het hulle Isker, die tuiste van khan Koetsjoem, verower. Koetsjoem het na die steppe gevlug en sy gebied aan Jermak afgestaan. Dié het Siberië volgens die destydse tradisie aan tsaar Iwan die Verskriklike oorhandig en so die guns van die tsaar gewen.

In 1628 het die Russe die Lena-rivier bereik en in 1632 die fort van Jakoetsk gestig. Sewe jaar later het hulle die See van Ochotsk aan die mond van die Oeljarivier bereik. Teen die middel van die 17de eeu het die Russiesbeheerde gebiede reeds tot aan die Stille Oseaan gestrek en in 1709 het die Russiese bevolking van Siberië altesaam 230 000 getel.

In 1852 het ’n Russiese militêre ekspedisie die Amoer-rivier verken en teen 1857 het Russiese Kosakke en boere die hele gebied langs die rivier bewoon.

Siberië het egter ’n ylbevolkte gebied gebly waaroor min geskryf is. Die Russe wat in Siberië gaan woon het, was jagters, lyfeienes wat van Sentraal-Rusland weggevlug het op soek na vryheid, voortvlugtige misdadigers en Ougelowiges.

’n Ander groep wat later na Siberië gekom het, was gevangenes wat uit Wes-Rusland of Russiesbesette gebiede soos Pole verban is. In die 19de eeu is sowat 1,2 miljoen gevangenes na Siberië gestuur, onder andere sowat 80 mense wat betrokke was by die Dekabriste-opstand. Van hul vroue het hulle gevolg en naby die kampe gaan woon.

Die eerste werklik groot verandering in Siberië was die Transsiberiese Spoorlyn wat in 1891–1916 gebou is. Dit het Siberië nouer verbind met die vinnig industrialiserende Rusland van tsaar Nikolaas II. Tussen 1801 en 1914 het ’n geskatte 7 miljoen setlaars van Europese Rusland na Siberië getrek, van wie 85% in die kwarteeu voor die Eerste Wêreldoorlog. Siberië is vol natuurlike hulpbromnne en in die 20ste eeu is dit in ’n groot mate ontgin. Nywerheidsdorpe het regdeur die streek ontstaan.

Rusland, en later die Sowjetunie, het ’n groot aantal strafkampe, bekend as die Goelag, daar opgerig. Hulle was later so algemeen dat die naam "Siberië" sinoniem geraak het met verbanning en gedwonge arbeid. Die Sowjet-owerheid het miljoene mense, soms hele volke, na Sentraal-Asië en Siberië verban. Meer as 18 miljoen mense was tussen 1929 en 1953 in die Goelag, terwyl nog 6 miljoen na ander afgeleë dele van die Sowjetunie verban is.


</doc>
<doc id="43858" url="https://af.wikipedia.org/wiki?curid=43858" title="Vlag van Burkina Faso">
Vlag van Burkina Faso

Die nasionale vlag van Burkina Faso is op 4 Augustus 1984 amptelik in gebruik geneem. Die vlag vertoon ’n horisontale tweekleur in groen (bo) en rooi (onder) met ’n vyfpuntige geel ster in die middel van die vlag.

Die kleure groen, rooi en geel is die Pan-Afrika kleure. Toe die vlag aanvaar is in 1984 moes hierdie kleure simboliseer dat Burkina Faso sy koloniale verlede agtergelaat het om ’n eenheid met Afrika te vorm.

In die Burkinese vlag het die drie kleure ook elk ’n afsonderlike betekenis. Rooi stel die sosialistiese revolusie voor, groen stel die rykdom van die landbou en die vreugde wat die mense oplewer, voor en die geel ster stel die leidende lig van die kommunistiese revolusie wat in 1983 plaasgevind het, voor. Smith gee ’n ander simboliese betekenis vir die kleure: Die rooi simboliseer die land se stryd om selfstandigheid, die groen simboliseer hoop en oorvloed en die geel simboliseer Burkina Faso se minerale rykdom.

Die rooi en groen bane neem elk die helfte van die hoogte van die vlag in. Die ster, wat presies in die middel van die vlag is, het ’n deursnee wat gelyk is aan een derde van die hoogte en twee negendes van die wydte vlag is.

Die oorspronklike vlag van Bo-Volta wat met onafhanklikheid aanvaar is, het drie horisontale bane met swart, wit en rooi gehad. Hierdie kleure het die drie groot takriviere van die Voltarivier wat deur die suide van die land vloei: die Swart Volta, Wit Volta en Rooi Volta. Die huidige vlag is aanvaar na die staatsgreep in 1983 wat Thomas Sankara se bewind tot gevolg gehad het.



</doc>
<doc id="43861" url="https://af.wikipedia.org/wiki?curid=43861" title="Kwekwe">
Kwekwe

Kwekwe (voorheen "Que Que") is 'n dorp in Zimbabwe, presies 220 km van Harare sowel as Bulawayo aan die hoofpad en spoorlyn tussen die twee stede geleë. Die beraamde bevolking in 2009 was 98 712, drie keer meer as die 1969-sensussyfer van 32 880, waarvan swartes 29 240, wittes 3 153, Asiërs 287 en bruines 202 was.
Die dorp het sy ontstaan in 1902 gehad in 'n ryk goudgebied. Die Globe and Phoenix-myn aan die rand van die dorp het 'n groot rol in sy ontwikkeling gespeel. Die myn het die eerste goeie watervoorsiening in 1910 verskaf en elektrisiteit in 1914. Kwekwe het in 1934 dorpstatus verkry.

Voor die ontwrigting van die dekade na 2000 was Kwekwe die bedrywige middelpunt van 'n bees en gemengde boerderygebied, hoewel die mynbou steeds 'n belangrike rol speel. Koper, goud, yster, kalksteen, kwarts en silika word in die omgewing ontgin. Die ysterertsmyne en staalaanleg op Redcliff is net 14 km ver geleë.

Tydens die jare sestig en sewentig het Kwekwe snel uitgebrei as vervaardigingsentrum, veral vir bedrywe wat op staal en chroom gegrond was.




</doc>
<doc id="43862" url="https://af.wikipedia.org/wiki?curid=43862" title="Masjonaland">
Masjonaland

Masjonaland beslaan die sentrale en noordoostelike dele van Zimbabwe en bestaan uit die provinsies Masjonaland-Wes, Masjonaland-Sentraal, Masjonaland-Oos en Harare, wat vir administrasiedoeleindes 'n afsonderlike provinsie is. Dit is ook die deel van die land waar die Sjona woon.



</doc>
<doc id="43863" url="https://af.wikipedia.org/wiki?curid=43863" title="Victoria-waterval">
Victoria-waterval

Die Victoria-waterval (Engels: "Victoria Falls") is die grootste waterval in Afrika en is geleë in die Zambezirivier op die grens van Zimbabwe en Zambië. Suid van die waterval is die Zimbabwiese dorp Victoria Falls en noord daarvan lê die Zambiese stad Livingstone. Dit is een van Afrika se grootste toeriste-aantreklikhede.

Die buitewêreld het die eerste keer van die waterval gehoor toe David Livingstone op 17 November 1855 daarop afgekom het. Hy het dit stroom af benader in 'n kano en dit van die punt van die eiland, wat ter ere van hom vernoem is, waargeneem. Die Makololo naam vir die waterval is Mosi-oa-Tunya, wat "die rook wat donder" beteken. Livingstone het die waterval genoem na Victoria van die Verenigde Koninkryk.

Die waterval is 1 717 m breed en die gemiddelde hoogte is 92 m. Wanneer die rivier in April en Mei die sterkste afkom, vloei 'n derde van 'n miljoen kubieke meter per minuut oor die rand van die waterval.




</doc>
<doc id="43864" url="https://af.wikipedia.org/wiki?curid=43864" title="Redcliff">
Redcliff

Redcliff is 'n handels-, woon- en nywerheidsdorp 14 km van Kwekwe af in die sentrale deel van Zimbabwe, ongeveer halfpad tussen Harare en Bulawayo, naby aan die hoofpad en spoorlyn tussen dié twee stede.

Die beraamde bevolking was in 2009 34 206, vier keer meer as tydens die sensus van 1969 toe die inwonertal 8 557 was, waarvan 7 080 swartes en 1 477 wittes was.



</doc>
<doc id="43865" url="https://af.wikipedia.org/wiki?curid=43865" title="Karoi">
Karoi

Karoi is 'n dorp in die Lomagundi-gebied van die provinsie Masjonaland-Wes in die noordweste van Zimbabwe, 87 km noordwes van Chinhoyi, die hoofstad van die provinsie.

Die dorp se beraamde bevolking in 2009 was 24 921, vergeleke met 5 380 volgens die 1969-sensus, waarvan 4 920 swart en 449 wit was.

Die gebied is tussen 1945 en 1950 ontwikkel ingevolge die destydse koloniale regering se skema vir vestiging op staatsgrond deur veterane van die Tweede Wêreldoorlog. Mettertyd het dit een van die land se mees vooruitstrewende tabakgebiede geword, maar sedert 1965 het diversifisering daartoe gelei dat nuwe gewasse ingevoer is, waaronder mielies, sojabone en sade. Beesboerdery het ook snel ontwikkel.

Die naam beteken volgens oorlewering "heksie" en is een van die min name wat nie ná die land se onafhanklikwording in 1980 verander is nie, omdat dit reeds inheems was. Blykbaar is hekse in die gelyknamige rivier onderdompel as deel van beproewing deur ontbering.



</doc>
<doc id="43866" url="https://af.wikipedia.org/wiki?curid=43866" title="Chinhoyi">
Chinhoyi

Chinhoyi (vroeër "Sinoia") is 'n dorp in die noordweste van Zimbabwe en die hoofstad van die provinsie Masjonaland-Wes. Dit is 116 km noordwes van Harare en 87 km suidoos van Karoi geleë aan die hoofpad wat tot by die grenspos aan die Zambezirivier met Zambië en die Karibameer strek en aan die Lomagundi-syspoorlyn.

Die dorp is genoem na hoofman Chinhoyi en het in Julie 1946 dorpstatus verkry. Dit was tot en met die ontwrigting van die vroeë 21ste eeu die middelpunt van 'n vooruitstrewende tabak-, mielie- en beesboerderygebied. Koper en kalksteen word op 'n redelike skaal in die gebied ontgin.

Die dorp se beraamde bevolking was in 2009 60 713, vergeleke met 13 360 volgens die sensus van 1969, waarvan 11 560 swartes, 1 557 wittes en 240 Asiërs en bruines.



</doc>
<doc id="43867" url="https://af.wikipedia.org/wiki?curid=43867" title="Kasama">
Kasama

Kasama is die hoofstad van Zambië se Noordelike Provinsie en is geleë op die sentraal-suidelike Afrika-hoogland, sowat 1 400 m bo seespieël.

Die stad het tydens die jare sewentig en tagtig vinnig uitgebrei weens bouwerk aan die Tanzara-spoorlyn en die teer van die Great North Road van Mpika deur Kasama tot by Mpala. Die dorp lê aan 'n padnetwerk wat ook strek tot by die Luapula-provinsie in die weste, Mporokosa in die noordweste, Isoka in die ooste en Kayambi in die noordooste. Gevolglik is Kasama 'n belangrike handelsentrum met banke, markte, dienste en 'n lughawe.

Kasama is in die hartland van die Bemba-stam geleë. Hulle opperhoof, hoofman Chitimukulu, se setel is 9 km van die Malole-sendingstasie sowat 50 km van die middedorp van Kasama geleë. Van 1898 tot 1899 het 'n krisis ontstaan oor die opvolger van die stam se hoofman ontstaan, wat daartoe gelei het dat biskop Joseph (Moto Moto) Dupont die reg by die Bemba-hoofmanne verkry het om die gebied onder die beheer van die Britse koloniale administrateur van noordoostelike Rhodesië, Robert Codrington, te plaas. Cordrington het 'n boma op Kasama opgerig en die dorp se sentrale ligging en die nabyheid aan die hof van die Bemba-opperhoof het daartoe gelei dat dit uiteindelik die grootste en belangrikste dorp in die noordoostelike lob van die latere Noord-Rhodesië en uiteindelik Zambië geword het.

Aan die einde van die Eerste Wêreldoorlog, toe die dorp uit 'n paar regeringskantore en 'n tiental winkels bestaan het, is die klein Britse bevolking inderhaas ontruim toe hulle te hore gekom het van 'n voorgenome verrassingsaanval deur die Duits-Oos-Afrikaleër onder aanvoering van generaal Paul von Lettow-Vorbeck. Die Duitsers was onbewus van die einde van die oorlog die vorige dag in Europa en het die verlate dorp op 12 November 1918 beset. Van hier het hulle suidwes beweeg en twee dae later tot 'n skietstilstand ingewillig toe hulle hoor die Duitsers het oorgegee in Europa.

Die dorp se bevolking het van 1990, toe dit 47 653 was, meer as verdubbel tot 2009 se beraamde 107 405. Anders as in Lusaka, Livingstone, Kabwe en die dorpe en stede van die Koperstreek, het Kasama nog nooit 'n noemenswaardige wit bevolking gehad nie. Trouens, selfs in die laat jare vyftig, toe die land se wit bevolking sy hoogtepunt van byna 80 000 bereik het, het hier net 350 wittes gewoon. 

Die omliggende omgewing staan bekend om sy Steentydrotskuns. Die Chishimba-waterval is ook in die omgewing.



</doc>
<doc id="43868" url="https://af.wikipedia.org/wiki?curid=43868" title="Maramba">
Maramba

Maramba is die naam wat ná Zambië se onafhanklikwording vir die suidelike dorp Livingstone voorgestel is. Dit het egter nie inslag gevind nie en die naam Livingstone is behou.

Die naam Maramba is ouer as Livingstone omdat die rivier wat verby aan die oostelike kant van 'n groot dorpsgebied van die dorp vloei, die naam gehad het lank voor Livingstone sy beslag vroeg in die 20ste eeu gekry het. Talle plekke en instellings op die dorp gebruik die naam en dit is vroeër voorgestel as 'n Afrika-naam vir die hele dorp. Livingstone is die enigste plek in Zambië wat sy Europese naam na onafhanklikwording op 24 Oktober 1964 behou het, hoofsaaklik weens die ingryping van die eerste president, Kenneth Kaunda, wie se pa onderrig is deur Skotse sendilinge wat in David Livingstone se voetspore gevolg het. 

Danksy die dorp se gewildheid onder toeriste uit die buiteland lyk enige toekomstige naamsverandering onwaarskynlik omdat sakelui dit waarskynlik heftig sal teenstaan aangesien dit die dorp se bekendheid as internasionale toeriste-bestemming nadelig kan raak.


</doc>
<doc id="43871" url="https://af.wikipedia.org/wiki?curid=43871" title="Van Wyksvlei">
Van Wyksvlei

Van Wyksvlei (of Van Wyk's Vlei) is 'n dorp, deel van die Kareeberg Plaaslike Munisipaliteit, wat ook uit Vosburg en Carnarvon bestaan. Volgens die 2011-sensus het die dorp 'n bevolking van 1 721, waarvan 92.5% Kleurlinge en 4.0% Blankes is.

Die dorp is in 1882 aanvanklik as Van Wyk's Vley Estate gevestig en na 'n plaaslike boer vernoem. Munisipale status is in 1975 toegeken.

Die dorp lê op die suidelike rand van die Boesmanland en word omring deur soutpanne. Die Vanwyksvlei-dam is in 1883 voltooi en was die eerste dam wat deur die Staat gebou is. Daar is Boesmanrotskuns by Springbokoog, 30 km noordwes van die dorp.




</doc>
<doc id="43873" url="https://af.wikipedia.org/wiki?curid=43873" title="Vlag van Burundi">
Vlag van Burundi

Die nasionale vlag van Burundi is op 28 Maart 1967 amptelik in gebruik geneem. Die vlag vertoon ’n Sint Andrieskruis wat die vlag verdeel in vier driehoeke met bo en onder in rooi en links en regs (vlagpaalkant en wapperkant) in groen; in die middel van die vlag is ’n wit skyf met drie sespuntige rooi sterre met groen fraaiings.

Die groen simboliseer hoop, die wit simboliseer reinheid en die rooi simboliseer die bloed wat gevloei het in die stryd om onafhanklikheid. Die drie sterre in die skyf stel die drie vernaamste etniese groepe van Burundi voor: die Hutu, die Twa en die Tutsi. Die drie sterre staan ook vir die drie elemente in die nasionale leuse: eenheid, werk en vooruitgang.

Tot 27 September 1982 was die verhouding van die vlag 2:3 deur amptelike regulasies.



</doc>
<doc id="43874" url="https://af.wikipedia.org/wiki?curid=43874" title="Suid-Afrikaanse algemene verkiesing van 1958">
Suid-Afrikaanse algemene verkiesing van 1958

Die Suid-Afrikaanse parlementsverkiesing van 1959 het op 16 April 1958 plaasgevind. Die Nasionale Party van Eerste Minister J.G. Strijdom het hul aantal setels van 94 tot 103 uitgebrei. Die amptelike opposisieparty, die Verenigde Party van De Villiers Graaff het vir die derde agtereenvolgende keer setels verloor. Die Arbeidersparty verdwyn uit die Volksraad.

Op 13 Augustus het liberaalgesinde lede van die Verenigde Party geskeur en die Progressiewe Party gevorm.


</doc>
<doc id="43876" url="https://af.wikipedia.org/wiki?curid=43876" title="Great North Road">
Great North Road

Die Great North Road is 'n hoofpad in Zambië wat van die grenspos met Zimbabwe oor die Zambezirivier in die suide strek tot in die noordooste waar dit aansluit by die padnetwerk van Malawi en Tanzanië. Uit 'n geskiedkundige oogpunt is dit die pad van die Kaap na Kaïro wat Cecil John Rhodes in die vooruitsig gestel het. In dié opsig kan die gedeelte van die grenspos by Chirundu tot by Lusaka ook as deel van die Great North Road beskou word, met die gedeelte van Mbala tot by Mupulungu as aansluitingspad na die stoombootdiens op die Tanganjika-meer, wat tot in die jare vyftig gewild onder reisigers was.

Die pad strek byna 1 200 km deur Zambië. Dit begin by die Otto Beit-brug, wat die Beit-Trust aan inwoners van Noord- en Suid-Rhodesië geskenk het en wat ter ere van Alfred Beit se jonger broer, sir Otto Beit, vernoem is. Van hier by die dorp Chirundu aan die grens met Zimbabwe, loop die ou pad noordwaarts tot by die hoofstad, Lusaka, en verder deur Kabwe (voorheen bekend as Broken Hill), Kapiri Mposhi en Serenje tot by Kasama en verder tot by Mbala (voorheen bekend as Abercorn). By Tunduma (195 km van Mbala af) sluit die pad aan by die padnetwerk van Malawi en Tanzanië, wat dan verderaan skakel met Uganda, Kenia en tot teenaan die Nyl strek.

Toe die Mpika-Tanzanië-hoofpad (die Tanzam-hoofpad) in die jare sestig oor Tunduma opgeknap is en 'n goeie toegangsroete tot by Dar-es-Salaam gebied het, het dié deel as die Great North Road begin bekend staan, pleks van die Mpika-Mbala-deel oor Kasama, wat as 't ware die ou Great North Road geword het. Die ou pad het by Mpika noordwes geswaai en oor Kasama tot by Mbala en Mpulungu geloop, waar 'n stoombootdiens vroeër gewild was. 

In Lusaka se middestad staan die pad as Cairo Road bekend en is dit die sake- en handelsmiddelpunt en bedrywigste deurpad, hoewel swaarvoertuie deesdae die middestad vryspring deur van Lumumba Road gebruik te maak.




</doc>
<doc id="43879" url="https://af.wikipedia.org/wiki?curid=43879" title="Suid-Afrikaanse algemene verkiesing van 1953">
Suid-Afrikaanse algemene verkiesing van 1953

Die Suid-Afrikaanse parlementsverkiesing van 1953 het op 15 April 1953 plaasgevind. Die uitslag was 'n absolute meerderheid vir die regerende Nasionale Party van Eerste Minister D.F. Malan, terwyl die grootste opposisieparty, die Verenigde Party van J.G.N. Strauss sewe setels verloor het. In die aanloop na de verkiesing het die Verenigde Party en die klein sosiaaldemokratiese Arbeidersparty ooreengekom so as nie kandidatee in dieseldfe distrikte te nomineer nie.
Die oorwinning van die Nasionale Party verseker dat Malan sou vir 'n tweede term staan en kon apartheidswette versterk.


</doc>
<doc id="43880" url="https://af.wikipedia.org/wiki?curid=43880" title="Times of Zambia">
Times of Zambia

Die Times of Zambia is 'n staatsbeheerde dagblad wat in Ndola, hoofstad van Zambië se Koperstreek-provinsie en die land se derde grootste stad, uitgegee word.

Die Britse mynmaatskappy het die koerant en sy susterpublikasie, die "Sunday Times", tot 3 Augustus 1983 besit toe die destydse regerende party, die United National Independence Party, die koerant se beheer oorgeneem het. 

Toe die Movement for Multiparty Democracy in November 1991 die bewind oorneem, het die party hom tot die hof gewend omdat hy beweer het UNIP het die koerante onregmatig verkry. Die hof het in die MMD se guns beslis en gelas die koerante moet aan die staat oorgedra word, sodat albei koerante nou deur die staat, pleks van die regerende of enige ander politieke party, beheer word.



</doc>
<doc id="43883" url="https://af.wikipedia.org/wiki?curid=43883" title="Zambia Daily Mail">
Zambia Daily Mail

Die Zambia Daily Mail is 'n dagblad wat in Lusaka, Zambië se hoofstad, uitgegee word.

Die koerant het sy ontstaan in die jare vyftig as die weeklikse "African Mail" gehad, maar in die jare sestig word dit die "Central African Mail", toe dit tydens die laaste jare van die Sentraal-Afrikaanse Federasie die belange van Noord-Rhodesië en Njassaland se inheemse bevolking verwoord het. Destyds was dit in die private besit van dr. Alexander Scott.

Ná Zambië se onafhanklikwording in 1964 het die regering die koerant uitgekoop omdat dit beskou is as 'n mondstuk vir die belange van die inheemse bevolking en die regering sy eie spreekbuis wou hê om sy boodskap aan die inwoners oor te dra. Destyds was dit nog 'n weeklikse poniekoerant. 

In 1969 het die koerant oorgeskakel na 'n breëbladformaat en in 1970 het dit 'n dagblad geword. Dit was destyds 'n filiaal van die Zambia Publishing Company, wat Zambia Printing Company (ZPC) ingesluit het, maar sedertdien ontbind is.

In 1989 het die koerant deel geword van die mediakonglomeraat National Media Corporation, wat die beherende maatskappy was van die ZPC, Printpak (wat die "Times of Zambia" en "Sunday Times" in Ndola druk), Times Newspapers (wat laasgenoemde twee koerante uitgee) en Newspaper Distributors Limited. Die MMD-regering het dié beherende maatskappy egter in 1993 ontbind. 

Ongeag die veranderinge sê die koerant op sy webwerf hy dien steeds die land en sy inwoners, ingevolge sy leuse: "Serve the Nation Without Fear or Favour". Die omset het egter mettertyd teruggesak tot tussen 10 000 en 15 000 vanweë die koerant se gebrek aan onafhanklikheid.

Sedertdien het die koerant twee susterpublikasies gekry, die "Sunday Mail" en die "Financial Mail".

Die koerant het sy werksaamhede in 1994 gerekenariseer en ook 'n webtuiste (sien Eksterne skakel) op die been gebring. Hoewel die koerant in kleur druk, erken hulle self dat die drukwerk van swak gehalte is, weens 'n gebrek aan moderne kleurskeidingstoerusting. 



</doc>
<doc id="43884" url="https://af.wikipedia.org/wiki?curid=43884" title="Zambia Post">
Zambia Post

Die Zambia Post is Zambië se grootste dagblad en die enigste van die drie dagblaaie wat onafhanklik van die regering is. Die koerant se Sondag-uitgawe staan as die "Sunday Post" bekend.

Die koerant is in 1991 in die hoofstad, Lusaka, opgerig tydens die oorgang van eenpartyregering deur die United National Independence Party na veelparty-demokrasie. Sy verpreiding het kort voor lank na die meeste dele van die land uitgebrei en in 1996 het dit daagliks van Maandag tot Vrydag begin verskyn. Toe reeds was dit die mees uitgesproke onafhanklike koerant in die land, soortgelyk aan die daaglikse "Namibian" in Namibië en die "Mail & Guardian" in Suid-Afrika, hoewel eersgenoemde se poging in 1990 om van weekblad na dagblad oor te skakel klaaglik misluk het. Die "Zambia Post" verskyn sedert 2000 elke dag van die week, danksy sy Sondag-uitgawe.

Die koerant roem hom daarop dat hy namens die Zambiese volk praat. Talle Zambiërs verwoord menings in die koerant wat hulle nie in die staatsbeheerde media kan lug nie.

Juis daarom het die koerant al meermale met die regering gebots. In 2001 is die redakteur, Fred M'membe in hegtenis geneem omdat hy na die destydse president, Frederick Chiluba as 'n dief verwys het. Daar word ook algemeen geglo die koerant het 'n reuse-bydrae daartoe gelewer dat Chiluba se poging om die Grondwet te verander sodat hy vir 'n derde termyn kon dien, misluk het. Chiluba se opvolger, Levy Patrick Mwanawasa, het die saak teen M'membe in 2002 laat vaar.

Zambië het nie 'n buro wat sirkulasiesyfers waarmerk nie. Navorsing deur die BBC dui egter op 'n omset van die koerant van ongeveer 30 000 eksemplare.



</doc>
<doc id="43887" url="https://af.wikipedia.org/wiki?curid=43887" title="Surrey">
Surrey

Surrey (uitgespreek /ˈsʌri/) is 'n graafskap in die suidooste van Engeland, in die Verenigde Koninkryk. Die graafskap het 'n geskatte bevolking van 1 185 300 in 2017 gehad. Surrey lê in die middel van historiese Engeland en grens aan belangrik en antieke graafskappe soos Kent, Wes-Sussex, Oos-Sussex, Hampshire, Berkshire en Londen. Surrey is self een van die historiese graafskappe en word in geskrewe verwysings aangehaal sedert 836. Alhoewel die "Surrey County Council" in Kingston upon Thames sit, is die stad self deel van Londen sedert 1965, en dus die graafskapshoofstad (Engels: "county town") van Surrey is Guildford.

Met 'n oppervlakte van sowat 1 663 km² (642 myl²) is Surrey een van die kleiner graafskappe van Engeland en uit van 48 graafskappe is hy die 14de kleinste, maar volgens bevolking is dit een van die grootse graafskappe. Surrey het die hoogste bevolkingsdigtheid van alle plattelandse graafskappe ("two-tier authorities").

Voor die Romeinse tyd was die hedendaagse Surrey waarskynlik beset deur die Atrebatesstam.

Tydens die Romeinse inval in Brittanje was die Atrebatesstam geallieerd met die indringers.

Met die stigting van die London County Council in 1889 het Surrey die gebiede wat deesdae as Lambeth en Wandsworth bekend staan, verloor.

Met die stigting van die Greater London Council in 1965 het Surrey die gebiede wat deesdae as Croydon, Kingston-upon-Thames, Merton, Richmond-upon-Thames en Sutton bekend is verloor.

Surrey is 'n gegoede graafskap, met 'n groot diensekonomie, soortgelyk aan Londen. Die graafskap het die hoogste BBP per kapita en hoogste lewenskoste van al die graafskappe van die Verenigde Koninkryk. Verder het Surrey ook die hoogste verhouding van miljoenêrs en een van die hoogste in Europa. Surrey se ligging het gehelp om dit ryk te maak, danksy Londen se nabyheid. Surrey se posisie in die groeiende suidooste van Engeland het ook daartoe bygedra. Die graafskap het ook die hoogste konsentrasie van Waitrosesupermarke in die VK, nog 'n teken van sy rykdom.

Surrey is een van die mees multi-etniese graafskappe van die land, maar omtrent 95 persent van die graafskap is steeds wit mense en die res Suid-Asiate of swart mense.




</doc>
<doc id="43889" url="https://af.wikipedia.org/wiki?curid=43889" title="Suid-Afrikaanse algemene verkiesing van 1943">
Suid-Afrikaanse algemene verkiesing van 1943

Die Suid-Afrikaanse parlementsverkiesing van 1943 het op 7 Julie 1943 plaasgevind. Die Verenigde Party van Eerste Minister Jan Smuts het setels verloor vanaf 1938, maar het 'n absolute meerderheid behou. Die Herenigde Nasionale Party van D. F. Malan, het 43 setels gewen, onder 'n beleid van apartheid en Suid-Afrika se terugtrekking uit die Tweede Wêreldoorlog. Die Afrikanerparty, wat van die HNP geskeur het, het geen setels gewen nie.


</doc>
<doc id="43891" url="https://af.wikipedia.org/wiki?curid=43891" title="Peter Mokaba-stadion">
Peter Mokaba-stadion

Die Peter Mokaba-stadion is 'n stadion in Polokwane (voorheen Pietersburg), Suid-Afrika, wat gebruik was vir die FIFA Sokker-Wêreldbekertoernooi in 2010. Die stadion het sitplek vir 41 733 touskouers. Dit is vernoem na Peter Mokaba, 'n voormalige leier van die ANC-jeugliga. Dit is 5 kilometer van die sakekern geleë en net oos van die bestaande stadion.
Die stadion is een van vyf nuwe stadions wat gebou is vir die FIFA Sokker-Wêreldbekertoernooi in 2010. Die aanvanklike plan om die bestaande stadion op te gradeer is laat vaar ten gunste van die bou van die Peter Mokaba-stadion. Die koste is destyds beraam op R1 100 000 000 (ZAR) (VSA $154 000 000).



</doc>
<doc id="43895" url="https://af.wikipedia.org/wiki?curid=43895" title="Jode in Zambië">
Jode in Zambië

Zambië, 'n republiek in suidelike Midde-Afrika, het vroeër meer as duisend Joodse inwoners gehad en die gemeenskap het waarskynlik sy hoogtepunt bereik toe daar in die dekade na 1950 sowat 1 200 Jode in die destydse Noord-Rhodesië gewoon het, maar die getal het met die jare afgeneem tot 'n geraamde 35 in 2014.

Die eerste Jode (meesal uit Litaue) het die land binnegekom op soek na welvaart. Die vroegste intrekkers het hulle op Livingstone en Broken Hill (tans Kabwe) kom vestig. Die eerste Joodse gemeente is in 1905 op Livingstone gestig, dieselfde jaar wat die dorp sy beslag gekry het. Die gemeente met sy 38 lidmate het sy eerste huwelik in 1910 bevestig. Teen 1921 het daar 110 Jode in die land gewoon: 48 op Livingstone, 11 op Broken Hill en 25 in Lusaka. Heelwat Joodse vlugtelinge het ná die Holocaust in die land aangekom. 

Die bevolking het 'n hoogtepunt van sowat 1 200 omstreeks 1955 bereik. Tydens die dekade ná 1960 het 'n groot gedeelte van die Joodse bevolking geëmigreer sodat die gemeenskap in 1968 tot 600 afgeneem het. Voor die land se onafhanklikwording het Jode aktief aan plaaslike regering deelgeneem, met Jode wat as burgemeester van Livingstone, Broken Hill (Kabwe), Kitwe en Luanshya gedien het.

Tydens die jare vyftig en sestig was sir Roy Welensky, 'n Jood, die mees vooraanstaande politieke leier in Noord-Rhodesië en die tweede en laaste eerste minister van die Sentraal-Afrikaanse Federasie. Van 1959 tot 1962 was M.G. Rabb, ook Joods, lid van die wetgewende vergadering. S.W. Magnus was parlementslid van 1962 tot 1968, toe hy regter van die hooggeregshof geword het. 

Die Council for Zambia Jewry is in 1978 in Lusaka gestig om toesig oor die bedrywighede van die Joodse gemeenskap te hou. Die enigste oorblywende sinagoge is in Lusaka, nadat dié in Ndola enkele jare gelede weens 'n tekort aan lidmate moes sluit. Die land het nie meer 'n eie rabbi nie.


</doc>
<doc id="43896" url="https://af.wikipedia.org/wiki?curid=43896" title="United Church in Zambia">
United Church in Zambia

Die United Church in Zambia is die grootste kerkgenootskap in Zambië naas die Rooms-Katolieke Kerk. Die kerk maak aanspraak op sowat 3 miljoen lidmate en het meer as 1050 gemeentes.

Die United Church in Zambia het ontstaan as die United Church of Central Africa in Rhodesia danksy baanbrekerswerk deur die Londense Sendinggenootskap, die sendingtak van die Church of Scotland, die Union Church of the Copperbelt en die Copperbelt Free Churches. Toe die ontginning van koper vroeg in die dekade na 1920 in die Koperstreek begin het, het Christene uit alle uithoeke van die destydse Noord-Rhodesië en ook uit die buiteland op die kopermyne gaan werk. Interkerklike aanbidding het in die blanke sowel as die swart woongebiede begin. In daardie stadium het die Londense Sendinggenootskap, die Church of Scotland en die Sendinggenootskap van die Metodistekerk reeds saamgewerk op onderwys- en welsynsgebied en daarom was die volgende logiese stap om die Union Church of the Copperbelt te stig. Kort hierna het die blanke gemeentes byeengekom en die Copperbelt Free Church Council gestig.

Teen 1945 is die weg gebaan vir die vereniging van die Londense Sendinggenootskap en die Church of Scotland Mission, wat saam die Church of Central Africa in Rhodesia gevorm het. Die twee genootskappe het amptelik in 1958 verenig. In 1965 het dié kerk met die Metodistekerk en die Church of Barotseland as die United Church in Zambia verenig. Dit is verreweg die grootste Protestantse kerkverband in Zambië en sy lidmate neem steeds vinnig toe.


</doc>
<doc id="43897" url="https://af.wikipedia.org/wiki?curid=43897" title="Venda (tuisland)">
Venda (tuisland)

Venda was 'n vorige Bantoestan ("tuisland") in die noord-ooste van Suid-Afrika. Dit het 'n oppervlak van sowat 6 807 vierkante kilometer beslaan en bestaan uit twee ingeslote grondgebiede versprei deur die vorige Suid-Afrikaanse provinsie van Transvaal. Die hoofstad van 1979 tot 1994 was Thohoyandou. Die tuisland wat onafhanklikheid van Suid-Afrika verkry het op 13 September 1979 was geskep om Vendas van 'n eie land te voorsien.

Na die eerste demokratiese Suid-Afrikaanse algemene verkiesing van 1994, is die tuisland heringelyf by die Republiek van Suid-Afrika, en wel onder Limpopoprovinsie. Teen daardie tyd het Venda meer as 718 207 inwoners gehuisves.

Venda lê in die verre noordooste van Gauteng en bestaan uit 2 geografiese eenhede met 'n gesamentlike oppervlakte van sowat 7 400 km. Die grootste geografiese eenheid word in die noorde deur ŉ baie nou landstrook van die Limpoporivier en Zimbabwe geskei, terwyl dit in die noord- en suidooste aan onderskeidelik die Nasionale Krugerwildtuin en Gazankulu grens en in die weste aan die distrikte Messina en Soutpansberg. 

Die tweede en baie klein eenheid lê wes van Louis Trichardt. Venda het 'n gematigde tot warm klimaat met 'n gemiddelde somertemperatuur van 23, 1 °C en ŉ gemiddelde wintertemperatuur van 16,2 °C. 

Die Soutpansbergreeks, waarvan 'n gedeelte van wes na oos deur Venda loop, verdeel die land in 3 reënvalstreke: noord van die bergreeks sak jaarliks tussen 300 en 600 mm reën uit en suid daarvan tussen 500 en 1 000 mm, terwyl die suidwestelike plato van die bergreeks tussen 1 000 en 1 200 mm reën per jaar kry. Die belangrikste riviere is die Nzhelele, die Mutale en die Luvuvhu.


</doc>
<doc id="43898" url="https://af.wikipedia.org/wiki?curid=43898" title="Opera (webblaaier)">
Opera (webblaaier)

Opera is 'n webblaaier en internet-suite wat ontwikkel is deur die Noorse maatskappy Opera Software. Die webblaaier bedien algemene Internet-verwante take soos die vertoon van webtuistes, stuur en ontvang van e-pos-boodskappe, die bestuur van kontakte, klets op IRC kliënte, die aflaai van lêers via die BitTorrent protokol en die lees van "RSS web feeds". Opera is gratis vir persoonlike rekenaars en selfone.

Opera se veiligheidskenmerke sluit in ingeboude "phishing" en "malware" beskerming, sterk enkripsie om na veilige webwerwe toe te blaai en die vermoë om maklik private data soos HTTP-koekies te verwyder. Opera loop op 'n verskeidenheid van persoonlikerekenaar-bedryfstelsels insluitend Microsoft Windows, OS X, Linux, FreeBSD en OpenSolaris. Evaluasies van Opera is grotendeels positief en Opera het baie belangrike kenmerke van ander moderne webblaaiers bewerkstellig. Ten spyte van hierdie faktore, het Opera net 'n klein fraksie van die wêreldwye persoonlike rekenaar webblaaier mark. Dit het egter 'n groter markaandeel op die mobiele toestelle (soos selfone, "smart phones", en persoonlike digitale assistente) mark. Weergawes van Opera is beskikbaar vir gebruik op die Symbian, Windows Mobile en Google Android-mobielebedryfstelsels, sowel as Java ME-aangeskakelde toestelle. Ongeveer 40 miljoen selfone word vervaardig met Opera reeds geïnstalleer. Opera is die enigste kommersiële webblaaier wat beskikbaar is vir die Nintendo DS en Wii speletjie stelsels. Die Amerikaanse maatskappy Adobe Systems het ook gelisensieerde Opera-tegnologie gebruik in die Adobe Creative Suite sagteware.



</doc>
<doc id="43902" url="https://af.wikipedia.org/wiki?curid=43902" title="Kenneth Kaunda">
Kenneth Kaunda

Kenneth David Kaunda (gebore in Lubwa op 28 April 1924) was van Zambië se onafhanklikwording in 1964 tot die einde van eenpartyregering in 1992 die land se president.

Hy was die seun van 'n sendeling en het sy onderrig gekry aan die Lubwa Training School en Sekondêre skool Munali. Hy word onderwyser aan die Lubwa Training School in 1943 en is die skoolhoof van 1944 tot 1947 toe hy sekretaris van die Chinsali Young Men's Farming Association word. In 1948 dien hy as welsynbeampte van die kopermyn in Chingola en van dieselfde jaar tot 1949 is hy weer onderwyser.

Sy politieke betrokkenheid begin in 1950 toe hy die stigter-sekrataris van die Lubwa-tak van die Northern Rhodesien African National Congress word en vinnig opgang maak, sodat hy die volgende jaar distriksameroeper en die jaar daarna provinsiale sameroeper word. Net die volgende jaar (1953) word hy sekretaris-generaal van die party in Noord-Rhodesië.

Vyf jaar later breek hy weg van die Northern Rhodsesia ANC en stig die Zambia African National Congress. Die party was in stryd met die federale regering en is kort daarna verbied. Kaunda het terselfdertyd in die gevangenis beland vanweë sy teenkanting teen blanke oorheersing van die federale bestel. Hy word in 1960 die eerste keer president van die United National Independence Party, wat hy en sy ondersteuners opgerig het terwyl hy nog in aanhouding was. Onder sy voorsitterskap word die party 'n massabeweging wat die politieke strewe van die inheemse bevolking verwoord. Van 1962, die voorlaaste jaar van die dekade lange Sentraal-Afrikaanse Federasie, tot twee jaar later dien hy as minister van plaaslike regering en maatskaplike welsyn en van Januarie tot Oktober 1964 as laaste eerste minister.

Toe Zambië op 24 Oktober 1964 onafhanklik van die Verenigde Koninkryk word as die protektoraat en word Kaunda die onafhanklike republiek se eerste president. Dit was die eerste keer dat 'n land direk na onafhanklikwording van Brittanje 'n republiek geword het. Kaunda dien ook van 1964 tot 1970 en weer van 1973 as minister van verdediging, van 1969 tot November 1970 as minister van buitelandse sake en van 1969 tot 1973 as minister van handel, nywerheid, myne en staatsdeelname. Hy was ook kanselier van die Universiteit van Zambië van 1966.

Buite die landsgrense was hy van 1970 tot 1971 voorsitter van die Organisasie vir Afrika-eenheid en van die Konferensie van Onverbonde Lande van 1970 tot 1973.

Onder Kaunda se leiding word Zambië in 1972 'n eenpartystaat met die UNIP as enigste politieke party. Die eerste verkiesing ingevolge die nuwe bedeling is in Desember 1973 gehou toe al die kandidate lid van die UNIP moes wees. Dit het gevolg op die nuwe grondwet van 25 Augustus 1973 wat dié veranderings moontlik gemaak het en in werklikheid daartoe gelei het dat Kaunda lewenslange president geword het. Rhodesië se minderheidsregering het in 1978 en 1979 twee lugaanvalle op Lusaka en talle ander aanvalle op die land geloods omdat Zambië sonder skroom guerillavegters van die land se suidelike buurman se vryheidsbewegings gehuisves het.

Toe Zimbabwe in April 1980 onafhanklik word, is daar gehoop dat Zambië se ekonomiese probleme vanweë ontwrigting vanuit die suide en die sluiting van die grens met Rhodesië sou end kry. Maar toe die situasie verder verswak, het politieke ontevredenheid toegeneem en in Oktober 1980 het talle vooraanstaande sakelui, regeringsamptenare en UNIP-lede 'n staatsgreep probeer uitvoer. Kaunda het die skuld op Suid-Afrika gepak, maar ná baie van die afvalliges in hegtenis geneem het, het dit geblyk dat hulle lede van die Bemba-stam was, wat veral sterk is in die mynbougebiede en tradisioneel teen Kaunda se bewind gekant was.

Kaunda het deur die jare tagtig baie ontwrigting en uitdagings die hoof gebied en sy houvas op die regerende party en regering telkens verstewig, ondanks stakings, waarvan party geweldadig was en wat byna altyd met ekonomiese probleme verband gehou het.

Kaunda is die laaste keer in Oktober 1988 tot president verkies – weereens as die enigste kandidaat. Vroeg die volgende jaar het werkers en studente weer betoog weens streng maatreëls van die regering om die ekonomiese krisis die hoof te bied. Teen die middel van die jaar het onluste in die Koperstreek losgebars weens drastiese verhogings in die prys van basies goedere. 'n Jaar later, in Junie 1990, is 30 mense luidens berigte in Lusaka gedood tydens onluste oor 'n 100%-toename in die prys van mieliemeel. 'n Aandklokreël is ingestel en die universiteit in Lusaka gesluit tot Augustus daardie jaar omdat die regering studente daarvan verdink het dat hulle 'n leidende rol in die onluste gespeel het.

UNIP se algemene konferensie het in April 1990 'n voorstel dat ander politieke party toegelaat moes word, verwerp. Nietemin het Kaunda die volgende maand 'n referendum oor die vraagstuk belowe. Uiteindelik was dit die Nasionale Vergadering wat in 1991 'n wet deurgevoer het om veelpartyverkiesings moontlik te maak. Tydens daardie jaar se verkiesing onttroon die voormalige voorsitter van die Zambia Congress of Trade Unions daarna leier van die Movement for Multiparty Democracy, Frederick Chiluba vir Kaunda ná 'n onafgebroke presidentskap van 27 jaar en doen Kaunda afstand van sy amp op 2 November 1991, toe Chiluba die land se tweede president in 26 jaar word.

Aanhangers van Kaunda, onder meer sy seun, was in 1993 betrokke by 'n mislukte staatsgreep. Kaunda is verbied om in 1996 aan die presidentsverkiesing deel te neem, omdat die nuwe Grondwet enigeen verbied om meer as twee termyne te dien.

Kaunda het eredoktorsgrade van onder andere die universiteite van Dublin, Windsor (Kanada), Kanada, York, Chili en Sussex gekry asook verskeie eretoekennings van sy eie land. Hy geniet tydens die vroeë jare van sy presidentskap wêreldwye aansien danksy sy gematigde beleid en nie-rassige benadering.

Van Kaunda het onder meer die volgende publikasies verskyn:



</doc>
<doc id="43904" url="https://af.wikipedia.org/wiki?curid=43904" title="Londense Sendinggenootskap">
Londense Sendinggenootskap

Die Londense Sendinggenootskap is in 1795 in Londen as reuse- vrywillige vereniging gestig deur leiers van die Onafhanklike Kerke, wat met die Anglikaanse Kerk en Presbiteriaanse Kerk saamgespan het om die evangelie aan die heidene te bring.

Die genootskap het denominasionalisme verwerp omdat die leiers geglo het bekeerlinge kan self kies watter kerkverband vir hulle die meeste ooreenkom met die Woord van die Here. In 1818 aanvaar die genootskap die naam "London Missionary Society" (LSM).

Baie van die eerste sendelinge was afkomstig uit Skotland of Europa en was lekepredikers. Hulle moes na regte onder 'n predikant werk, maar dié situasie het verander weens die opkoms van die mediese sendingaksies. Sedert die begin van die 19de eeu het die LSM sy optrede op die Stille Oseaan en Suider-Afrika toegespits.

In 1966 smelt die LSM saam met die Commonwealth Missionary Society en vorm die Congregational Council for World Mission (CCMW), wat dui op die noue verband wat nog altyd tussen die LSM en die Kongregasionalistiese Kerk bestaan het. In 1977 ontstaan die Council for World Mission toe die Presbyterian Board of Missions by die CCMW inskakel.



</doc>
<doc id="43905" url="https://af.wikipedia.org/wiki?curid=43905" title="Vivo">
Vivo

Vivo is 'n klein dorpie in die noorde van die Limpopoprovinsie, Suid-Afrika. Nabygeleë dorpe sluit in Alldays en Louis Trichardt. Vivo lê waar die R522 en R521 hoofpaaie bymekaar aansluit; in 'n gaping tussen die Soutpansberg en die Blouberg na die weste. Die naam is waarskynlik 'n vervorming van die Sothowoord "phofo", (koue wind) wat waarskynlik verwys na die wind wat die hele jaar deur die gaping in die berge waai. Sout word daar naby in 'n pan ontgin.



</doc>
<doc id="43907" url="https://af.wikipedia.org/wiki?curid=43907" title="Gravelotte">
Gravelotte

Gravelotte is 'n klein dorp in die ooste van die Limpopoprovinsie, Suid-Afrika, en lê omtrent halfpad tussen Tzaneen en Phalaborwa.

Die geskiedenis van die dorp kan teruggevoer word na die Slag van Gravelotte tydens die Frans-Pruisiese oorlog van (1870–1871). Dragonder Fritz Reuter het 'n gelofte afgelê dat indien hy die geveg sou oorleef hy 'n sendeling sal word. Hy oorleef die slag en emigreer na die Transvaal waar hy die sendingstasie Medingen ongeveer 10 km noord van Duiwelskloof gestig het. Later het hy 'n plaas daar naby gekoop en dit Gravelotte genoem, na aanleiding van die geveg.

Daar is heelwat mynbou aktiwiteite in die omgewing en distrik. Suid-Afrika se enigste smaragmyn is by Gravelotte geleë terwyl die Consolidated Murchinson Mine wat antimoon produseer daar naby is. Daar word ook mika, veldspaat, silika en sinnaber in die distrik gemyn.




</doc>
<doc id="43918" url="https://af.wikipedia.org/wiki?curid=43918" title="Skeerbekmuis">
Skeerbekmuis

'n Skeerbekmuis is 'n klein soogdier wat in die orde "Eulipotyphla" geklassifiseer word. Hulle behoort tot die familie Soricidae: een van die grootste soogdierfamilies met byna 400 verskillende spesies. Hulle is van die kleinste soogdiere ter wêreld. Alhoewel skeerbekmuise die naam "muis" dra en ook op een lyk, is hulle hoegenaamd nie knaagdiere nie en ook nie nou verwant aan hulle nie. Hulle is maar insekte-eters (orde "lnsectivora"). Hul dieet bestaan grotendeels uit insekte en ander klein prooidiere, wat hulle soms ondergronds opspoor.
Die diere is dus baie nuttig vir boere, omdat hulle help om skadelike insekpopulasies in beheer te hou. Skeerbekmuise (familie "Soricidae") is, ten spyte van hul muisagtige voorkoms, nie aan muise verwant nie. Die skeerbekmuise behoort tot die orde "lnsectivora" en hulle is nader verwant aan die molle (familie "Talpidae").  Die grootte van skeerbekmuise wissel van klein tot baie klein. Hul snuite is verleng en met 'n aantal tashare (vibrissae) bedek. Die snuit is so verleng dat dit verby die snytande steek en die punt word voortdurend geroer.

Die oë is klein en hulle kan waarskynlik nie goed sien nie, en hoewel die oorskulpe klein en in die wol van die slape verberg is, is die gehoorsin tog goed ontwikkel. Skeerbekmuise se reuksintuig is baie goed ontwikkel. Hul tande is gespesialiseer en die getal kan van spesie tot spesie wissel: sommige het 26 tande terwyl ander tot 32 het. Die voorste, groot paar snytande, wat in die bokaak geleë is, is haakvormig, terwyl die onderkaak se eerste paar snytande vergroot en na vore gebuig is.

Skeerbekmuise is baie klein en lei gevolglik 'n ongewone lewe; hulle hou byvoorbeeld in spasies tussen stompe, onder dooie blare en in smal krakies tussen rotse. Dit veroorsaak dat skeerbekmuise selde gesien word, selfs in gebiede waar hulle algemeen voorkom. Die dieet van skeerbekmuise bestaan hoofsaaklik uit insekte en wurms, maar hulle kan ook pasgebore muise of vissies eet. Hulle vang die prooi met hul bekke en dit word vinnig met die gedugte gebit in stukkies gebyt en dan ingesluk.

Hulle kan in die dag sowel as die nag aktief wees, maar daar is reëlmatige ruspose tussen die periodes van intense aktiwiteit. Hulle maak ook nie 'n winterslaap deur nie. Die diere het dus groot hoeveelhede kos nodig omdat hulle so aktief is. In vergelyking met die volume het hulle 'n groot liggaamsoppervlakte en dit veroorsaak dat die diere baie liggaamshitte deur uitstraling verloor. Skeerbekmuise het 'n besonder hoë metaboliese tempo en hulle kan binne 'n dag van honger doodgaan as hulle nie kos kry nie.

Onderhuidse muskuskliere word veral in die diere se flanke aangetref en die van die mannetjies is goed ontwikkel. Die doel van die kliere is blykbaar om roofdiere af te skrik, maar skeerbekmuise val ten spyte hiervan aan roofvoëls en uile ten prooi. Skeerbekmuise is baie aggressief teenoor lede van dieselfde spesie en elke individu het 'n gebied wat tel verdedig word. Die paringsproses is moeilik omdat die diere so aggressief is, en die mannetjies kan die wyfies slegs met moeite benader.

Nogtans vind paring drie tot vier keer per jaar plaas en die werpsel word 30 dae daarna gebaar. Daar kan vyf tot agt kleintjies per werpsel wees. Die kleintjies is heeltemal naak en blind by geboorte en hul massa is ongeveer 1 g. Die diertjies se tashare is egter baie goed ontwikkel. Hulle is 1 tot 2 weke na geboorte met pels bedek en dan kan die kleintjies die nes saam met die moeder verlaat. Dit geskied op ongewone wyse: Een kleintjie byt aan die moeder se rugvel vas, die volgende byt aan die eerste vas en die volgende byt aan die tweede, ensovoorts, totdat ’n lang ketting diertjies gevorm is, wat slingerend agter die moeder aan beweeg.

Skeerbekmuise kom oor die hele Europa, Afrika, Asië en Noord-Amerika voor. Hulle word gewoonlik met vogtige gebiede geassosieer, maar 'n aantal spesies kan in woestyngebiede hou. Sommige spesies toon interessante aanpassings by 'n akwatiese bestaan, wat die duidelikste in die Tibettaanse waterskeerbekmuis ("Nectogale elegans") gesien kan word.

Die diere leef in bergstrome en vreet hoofsaaklik vissies. Hulle is meer stroombelyn omdat die pinnae (oorskulpe) verklein is en die vingers, tone en pote het fraiings stywe hare, wat die oppervlak daarvan vergroot en dit beter swemorgane maak. Slegs 'n relatief klein aantal skeerbekmuisspesies kom in Suid-Afrika voor. Die kleiner rooiskeerbek ("Crocidura hirta") is 'n algemene dier in die Nasionale Krugerwildtuin, waar hulle in geskikte skuilings, soos termiethope, rotshope en omgevalle bome, hou.

Klaasneuse behoort tot die familie Macroscelididae, en kom slegs in Afrika voor. Hulle gedrag en liggaamsbou verskil van die van skeerbekmuise. Die diere is veral gedurende die dag aktief en hulle ore en oë is gevolglik beter as die van die res van die Insectivora ontwikkel; die oë is groter en die oorskulpe is na verhouding groot.

Hulle het lang agterpote, waarmee hulle soos kangaroes voortbeweeg, en hulle het ook ’n lang stert wat hulle help om hulle balans te hou. Die diere se snuite is ook langer en vorm 'n ware slurp (in Engels word hulle trouens "elephant shrews" genoem). Die reuseklaasneus ("Petrodromus tetradactylus") en die kortsnoetklaasneus ("Elephantulus brachyrhynchus") is bekende Suid-Afrikaanse verteenwoordigers van die familie.





</doc>
<doc id="43924" url="https://af.wikipedia.org/wiki?curid=43924" title="Suid-Afrikaanse algemene verkiesing van 1910">
Suid-Afrikaanse algemene verkiesing van 1910

Die Suid-Afrikaanse parlementsverkiesing van 1910 het op 15 September 1910 plaasgevind, en was die eerste verkiesing in die Unie van Suid-Afrika. Stemregte was vir blankes, kleurlinge in die Kaapprovinsie en swart vernames in Natal en die Kaapprovinsie gereserveer. Die verkiesing word deur die Suid-Afrikaanse Party van Generaal Louis Botha gewen.


</doc>
<doc id="43925" url="https://af.wikipedia.org/wiki?curid=43925" title="Mbala">
Mbala

Mbala is Zambië se mees noordelike groot dorp en lê strategies na aan die grens met Tanzanië en op die suidelike toegangsroetes tot die Tanganjika-meer, 40 km na die noordooste, waar die meerhawe Mpulungu geleë is. Die dorp lê op die ou Great North Road, 165 km noord van Kasama. In 'n stadium was dit die eindpunt van die pad, 'n gedeelte van Cecil John Rhodes se droom van 'n pad van die Kaap na Kaïro, wat noodwendig hier moes ophou omdat Tanzanië destyds in Duitse besit was.

As Abercorn was Mbala 'n belangrike buitepos van die Britse koloniale beheer oor die destydse protektoraat van Noord-Rhodesië. Dit is tans die hoofdorp van een van die Noordelike Provinsie se administratiewe distrikte. Die bevolking neem na raming teen 4% jaarliks toe. In 2009 het die dorp 'n geskatte 24 066 inwoners gehad, vergeleke met 11 116 volgens die sensus van 1990.

Voor die koloniale tydperk aangebreek het, was Mbala die setel van hoofman Zombe aan die Luchecherivier. Die Britte het hulle aandag op die dorp begin toespits danksy die reise van David Livingstone, in die dekade na 1860 die eerste Europeër wat die gebied besoek het. Dié ontdekkingsreisiger het sendelinge van die Londense Sendinggenootskap aangespoor om te kom arbei op Niamkolo aan die meer en Fwambo en Kawimbe op die hoogland. Die sendelinge het bande gehad met die African Lakes Company, wat later Mbala sowel as Mpulungu gestig het.

Tydens die grootste deel van die 19de eeu het die gebied swaar onder slawehandel gebuk gegaan en die African Lakes Company het probeer om uit dit te wis. Dié euwel het die belangstelling van die Britse regering se verteenwoordiger in die gebied, Harry Johnston in Njassaland genoop om in te gryp en daar is besluit om die ryksteenwoordigheid suid van die meer te versterk en te keer dat ander koloniale moondhede hier 'n vastrapplek kry. Portugal het byvoorbeeld dekades lank daarin belang gestel om sy kolonies aan die oos- en weskus van Afrika (Angola en Mosambiek) aan een te laat skakel deur grondgebied tussen hulle te annekseer.

Só breek die koloniale tydperk vir Mbala in 1893 aan, voor die meeste ander gebiede in wat later Noord-Rhodesië sou word, toe Johnston vir Hugh Marshall stuur om die amp van Britse konsul in die gebied op te neem. Hy bou 'n goed gefortifiseerde boma op hoofman Zombe se dorpie en tree as landdros sowel as posmeester op. In 1895 neem die British South Africa Company die gebied se administrasie oor, doop dit Noordoos-Rhodesië en noem die Zombe-boma Abercorn, destydse voorsitter van die maatskappy. Die Britse amptenare het die plek gekies omdat die ligging dit gesond gemaak het, die klimaat aangenaam is en daar volop geleenthede vir jag en hengel was.

Totdat die Britse Duits-Oos-Afrika (Tanzanië) as mandaatgebied in 1919 oorgeneem het, was Abercorn die mees noordoostelike Britse buitepos in suidelike Afrika. Tydens die Eerste Wêreldoorlog het die Britse amptenare op die dorp te hore gekom van 'n beplande aanval deur die Duitse leër anderkant die grens onder aanvoering van genl. Paul von Lettow-Vorbeck, wat onbewus was dat Duitsland reeds die stryd in Europa gewonne gegee het. Toe die tyding hom uiteindelik bereik, het hy ingestem tot 'n skietstaking en nege dae later (18 November 1918) op Abercorn amptelik oorgegee. 'n Gedenkteken wys die plek sy amptelike oorgawe, sowat 2 km suidwes van die middedorp. Ná die oorgaweseremonie moes die Duitsers hulle wapens in die nabygeleë Chilameer gooi, maar baie is sedertdien uitgehaal en word in die Moto Moto-museum, wat met Duitse befondsing opgerig is, vertoon.

Sedert sy bloeityd as koloniale dorp tydens die jare vyftig en sestig het Mbala 'n groot mate van agteruitgang beleef en geleenthede vir ontwikkeling misgeloop wat Kasama as provinsiale hoofstad gekry het en Mpika, omdat dié dorp beter pad- en spoorverbindings het. Hoewel Mbala se grond vrugbaar is, is dit te ver van die vername afsetgebiede geleë om hond haaraf te maak met die landbou. Insgelyks het dit redelike toeristepotensiaal, maar is te ver van die belangrikste toeristeroetes geleë en die hoofpad daarheen te vervalle om dié moontlikhede te ontgin. Boonop is Mbala op geen lugroete geleë nie. Die dorp het wel 'n hotel, maar daar is geen oorde in die onmiddellike omgewing nie. Die naaste is in die nasionale park Nsumba, byvoobeeld dié by Kasaba Bay, 100 km ver. Onlangse oorloë en onrus aan die oostelike en suidelike oewers Tanganjika-meer het ook handel en toerisme gekniehalter, maar dit blyk die vrede kan binnekort herstel word.



</doc>
<doc id="43927" url="https://af.wikipedia.org/wiki?curid=43927" title="Kalulushi">
Kalulushi

Kalulushi is 'n dorp in Zambië se Koperstreek-provinsie. Sy bevolking het sedert die 1990-sensus byna drievoudig toegeneem tot 'n geskatte 95 000 in 2009.

Die dorp het sy beslag in 1953 gekry as maatskappydorp vir werkers van die nabygeleë koper-en-kobalt-myn Chibuluma. In 1958 kry dit dorpstatus. Dit is 14 km wes van Kitwe geleë, wat ook die naaste spoorwegstasie is, en 1 260 m bo seespieël. Die meeste inwoners is werksaam by die ZCCM (Zambia Consolidated Copper Mines). Die Chati-woudreservaat wes van die dorp bestuur groot plantasies bloekombome, tropiese dennebome en ander uitheemse bome wat hout aan die mynbou lewer.


</doc>
<doc id="43928" url="https://af.wikipedia.org/wiki?curid=43928" title="Chipata">
Chipata

Chipata, voorheen bekend as "Fort Jameson", is die hoofstad van Zambië se Oostelike Provinsie. Dit is naby die grens met Malawi en minder as 100 km noord van die grens met Mosambiek geleë. Dit lê op die Great Eastern Road, 130 km van Malawi se hoofstad, Lilongwe, en 569 km oosnoordoos van Zambië se hoofstad, Lusaka.

Volgens die 2009-skatting was Chipata se inwonertal 109 531, twee keer meer as volgens die sensus van 1990 (52 213). Die gemiddelde jaarlikse bevolkingstoename word op 4,15% geraam. In 1974 was die geskatte bevolking 19 000, terwyl die blanke inwonertal kort voor onafhanklikwording in 1964 450 was. Destyds was hier selfs 'n gemeente van die Nederduitse Gereformeerde Kerk, danksy 'n klein Afrikaanse gemeenskap. Die kerk het die vroeë jare sewentig doodgeloop. De eerste Afrikaanse kerkdiens in meer as 15 jaar is op 14 April 2009 hier in Kobus en Marion Breytenbach se huis gehou. Die lidmate kom sedertdien ongereeld vir 'n erediens bymekaar.

Die dorp was tot 1910, toe dit as Fort Jameson bekend gestaan het, die hoofkwartier van die administrasie van Noordoos-Rhodesië en van die North Charterland Company. Die dorp, danksy sy ligging op die landsgrens, destyds 'n belangrike handelsentrum. Vandag is dit 'n bedrywige dorp met kleurryke markte waar inwoners en besoekers enigiets van vrugte, groente tot klere en kunsvlyt kan koop. Dit is sedert 15 April 1968 die setel van een van Zambië se agt Rooms-Katolieke bisdomme, wat in 2006 uit 315 130 lidmate bestaan het, oftewel amper 23% van die totale bevolking binne die grense van die bisdom.

Chitapa het 'n groot Indiese bevolking wat talle versierde moskees op die dorp opgerig het. Dit is die poort na Malawi en talle Zambiërs reis gereeld hier oor die grens om inkopies in Lilongwe te gaan doen, slegs 'n anderhalf uur se ry van hier, en na die Luangwa-vallei met sy wildlewe. Chitapa se District Council Motel is onopgesmuk maar skoon en die plaaslike natuurbewaringsvereniging bestuur 'n kampeerterrein hier. Die enigste hotel is die Crystal Springs Hotel. Die Suid-Afrikaanse kruideniersgroep Shoprite het 'n winkel op die dorp.

Die dorp is die eindpunt van Zambië se Great East Road en geleë op 'n belangrike roete vir vragmotorbestuurders wat goedere na en van Malawi vervoer. Buiten die goeie padverbinding, het Chipata ook 'n lughawe, vanwaar Zambian Airways na Lusaka vlieg, en beskik oor sy eie gholfbaan.



</doc>
<doc id="43930" url="https://af.wikipedia.org/wiki?curid=43930" title="Oorlogsvlag">
Oorlogsvlag

'n Oorlogsvlag (of militêre vlag) is 'n gewysigde weergawe van 'n nasionale vlag wat deur die militêre mag van 'n land gebruik word. (Die seevaartkundige gelyke is 'n vlootvaandel.) Onder hierdie streng omskrywing van die term is daar min lande wat tans 'n oorlogsvlag het en die meeste verkies om die staatsvlag of die standaard nasionale vlag vir die doel van 'n oorlogsvlag te gebruik.

Breedweg kan enige vlag wat deur gewapende magte gebruik word om hulself of die nasie/volk wat hulle dien as 'n oorlogs- of militêre vlag beskou word.



</doc>
<doc id="43936" url="https://af.wikipedia.org/wiki?curid=43936" title="Winston Mankunku Ngozi">
Winston Mankunku Ngozi

Winston Monwabisi Mankunku Ngozi (* 1943, † 13 Oktober 2009) was 'n bekende Suid-Afrikaanse tenoorsaxofoonspeler.

Ngozi is in 1943 in Retreat in die Wes-Kaap in 'n musikale familie gebore. Op die ouderdom van sewe het hy klavier begin speel, en later het hy ook klarinet en trompet leer speel. Hy het in sy middeltienerjare geleer om die alt- en tenoorsaksofone te speel. Hy het John Coltrane, plaaslike saksofonis Cups & Saucers, pianis Merton Barrow en baskitaarspeler Midge Pike as groot invloede tydens hierdie tydperk in sy lewe gemeld.

Ngozi het in Kaapstad gewoon tydens apartheid, wat tot gevolg gehad het dat hy onderworpe was aan apartheidswetgewing soos die Groepsgebiedewet en die Wet op Afsonderlike Geriewe. In die vroeë 1960's is Ngozi — nes één uit elke drie Suid-Afrikaners — deur die rassistiese regering na Gugulethu verskuif.

Ngozi het in 1964 saam met 'n wit musiekgroep in die Groenpunt Kunssentrum en onder die pseudoniem Winston Mann opgetree waar hy gedwing is om agter 'n gordyn te speel om uit sig te bly, aangesien 'n veelrassige musiekgroep onwettig was.

Ngozi het in 1968 "Yakhal' Inkomo" saam met Early Mabuza, Agrippa Magwaza, Lionel Pillay en Abdullah Ibrahim opgeneem, waarvoor hy die Castle Lager-prys "Jazz Musician of the Year" vir 1968 gewen het.

Ngozi het ná 'n lang stryd met siekte op 13 Oktober 2009 gesterf.





</doc>
<doc id="43939" url="https://af.wikipedia.org/wiki?curid=43939" title="Jimmy Dludlu">
Jimmy Dludlu

Jimmy Dludlu is 'n bekende Suid-Afrikaanse jazzmusikant. Dludlu se styl sluit wyd strekkende invloede in en kombineer beide tradisionele en moderne elemente van jazz wat deur Wes Montgomery, George Benson en Pat Metheny tot Suid-Afrikaanse helde soos Miriam Makeba, Letta Mbulu, Hugh Masekela, Themba Mokwena en Allen Kwela, onder andere, geïnspireer is. Dludlu is veral lief vir die klanke van wes- en sentraal-Afrika, asook van Latyns-Amerika, maar meld dat jazz steeds sy gunsteling is. Sy vele oorspronklike komposisies val in die tradisie wat losweg as afro-jazz geklassifiseer kan word.

Jimmy Dludlu se debuutalbum, "Echoes from the Past" (PolyGram, 1997) is in September 1997 uitgereik en is wyd positief ontvang. Die album het Jimmy twee FNB SAMA-toekennings vir "Best Newcomer" en "Best Contemporary Jazz Album" in 1998 besorg en verkoopsyfers in Januarie 1999 het verkope van meer as 250 000 plate aangedui. Die album is sedertdien deur die Verve-plateëtiket in nege lande uitgereik, insluitende die Verenigde State, Italië, Switserland, Swede en Hongarye.





</doc>
<doc id="43941" url="https://af.wikipedia.org/wiki?curid=43941" title="Wing Chun">
Wing Chun

Wing Chun (Tradisionele Chinees: 詠春, Vereenvoudigde Chinees: 咏春; Afrikaans: "Ewige lente") is 'n (suid-)Chinese vegkunsstyl (in die Weste gewoonlik onder Kung Fu bekend).

Die naam van die vegkuns stam uit Kantonees en daar is geen duidelike Romanisering van die begrip nie. As gevolg van handelsregtelike oorwegings en die begeerte van skole om hulself van mekaar te onderskei, is daar talryke skryfwyses in gebruik, soos byvoorbeeld "Wing Tsun" ("W.T."), "Ving Tsun" ("V.T."), "Wing Tzun", "Wing Chung", "Wing Shun", "Wing Tsung", "Wyng Tjun", "Ving Chun" ("VC"), maar ook heeltemaal andere name soos byvoorbeeld Taonamics.

In Pinyin, die amptelike toegepaste Romaniseringsisteem vir Hoogsjinesiese Mandaryn, word die skriftekens as "Yǒng chūn" omgeskakel.

Oor die ontstaansgeskiedenis van Wing Chun bestaan daar verskeie oorvertellings. Hoeveel werklike feite in hierdie stories bevat word, kan op grond van gebrekkige wetenskaplike bewyse nie veel verder ondersoek word nie. Die styl het oor honderde jare ontwikkel en het blykbaar sy wortels in die beroemde Shaolin-klooster. Daarbenewens word van 'n suidelike Shaolin-klooster berig wat, anders as die huidige noordelike Shaolin-klooster, nie meer bestaan nie.

In die mees uitgebreide weergawe van die onstaansverhale word vertel dat die non Ng Mui probeer het om 'n vegsisteem vir die liggaamlike ondergeskiktes, wat nie met die kragtige monnikse Shaolin-vegkuns kon meeding nie, te ontwikkel. Haar kennis dra sy weer oor 'n meisie wat haarself teen 'n bedreigende plaaslike vegter moes verdedig. Hierdie meisie se naam was Yim Wing Chung ("Yim" „geheim“, "Wing" „preis“, "Chun" „lente“).

'n Andere weergawe van die ontstaansverhale vertel, dat 'n groep baie goeie vegters van ou China in 'n klooster in die Saal van die "Ewige Lente" (Weng Chung Tong) mekaar ontmoet het en daar tesame die styl ontwikkel het.

Gemeet aan oorvertellings gedurende die Qing-dinastie (1662-1722) was die Shaolinmonnike op grond van hule vegkuns so beroemd, dat die destydse keiser Kangzi besorgd was oor sy mag en besluit het om die monnike dood te maak en die (suidelike-) Shaolinklooster te vernietig. Sy probeerslag het gefaal, as gevolg van die sterk weerstand wat die monnike gebied het. Die beampte Chan Man Wai, wou vir homself 'n naam skep en smee daarmee 'n plan, waarvolgens hy met Ma Ning Yee saamsweer om die klooster van binne af aan die brand te steek. Daarby verloor die meeste kloosterlinge hul lewe. Die boeddhistiese meesteres Ng Mui, die kloostersabt meester Chi Sim met die meeste leerlinge, meester Pak Mei, meester Fung To Tak en meester Miu Hin kon wel lewendig daaruit. Hulle was die leiers van die vyf Shaolin style en word die "vyf oues" genoem.

Die egtheid van hierdie oorvertelling is omstrede, Kangzi was eerder 'n ondersteuner, ten minste van die Noordelike Shaolin klooster, soos die kalligrafie bo een van die ingange nog tans getuig.

Na die verwoesting van die klooster, skei die oorlewendes van mekaar om die Mandschu-regering makliker te ontkom. Meester Chi Sim neem 'n alias in gebruik as kok op 'n 'Rooi boot'. So word 'n vervoerskip van 'n operageselskap gekenteken, wat gewoonlik met rooi kleure geverf en met bont vlae uitgerus was. Die non Ng Mui daarenteen, laat haarself in die Wit-Kraan-Tempel teen die Tai-Leung-Berg neer, waar sy haar aan die vegkuns kon wy.

Aan die markplein van 'n nabygeleë dorp, het Ng Mui 'n jong meisie, genaamd Yim Wing Chun and haar vader Yim Lee wat daar Tofu verkoop, leer ken. Hulle beide het uit haar tuiste in die provinsie Kwantung gevlug, aangesien Yim Lee in 'n regsaak gewikkel was (blykbaar onskuldig), wat hom sy lewe kon kos. As leerder by die Shaolin-Klooster het hy enkele vegtegnieke geleer en gesorg vir geregtigheid in sy buurt. Die moeilikhede wat vir hom as gevolg daarvan ontstaan het, het hom gedwing om te vlug en aan die Tai-Leung-Berg te vestig. Volgens legende het die vegkuns sy naam aan die meise Yim Wing Chung te danke.

Die tienerjarige Yim Wing Chun vang die oog van 'n berugte plaaslike vegter genaamd Wong, en hy vra haar mettertyd om haar hand. Sy was egter as klein kind al aan Leung Bok Chau, 'n soutverkoper uit Fujian, belowe. Wong stuur 'n boodskap, stel Yim Wing Chun 'n minimum tydperk en dreig om gewelt aan te wend, indien sy haar teen hom verset. Vader en dogter lewe van nou af met groot sorge, aangesien niemand in die dorp teen Wong, 'n vegkunstenaar en lid van 'n geheime organisasie, opgewasse was nie.

Ng Mui kon as reëlmatige kliënt van Yim Lee, sien dat hulle altwee baie hartseer was. Uiteindelik vertel Yim Lee haar oor Wong. Ng Mui besluit om vir Yim Wing Chun te help, maar nie deur self die booswig te straf nie, aangesien sy nie haar werklike identiteit wou verklap nie en dat 'n geveg tussen haar, 'n Shaolin-klooster meesterin, en 'n dorpsbullie, onregverdig en eerloos sou wees. Daarom leer sy eerder vir Yim Wing Chun haar nuwe vegkuns.
Na net drie jare se privaat onderrig, het sy hierdie nuwe vegkuns bemeester. Ng Mui stuur haar na haar opleiding na die Wit-Kraan-Tempel terug na haar vader. Dadelik word Yim Wing Chun weer deur Wong bedreig, tog hierdie keer is sy bereid om hom aan te vat. Die skurk was van sy oorwinning seker, maar het hom misgis, en is deur Yim Wing Chun teen die grond geslaan.

Nadat Yim Wing Chun vir Wong oorwin het, het sy met haar opleiding aangegaan. Toe Ng Mui besluit om verder te reis, vermaan sy vir Yim Wing Chun, om 'n waardige opvolger te vind en slegs die beste leerlinge te onderrig. Hierdie vermaning is ook deur die volgende generasie nagevolg.

Die meeste huidige Westerse bekende Wing Chun variante kom van die vegkunstenaar Yip Man (1893–1972). Hy het in die loop van sy lewe in Hong Kong talryke leerlinge gehad (onder andere Bruce Lee). Toe Yip Man sterf, sonder om 'n navolger te benoem, begin 'n stryd om sy opeenvolging.

Yip Man het Wing Chun nie net van slegs een meester geleer nie, maar wel twee. Die een leraar was 'n geldwisselaar (Chan Wah Shun), die andere was Leung Bik, seun van die legendariese Lueng Jan, een van die bekendste kruiedokters en aptekers uit Foshan in die Guangdong provinsie. Hierdie geskiedenis is egter omstrede en Leung Bik is was aan die leerlinge van Yip Man self, onbekend.

Op grond van die volgende karaktereienskappe geld Wing Chun as die styl van meesters op hul oudag. Hiermee kon hulle nog met jonger, sterker en gesonder vegters meeding.

'n Besonderse karaktereienskap van Wing Chun is die denke gekoppel aan sy beginsels, die as instruksies beskou kan word. Hierdie beginsels is bewustelik in die refleksiewe befelsvorm geformuleer, sodat dit duidelik gedefinieër is, wat gedoen moet word. 'n Onderskeidende voordeel is die algemeenheid, die algemene geldigheid en die oordraagbaarheid van die beginsels. Beagte 'n leerlin hom op die beginsels, so behou hy homself ook in volkome onbekende situasies korrek, en maak byvoorbeeld normalerwyse geen ernstige foute nie.

Die hier aangevoerde beginsels stel 'n voorbeeldige keuse voor, soos hulle in die onderskeidelike Wing Chun style kon voorkom. Die beginsels kan soms veel van styl tot styl varieër.

Byvoorbeeld in Wing Tsun en sy afgeleides, leer mens die volgende beginsels:

Die kragbeginsels:

Die vegbeginsels:

Hieride is slegs 'n paar voorbeelde van sogenaamde "Kuen Kuits".

In Wing Chun word alle tegnieke so aangewend om die maksimum effek daaruit te bekom. Die bewegings is meestal kort en reguit, asook langs 'n reguit lyn. As 'n reël word nie starre spierkrag nie, maar wel die elastisiteit van die mens se bewegingsapparatus benut. Dit geskied deur 'n komnbinasie vanuit gewigsverskuiwing (treë-tegnieke) en spontane vinnige strekbewegings (sweep effek) mit 'n relatiewe klein aandeel spierkrag. 

'n Tipiese element van einige Wing-Chun style iѕ die kettinghoue ('chain punching'). 'n Geoefende Wing-Chun vegter kan daarme ongeveer 8 tot 10 houe per sekonde uitvoer. Daarenteen, kom die verskillende tegnieke eers in hul kombinasie met mekaar tot volle werking, waarby dit laastens onbelangrik is of die vuis of plathand gebruik word.

Die krag van die opponent word deur treë-tegnieke en gewigsveranderings geneutraliseer en teen hom toegepas.

Die aanval is die verdediging. 'n Slag van die opponent word so byvoorbeeld deur 'n teenslag afgeweer.

Die styl word verder deur sy skop-tegnieke gekaraktiseerd, wat baie min basiese skoppe bevat en in die algemeen net van onder tot die heupe beperk is. Doelwitte in hierdie skoppe is gewoonlik die knieë, die maermerries en die laer liggaamsdele van die opponent.

Wing Chun was oorspronklik 'n styl sonder enige wapens.

In die latere 17. jaarhonderd, ontwikkel Wong Wah Bo (Leerling van Leung Bok Chow, die man van Yim Wing Chun) en Leung Yee Tai (Leerling van die Shaolin-monnik Chi Si) twee wapenvorme.


Die oefeninge en vorme word volgens die ideale van Wing Chun aangepas.

Historiese dokumente hierhoor bestaan egter nie meer nie.

By 'n Wing Chun vegter is dit nie van belang watter styl die aggressor het nie. 'n Straatvegter met geen erkenbare vegstyl, en wat moontlik sy eie styl ontwikkel het, kan potensieel een van die gevaarlikste opponente wees. Daarom leer die vegter in Wing Chun om homself só voor die aanvaller
te posisioneer dat hy gereed is vir enige moontlike aanvalsvariante: Mens probeer om sover moontlik vroeg met die aanvaller kontak te maak, en dan te bly kleef. In die Chi Sao gevoelsensitiwiteitsoefeninge, leer die vegter om die krag en beweginge van die aanvaller aan te voel en dan ooreenkomstig daarop te reageer. Die doel is om aanvalle so min as moontlik opties te herken, en eerder takties te bly. Daarbenewens volg dit die reëls van veg- en kragbeginsels (sien bo).

Die onderrig in Wing Chun word deur makkeroefeninge gedomineer, waar jou oefenmaat erkende gevegsbewegingspatrone herhaal, of dit vind plaas met 'n houtpop oefenstel (die sogenaamde 'wooden dummy' of 'Muk Yan Yong'). Afhangende van die ervaring van die Wing Chun vegter varieër daarby die spoed, intensiteit asook die kompleksiteit van oefeninge tot en met vrygevegte. Die doel van hierdie oefeninge is dit, dat die leerder deur langsame en herhaalde bewegings bepaalde bewegingspatrone inoefen, die later in 'n ernstige geval onbewus aangewend kan word. Wing Chun lê onder meer klem op die sogenaamde "Chi Sao" gevoelsoefeninge, wat dit moontlik maak, om op bepaalde kontakte en impulse van 'n oefenvennoot of opponent baie vinnig te kan reageer. Alhoewel die basiese Wing Chung beginsels vinnig aangeleer kan word, benodig hierdie gevoelsoefeninge jarelange toewyding voordat hulle sinvol in 'n geveg aangewend kan word. Die beweerde snelle leërbaarheid van die gesame sisteem is dus slegs voorwaardelik korrek.

Die eerste grondbeginsels van Wing Chun word in die vorme geleër in ingeoefen. Die vorme is vasgestelde reekse van tegnieke, wat elke leerling alleen deurvoer. Die vorme in die Chinesiese vegkunste stem ongeveer in met die wat in die Japanesiese vegkunste as Katas bekend staan. Die volgorde, en aantal bewegings, in die vorme van die verskeidene Wing Chun style verskil soms veel van mekaar. 

Die bekendste vorme is:

In die ontwikkelingsgeskiedenis van Wing Chun het baie leerline weer nuwe ontwikkelinge en veranderinge tot die Wing Chun styl bygevoeg. In die verskeie stylvariante van Wing Chun bestaan daar onderskeidende variante van die basiese vorms. Hierdie verskille weerspieël natuurlik verskillende interpretasies en begrippe van die basiese Wing Chun tegnieke en hul beginsels.

Ook deesdae word nog verdere veranderinge aan die onderskeidene style ingevoer, soos wat van 'n lewendige vegkuns verwag kan word. Kenners kan aan sekere details erken by watter skool iemand Wing Chun aangeleer het.

'n Essensiële bestanddeel van Wing Chun is die sogenaamde Chi Sao ("Klewende hande") tegniek. Chi Sao beoefen eerstenѕ die vegter se gevoelsreflekse en daarna sy standvastigheid, balans en die handhawing van 'n gepaste afstand teenoor die opponent. Sensitiewe gevoelsreflekse stel die vegter in staat om gapings in die opponent se verdediging op te spoor, waardeur ook die aktiewe provokasie van foute deur die opponent moontlik gemaak kan word. Chi Sao is egter nie 'n onafhanklike vegstegniek wat in 'n ope geveg toegepas kan word nie, maar eerder 'n traineringshulpmiddel. Die besonderheid aan Chi Sao is dat die leerder wegbeweeg van die stadige visuele reflekse en leer om eerder op taktiele- oftewel gevoelsreflekse staat te maak. Chi Sao moet dan ook in 'n nadere afstand beoefen word om fisiese, klewende kontak te kan behou, ook bekend as die lokvalafstand ("Trapping distance"), waar dit moeilik is om visueel op hoogte van die opponent se bewegings te bly. In hierdie oefentegniek word die kontak met die oppenent benut om sy bewegings deur die vinniger gevoelsintuig te kan erken, eerder as visueel.




</doc>
<doc id="43943" url="https://af.wikipedia.org/wiki?curid=43943" title="Farryl Purkiss">
Farryl Purkiss

Farryl Purkiss is 'n Suid-Afrikaanse musikant en model vanuit KwaZulu-Natal. Purkiss het al saam met beroemdes soos Donovan Frankenreiter en Jack Johnson gespeel. Sy debuutalbum, die "Chapter One" EP (2005) is deur Purkiss self gefinansier en is saam met Suid-Afrikaanse kitaarlegende Nibs van der Spuy opgeneem, waarna dit deur die plateëtiket Sheer Sound bemark en vrygestel is. Dit is ook vir 'n Suid-Afrikaanse Musiektoekenning (SAMA) in die kategorie "Best Adult Contemporary" vir 2006 genomineer.





</doc>
<doc id="43948" url="https://af.wikipedia.org/wiki?curid=43948" title="Jack Johnson">
Jack Johnson

Jack Hody Johnson (* 18 Mei 1975) is 'n Amerikaanse sanger-liedjieskrywer, musikant, filmmaker en branderplankryer bekend vir sy werk in die sagte rock- en akoestiese musiekgenres. Hy het kommersiële sukses bereik met die vrystelling van sy debuutalbum, "Brushfire Fairytales", in 2001. Hy het sedertdien vier verdere albums vrygestel, asook 'n aantal EP's. Hy is welbekend vir sy jaarlikse byeenkoms, die Kokua-fees, waar al die gegenereerde inkomste terug in die gemeenskap geploeg word. Hy nooi gewoonlik ander sterre, soos Dave Matthews, om by sy fees op te tree.





</doc>
<doc id="43951" url="https://af.wikipedia.org/wiki?curid=43951" title="Suid-Afrikaanse algemene verkiesing van 1915">
Suid-Afrikaanse algemene verkiesing van 1915

Die Suid-Afrikaanse parlementsverkiesing van 1915 het op 20 Oktober 1915 plaasgevind.

Die uitslag sorg dat die pro-Britse Botha-regering van die SAP, gesteun deur die Unionisteparty aan die mag kon bly. Ondanks hul verset teen Suid-Afrikaanse deelname aan die Britse kant in die Eerste Wêreldoorlog wen die Nasionale Party van generaal J.B.M. Hertzog min ondersteuning.


</doc>
<doc id="43953" url="https://af.wikipedia.org/wiki?curid=43953" title="Danziger Goldwasser">
Danziger Goldwasser

Danziger Goldwasser (Duits, letterlik "Goudwater uit Danzig") is 'n kruielikeur wat oorspronklik deur die likeurfabriek "Der Lachs zu Danzig" vervaardig is en bekend staan vir die stukkies bladgoud wat by die drank gevoeg word. Die fabriek "Der Lachs" is in 1598 deur die Nederlandse immigrant Ambrosius Vermollen gestig.

Terwyl "Danziger Goldwasser" nog steeds in die huidige Poolse stad Gdansk gekoop kan word, word dit sedert die einde van die Tweede Wêreldoorlog nie meer plaaslik gedistilleer nie. Die oorspronklike handelsmerk "Der Lachs" word tans deur die Duitse aandelemaatskappy "Hardenberg-Wilthen AG" in Nörten-Hardenberg vervaardig en versprei.

As gevolg van tegniese vooruitgang op die gebied van distillering het die vervaardiging van alkoholiese dranke, wat uit kruie en speserye berei is, in die 17de eeu sterk toegeneem. Soms is stukkies bladgoud of bladsilwer by hierdie soort dranke gevoeg - moontlik om die genesende effek te versterk wat aan hulle volgens die destyds moderne alchemistiese geneeskunde toegeskryf is, maar miskien ook as demonstrasie van rykdom.


</doc>
<doc id="43954" url="https://af.wikipedia.org/wiki?curid=43954" title="Normal Adolescent Behavior">
Normal Adolescent Behavior

Normal Adolescent Behavior is 'n 2007 dramarolprent wat deur Beth Schacter geskryf en geregisseer is. Die prent was 'n amptelike keur van die 2007 Tribeca-rolprentfees.

Die rolprent handel oor 'n groep beste vriende wat in 'n sterk sesledige verhouding verkeer. Hulle voel dat hul teenwoordigheid in hierdie groep — en hierdie groep alleen — meer vervullend is en oor die algemeen beter is as konvensionele tienerverhoudings. Wendy (Amber Tamblyn) begin hierdie ooreenkoms egter bevraagteken wanneer sy die buurseun ontmoet.

Wendy, Billie en Ann is seniordogters by 'n privaatskool en bestee al hul vrye tyd met medestudente Jonah, Price en Robert. Die ses is al vriende sedert laerskool en hul vriendskap het in 'n ses-persoon seksuele verhouding gemorfeer. Elke week ruil hulle seksmaats uit; hul trou is aan die groep en nie aan een persoon nie. Die ses vriende wil nie net hoërskool oorleef nie — hulle wil die kleinigheid daarvan oortref. Hul vriendskappe is intensief, veral tussen Billie en Wendy. Ná studenteoriëntering ontmoet Wendy Sean, 'n nuwe senior wat vanaf Chicago verhuis het; hy leer haar "versteekte bleeksiel" ken en sy herken gou 'n gees in hom waarmee sy kan vereenselwig. Hul verhouding ontaard gou in 'n romantiese (seksuele) een en Wendy vind dit moeilik om te besluit tussen haar egte aangetrokkenheid en behoefte aan Sean, en haar verpligting tot en geloof in die groep. Wendy begin die grense van haar eed aan haar vriende toets en Billie besef dat sy sal moet veg indien sy haar beste vriending wil behou. Dít is nie veronderstel om moeilik te wees nie, aangesien elk van die tieners 'n boks vol mementos van hul seksuele ervaringe versamel het en Billie haar reputasie en verhouding binne 'n oogwink kan vernietig indien Wendy besluit om die groep te verlaat. Terwyl Wendy probeer besluit tussen Sean en haar vriende, ontmoet Wendy se jonger broer, Nathan, Sean se moeder, Helen, wat drie weke wag voordat haar nuwe werk aanvang. Nathan ontwikkel 'n groot "crush" op haar en gebruik sy aansienlike kookvaardighede om by haar aan te lê.

Wendy bestee nog 'n Saterdag met die groep en sy is onbekwaam om Sean te "verkul"; haar huiwering om seks te hê is al wat Billie benodig om haar te beskuldig. Nadat die dames baklei, ontlaai Wendy haar frustrasie op 'n lukrake paartjie wat gereeld voor haar huis in hul motor vry. Ryan, wat die groep voorheen verlaat het, hoor dar Wendy uit die groep is en probeer vriende met haar raak, maar Wendy hou nie waarvan Ryan geword het nie — 'n onderdanige wasgoedlap van 'n nooi. Sean en Wendy probeer om 'n "normale" paartjie te wees, maar die groep toets hul verhouding gou: Bille plaas die boks aandenkings in Sean se sluitkas. Wendy beweer dat sy nie bang is nie; sy weet dat Sean haar liefhet. Al is dit waar, sien Sean die foto's in die boks wat 'n lewensduur van seksuele eksperimentasie dokumenteer en stel 'n ultimatum aan haar: Wendy kan die boks verbrand, die groep verlaat en 'n normale nooi wees, of hulle kan hul verhouding verbreek. Wendy beweeg van die een ultimatum na die ander. Wanneer sy waarneem hoe Billie deur die ander studente getart word omdat sy alleen is, probeer sy haar troos. Billie nooi Wendy terug na die groep — so sterk is Billie se liefde vir haar. Billie besef dat Wendy daadwerklik die groep mag verlaat, en gevolglik toets sy haar deur haar te druk om Ryan, 'n dame wat die groep die vorige jaar saam met haar ou, Aaron, verlaat het, in die openbaar te tart. Sean beleef die brutale toneel waar Ryan se verlede as 'n wapen teen haar gebruik word. Wendy is gebroke omdat sy haarself toegelaat het om deur Billie rondgestoot te word. Wendy neem egter 'n brawer en sterker besluit — om alleen te wees. Sy onthul dat al die ouens in die groep al die meisies op sekere punte in die verlede verkul het. Price het tydens die lentevakansie weggegaan en met iemand anders omgang gehad en gevolglik die hele groep skaamluise ("crabs") gegee. Jonah en Robert is op mekaar verlief en slaap al drie jaar saam. Die meisies in die verhaal — Wendy, Ryan, Ann en Billie — moet almal die volgende hoofstuk van hul lewens alleen aandurf, en vir die eerste keer sien ten minste Wendy die moontlikhede wat hierdeur gebied word.




</doc>
<doc id="43956" url="https://af.wikipedia.org/wiki?curid=43956" title="Katharinakerk, Gdansk">
Katharinakerk, Gdansk

Die Neo-Gotiese Sint Katharinakerk in Gdansk, Pole is vermoedelik oorspronklik in 1185 deur vors Sobieslaw I van Pommere gestig wat hier 'n houtkerk laat oprig het. Dit is tussen 1227 en 1239 deur 'n steengebou vervang en in die 14de en 15de eeu aansienlik vergroot. Die kerk, wat voor 1945 Evangelies-Luthers was en tans as Rooms-Katolieke kerk dien, is die oudste in Gdansk en word naas die Mariakerk as die stad se tweede beduidendste sakrale gebou beskou.

Die kerkgebou huisves enkele beduidende skilderye wat deur Anton Müller en Izaak van den Blocke uitgevoer is asook die graf van die sterrekundige Johannes Hevelius.

Die kerk is gedurende die Tweede Wêreldoorlog in 1945 volledig vernietig en later volgens die oorspronklike bouplanne herbou. Die rekonstruksie van die kerktoring, wat 'n klokkespel met 49 klokke huisves, is eers in die 1980's voltooi. Die kerk huisves tans 'n klokmuseum.



</doc>
<doc id="43959" url="https://af.wikipedia.org/wiki?curid=43959" title="New Line Cinema">
New Line Cinema

New Line Cinema is een van die tien grootste Hollywood-rolprentateljees. Die ateljee is in 1967 deur Robert K. Shaye opgerig en is tans onderdeel van Time Warner nadat Turner Broadcasting System en Time Warner saamgesmelt het. Turner het twee jaar daarvoor, in 1994, met Castle Rock en New Line Cinema saamgesmelt, waardeur Turner 'n sterk posisie in die mediawêreld kon verdedig. Turner, wat vernaamlik aktiwiteite in die televisiebedryf gehad het (waaronder Cartoon Network) het nou ook sterk rolprentaktiwiteite bygekry, aangesien sowel Castle Rock en New Line Cinema in die rolprentindustrie aktief was.

New Line Cinema is in verskillende terreine aktief: vervaardiging en verspreiding van rolprente, bemarking, tuisvermaak en 'n spesiale divisie wat in 1990 opgerig is, genaamd Fine Line Features, wat gespesialiseerde rolprente (onafhanklike films) vervaardig, nes Fox Searchlight Pictures dit vir 20th Century Fox doen.

In Februarie 2008 is aangekondig dat eienaar Time Warner die bedryf met Warner Bros. saam wil voeg. 'n Groot deel van die 600 werknemers sal afgedank word.




</doc>
<doc id="43960" url="https://af.wikipedia.org/wiki?curid=43960" title="Pretty Persuasion">
Pretty Persuasion

Pretty Persuasion is 'n 2005 swartkomedie/satirerolprent oor 'n vyftienjarige skoolmeisie wat 'n valse aanklag van seksuele teistering teen haar dramaonderwyser aanhangig maak. Die rolprent se trefsin is "Wraak ken geen genade." Die rolprent is deur Skander Halim geskryf en deur Marcos Siega geregisseer. Evan Rachel Wood, James Woods en Ron Livingston speel in die film en die rolprent is op 12 Augustus 2005 in VSA-teaters vrygestel.




</doc>
<doc id="43961" url="https://af.wikipedia.org/wiki?curid=43961" title="Dubbele vertoning">
Dubbele vertoning

'n Dubbele vertoning is 'n dubbelprogram waarby twee rolprente van 'n rolprentverspreider ná mekaar in die rolprentteater gekyk kan word terwyl slegs een ingangskaartjie gekoop hoef te word. Normaalweg word dubbele vertonings uit 'n A-film met hoë vervaardigingswaarde en 'n (gewoonlik korter) B-film uit die laekostebereik saamgestel, alhoewel daar ook dubbele vertoning was wat net uit B-films bestaan het.


</doc>
<doc id="43962" url="https://af.wikipedia.org/wiki?curid=43962" title="Suid-Afrikaanse algemene verkiesing van 1920">
Suid-Afrikaanse algemene verkiesing van 1920

Die Suid-Afrikaanse parlementsverkiesing van 1920 het op 10 Maart 1920 plaasgevind, en was die eerste verkiesing na die Eerste Wêreldoorlog in die Unie van Suid-Afrika. Die verkiesing was deur die Nasionale Party van generaal J.B.M. Hertzog gewen, maar Hertzog het nie geslaag om 'n kabinet te vorm, en Jan Smuts, leier van die Suid-Afrikaanse Party, met ondersteuning van die Engelstalige Unionisteparty, het 'n regering gevorm. Later in die jaar het die Unionisteparty uit die regering bedank, en 'n nuwe verkiesing moes gehou word.


</doc>
<doc id="43969" url="https://af.wikipedia.org/wiki?curid=43969" title="Ewell">
Ewell

Ewell is 'n dorp en die derde grootste nedersetting in die Engelse graafskap Surrey. Die stad het 'n bevolking van 39,994 in die 2001 sensus gehad. Die dorp is naby die suidelike stadsgrens van Londen geleë. Dorpe in die onmiddellike omgewing sluit Cheam, Chessington, Epsom, Stoneleigh en Tolworth in.


</doc>
<doc id="43973" url="https://af.wikipedia.org/wiki?curid=43973" title="Epsom">
Epsom

Epsom is 'n dorp in die suide van Engeland, in die graafskap Surrey. Met 'n bevolking van 27 065 in die 2001 sensus, is die dorp kleiner as Ewell, die grootse dorp in die distrik Epsom en Ewell.


</doc>
<doc id="43975" url="https://af.wikipedia.org/wiki?curid=43975" title="Sugarplum Fairy">
Sugarplum Fairy

Sugarplum Fairy is 'n musiekgroep vanuit Borlänge, Swede. Sugarplum Fairy is in 1998 deur Victor en Carl Norén en Kristian Gidlun gestig. Die groepslede het die groepsnaam van 'n Beatles-snit, "A Day in the Life", geneem waar John Lennon die liedjie intel deur "sugar-plum-fairy, sugar-plum-fairy" te sê.

Die groep het verskeie demo's vrygestel voordat hulle 'n platekontrak in 2004 met EMI Records losgeslaan het en die EP, "Stay Young", tot positiewe ontvangs vrygestel het. Hul eerste vollengtealbum, "Young & Armed", is op 29 September 2004 vrygestel en die eerste enkelsnit daarop was "Sweet Jackie". Die groep het druk deur Swede, Japan en Duitsland getoer en hul debuutalbum in verskillende weergawes in beide Japan en Duitsland vroeg in 2005 vrygestel. Hul tweede vollengteateljeealbum, "First Round First Minute", wat die treffer "She" bevat, is in 2006 uitgereik.

Die twee sangers in die groep is broers van Gustaf Norén, voorsanger van Mando Diao.




</doc>
<doc id="43977" url="https://af.wikipedia.org/wiki?curid=43977" title="OK Go">
OK Go

OK Go is 'n musiekgroep vanuit Chicago, Illinois (VSA) wat tans in Los Angeles, Kalifornië (VSA) gebaseer is. Die groep bestaan uit Damian Kulash (voorsang en kitaar), Tim Nordwind (baskitaar en agtergrondsang), Dan Konopka (tromme en perkussie) en Andy Ross (synths, kitaar en agtergrondsang), laasgenoemde wat in 2005 by die groep aangesluit het om Andy Duncan te vervang.

Die oorspronklike lede het OK Go in 1998 gevorm en het twee ateljeealbums vrygestel voordat Duncan die groep verlaat het. Die groep is bekend vir hul ongewone modesin en hul energieke musiekvideo's — veral dié van hul twee suksesvolste enkelsnitte, "A Million Ways" en "Here It Goes Again". Laasgenoemde het 'n Grammy-toekenning vir "Best Short-Form Music Video" in 2007 gewen.


Huidig

Voormalige
Toer musikante


</doc>
<doc id="43979" url="https://af.wikipedia.org/wiki?curid=43979" title="The Parlotones">
The Parlotones

The Parlotones is 'n Suid-Afrikaanse popgroep wat in Johannesburg gebaseer is. Die groep sing hoofsaaklik in Engels, maar is bekend vir hulle Afrikaanse vertolking van "Lisa se klavier".

Die groep bestaan uit Glen Hodgson (baskitaar, klavier, ondersteunende sang), (hoof kitaar, sleutelbord), Kahn Morbee (hoofsanger, ritmiese kitaar) en Neil Pauw (dromme).





</doc>
<doc id="43983" url="https://af.wikipedia.org/wiki?curid=43983" title="Ronelda Kamfer">
Ronelda Kamfer

Ronelda Sonnet Kamfer (1981-) is 'n Suid-Afrikaanse digteres. Sy skryf in haar moedertaal Afrikaans.

Sy is op 16 Junie 1981 in Blackheath in die Kaapprovinsie (nou Wes-Kaap) gebore. Haar ouers is Ronald Kamfer en die verpleegster Gertrude Granfield, wat op 6 Oktober 1951 gebore is. Op die ouderdom van drie het sy by haar grootouers, plaaswerkers op 'n vrugteplaas in Grabouw, gaan woon. Op tienjarige ouderdom keer sy terug na haar ouers in Blackheath en die gesin verhuis later na Eersterivier in die Kaap. Hier maak sy eerstehands kennis met die berugte bendekultuur toe ’n skoolmaat voor haar oë in kruisvuur buite die skool doodgeskiet is. Sy matrikuleer in 1999 aan die Eersterivier Sekondêre Skool. Daarna werk sy as verpleegster by Mediclinic, as kelner, as kassier by Clicks en as administratiewe assistent by ’n bemarkingsmaatskappy, terwyl sy eers in Blackheath en later in Stellenbosch bly. In 2010 is sy ’n Honneurs-student aan die Universiteit van Wes-Kaapland, waar Antjie Krog een van haar professore is.

Sy tree gereeld in die openbaar op, waar sy van haar gedigte voorlees. By die Aardklop Kunstefees van 2008 kry sy ’n encore en sy tree ook onder andere op by die Poësiefees van Afrika in Durban in 2010 en dieselfde jaar by die Winternagfees in Den Haag, waar sy saam met Antjie Krog optree. In Februarie 2011 word sy erg getraumatiseer deurdat die polisie twee keer in ’n week die huurhuis in Athlone wat sy saam met haar vriend, Nathan Trantraal, en vyf ander mense deel, deursoek vir dwelms, onwettige wapens en gesteelde goedere. Sy is ten tye van die voorval vyf maande swanger. Haar ma is op 9 Junie 2011 skielik oorlede aan breinvliesontsteking. Op Maandag 4 Julie 2011 trou sy in Bellville met Nathan Trantraal en kort daarna word hulle dogtertjie, Seymour Gertrude, gebore. In 2012 onderneem sy ’n reis na Nederland, waar sy op die verhoog en oor die radio en televisie optree om oor haar werk te gesels, wat weens Nederlandse vertalings deur Alfred Schaffer aftrek kry in hierdie land. Die Jan Rabie en Marjorie Wallace-skrywersbeurs word in 2015 aan haar toegeken vir haar roman-voorstel oor plaaswerkers in die Wes- en Oos-Kaap.

Om haarself uit te druk begin sy as tienderjarige om gedigte te skryf. Haar gedigte word opgeneem in “"Nuwe stemme 3"”, “"My ousie is ’n blom"” en die Nederlandse kultuurtydskrif "Bunker Hill". Haar indrukwekkende debuut met “"Noudat slapende honde"” oes allerweë gunstige kritiek in. Die gedigte beeld in Kaapse spreektaal die uitsigloosheid van die harde werklikheid van lewe op die Kaapse Vlakte uit. Sy slaag daarin om die taal van die gemeenskappe realisties weer te gee, op so ’n vars en rou manier dat die Afrikaanse, Engelse en Kaapse uitdrukkings saamsmelt sonder enige sweem van onnatuurlikheid. Die tragedies van vaders wat hulle kinders verlaat, dwelms, bendeleiers en kinders wat dinge doen wat hulle nie hoef en behoort nie is alles temas vir die gedigte. In hierdie sosiale kommentaar word die mooi woord deurgaan vermy en word eerder gefokus op die eenvoudige, harde, maar raak woord, wat die woede en frustrasies van die gemeenskap weerspieël. Die toon van die gedigte is hoofsaaklik liries, met die persoonlike emosie wat voorop gestel word, terwyl daar ook sommige verhalende verse is. Die gedig, “"vergewe my maar ek is Afrikaans"” is ’n hoogtepunt met sy sosiale kommentaar en die metaforiese aard van die boodskap. Daar is verder etlike verse met skrynende maatskaplike kommentaar, soos “"Klonkies"” en “"Pick ’n Pa"”, laasgenoemde oor afwesige vaders, terwyl “"Die huisvrou"” se eerlike uitbeelding van die minder bevoordeelde maar hardwerkende vrou ook tref. “"Klein Cardo"” vertel die aangrypende verhaal van ’n jong slagoffer van geweld op die Kaapse Vlakte. In 2009 word die Eugène Marais-prys aan “"Noudat slapende honde"” toegeken (wat sy deel met Loftus Marais) en hierdie bundel is in dieselfde jaar die naaswenner van die Ingrid Jonker-prys. Alfred Schaffer vertaal die bundel in Nederlands as “"Nu de slapende honde"”. Hierdie vertaling verskyn in 2010 en verwerf oorwegend gunstige resensies.

Sy volg dit op met “"Grond/Santekraam"”, waar die titel betrekking het op grond, besitsreg daarop en veral die gedwonge verskuiwings daarvandaan, terwyl Santekraam ’n Nederlandse en ou Afrikaanse woord is wat “die res” beteken. Die lewensverhaal en wedervaringe in ’n onregverdige politieke bestel van die digter se ma se familie, die Granfields, vorm ’n vername motief regdeur die bundel. Dit behandel grond en gedwonge verskuiwings, met ’n fokus op die gemeenskappe van Skipskop (die vissersdorpie naby Waenhuiskrans), Kassiesbaai en Bredasdorp. Hierdie bundel is in 2012 op die kortlys vir die toekenning van die ATKV-poësieprys en is geïllustreer deur die broers Nathan en André Trantraal. Alfred Schaffer vertaal ook hierdie bundel in Nederlands onder die titel “"Santenkraam"”.

“"Hammie"” se titel is Kaaps vir “moeder” of “ma” en die bundel bevat dan ook hoofsaaklik gedigte oor die moeder, wat in 2011 oorlede is. Die res van die gedigte handel oor ander familielede en kennisse, aktuele verse oor die land en die sosiale omgewing, asook die taal en digterskap. Treffend in die bundel is die openhartige skryfstyl, waarin die lewens en gevoelens van gewone mense op outentieke wyse belig word. Die verhouding met die moeder word uit verskillende hoeke belig, soos die persoonlike verlies, die verantwoordelikhede wat beide teenoor mekaar en die res van die gesin dra en die reaksie van ander. “"Jirre waa’s my ma"” is ’n roerende vers oor die verlies, terwyl “"Nathan"” die onverwagse van die dood verhaal. Die maatskaplike omstandighede in die land is die onderwerp van knap verse soos “"Immigrant"”, “"Die skoonmakers"”, “"Getuienis"” en “"Disney days"”. Die skynheiligheid van liberale in die apartheidstydperk word in “"Volkspele"” en in “"Kwagga"” ontmasker. Van haar gedigte word in Engels, Frans, Nederlands, Portugees en Turks vertaal en Ronelda vertaal self ook heelwat van haar gedigte in Engels. In haar digkuns werp Ronelda Kamfer lig op die lewensomstandighede van bruin Afrikaners, maar ook op die rasgebaseerde skeidingslyn wat dwarsdeur die Afrikaanse taal- en kultuurgemeenskap loop. Haar verse word gekenmerk deur 'n alledaagse ongekunsteldheid, die sogenaamde 'praatpoësie'. In hierdie opsig sluit haar werk op formele vlak aan by die digkuns van Danie en Loftus Marais, Andries Bezuidenhout, Johannes Prins, Toast Coetzer en dies meer.


Op 2012 se Klein Karoo Nasionale Kunstefees word ’n Afrikaans Onbeperk-prys aan haar toegeken as waardering vir haar impak as ’n jong digter.






</doc>
<doc id="43987" url="https://af.wikipedia.org/wiki?curid=43987" title="Randy Newman">
Randy Newman

Randall Stuart Newman (* 28 November 1943) is 'n Amerikaanse sanger-liedjieskrywer, arrangeur, komponis en pianis wat bekend is vir sy bitsige en satiriese popliedjies en vir sy bydraes tot vele rolprentklankbane.

Newman skryf gereeld lirieke vanuit 'n perspektief verwyder van sy eie en gebruik gewoonlik die letterkundige apparaat van 'n onbetroubare verteller. Sy 1972 snit "Sail Away" is byvoorbeeld as 'n slaafhandelaar se toon om slawe te lok, geskryf, terwyl die verteller van "Political Science" 'n Amerikaanse nasionalis is wat oor die wêreldwye ontevredenheid teenoor die VSA kla en 'n brutaal ironiese finale oplossing voorstel. Een van sy grootste treffers, "Short People", is vanuit die perspektief van "'n gek", wat kort mense haat, geskryf. Sedert die 1980's werk Newman hoofsaaklik as 'n rolprentkomponis. Sy rolprentmusiek sluit in "Ragtime", "Awakenings", "The Natural", "Leatherheads", "James and the Giant Peach", "Meet the Parents" en "Seabiscuit". Hy het die musiek tot vyf Disney-Pixar-films geskryf: "Toy Story", "Toy Story 2", "Monsters, Inc." en "Cars". Hy het onlangs ook die musiek vir "Princess and the Frog" geskryf en sal vir "Toy Story 3" en "Cars 2" vir komponering terugkeer.

Newman het 'n verskeidenheid toekennings gewen, insluitende 'n Academy-toekenning, twee Emmy-toekennings, vier Grammy-toekennings en die Governer-toekenning van die Recording Academy. Newman is in 2002 in die Songwriters Hall of Fame opgeneem en in 2006 is hy as 'n Disney Legend aangewys.



</doc>
<doc id="43989" url="https://af.wikipedia.org/wiki?curid=43989" title="Steve Jobs">
Steve Jobs

Steven Paul Jobs (24 Februarie 1955 – 5 Oktober 2011) was 'n Amerikaanse sakeman en medestigter en hoof- uitvoerende beampte (HUB) van Apple Inc. Jobs was voorheen ook die HUB van Pixar Animation Studios.

In die laat 1970's het Jobs saam met Apple-medestigter Steve Wozniak die eerste kommersieel suksesvolle persoonlike rekenaars geskep. In die vroeë 1980's was Jobs onder die eerstes wat die kommersiële potensiaal van die muis-gedrewe grafiese gebruikerkoppelvlak raakgesien het. Nadat Jobs in 1985 'n beheerstryd met die raad van direkteure verloor het, het hy by Apple bedank en NeXT, 'n rekenaarplatform-ontwikkelingsmaatskappy gerig op die hoëronderwys- en besigheidsmarkte, gestig. NeXT se daaropvolgende oorname deur Apple Computer Inc. in 1997 het Jobs terug na die maatskappy gebring wat hy gehelp stig het, en hy het sedertdien as HUB daarvan opgetree. In 2007 is Steve Jobs as Fortune Magazine se Magtigste Sakeman vir daardie jaar aangewys. In 2009 is Jobs deur Forbes as die 57ste magtigste persoon ter wêreld aangewys.

In 1986 het Jobs die rekenaargrafika-afdeling van Lucasfilm Bpk. verkry, wat as Pixar Animation Studios afgestig is. Hy het HUB en hoofaandeelhouer gebly totdat dit in 2006 deur Walt Disney Company verkry is. Jobs was tot met sy dood nog lid van Walt Disney Company se raad van direkteure.

Op 24 Augustus 2011 het Jobs sy bedanking by Apple aangekondig. Bietjie meer as 'n maand later op 5 Oktober 2011 het sy familie sy dood weens kanker aangekondig.


</doc>
<doc id="43990" url="https://af.wikipedia.org/wiki?curid=43990" title="Suid-Afrikaanse algemene verkiesing van 1921">
Suid-Afrikaanse algemene verkiesing van 1921

Die Suid-Afrikaanse parlementsverkiesing van 1921 het op 8 Februarie 1921 plaasgevind. Die verkiesing was noodsaaklik na die uitreding van die Engelstalige Unionisteparty uit die kabinet van Jan Smuts. Die kombinasie van die Suid-Afrikaanse Party en die Unionisteparty (SAP-UP) het 79 setels gewen en was die grootste party. Die Afrikaner-nationalistiese Nasionale Party het ook een meer setel gewen, en 45 in totaal gewen. Die grootse verliese was deur die Arbeidersparty (-12) en onafhanklikes (-2). Smuts het dus 'n nuwe kabinet gevorm.

Die staking van blanke mynwerkers in die Witwatersrand in 1922 het die regering ernstig gediskrediteer, en die Nasionale Party en Arbeidersparty het sterk ondersteuning van armblankes gewen. Een van die leiers van die opposisie Nasionale Party, Tielman Roos, het kontak gemaak met F.H.P. Cresswell, die leier van die Arbeidersparty en onderhandelinge begin wat uiteindelik gelei het tot 'n koalisie tussen die Arbeidersparty en die Nasionale Party, die sogenaamde Pakt-regering.


</doc>
<doc id="43991" url="https://af.wikipedia.org/wiki?curid=43991" title="High School Musical 2">
High School Musical 2

High School Musical 2 is die tweede rolprent in die "High School Musical-reeks". Die wêreldpremière het op 17 Augustus 2007 by Disneyland in Anaheim, Kalifornië, VSA plaasgevind en is deur die hoof rolverdeling, insluitende Zac Efron, Lucas Grabeel, Vanessa Hudgens en Ashley Tisdale bygewoon. Die rolprent se televisiedebuut was op 17 Augustus 2007 op Disney Channel in die VSA en op Family in Kanada.

In die tweede aflewering van hierdie Disney-konsessie is Troy Bolton (Zac Efron) gespanne oor die verkryging van 'n werk terwyl die koste van universiteit in sy gedagtes heers. Hy probeer ook te verseker dat hy en Gabriella Montez (Vanessa Hudgens) die hele somer saam is.

Die première is deur 18 miljoen kykers in die Verenigde State gekyk, wat omtrent 10 miljoen meer is as wat sy voorganger, "High School Musical", behaal het. Dit is dan ook die hoogs aangeskrewe Disney Channel Movie-rolprent ooit.



</doc>
<doc id="43992" url="https://af.wikipedia.org/wiki?curid=43992" title="Old Fort, Durban">
Old Fort, Durban

Old Fort is 'n fort in Durban wat in 1842 deur kaptein Thomas Smith se troepe opgerig is as deel van 'n sigbaarheidsveldtog deur die Britte wat wou keer dat die Nederlandse boere 'n republiek in Natal stig. Die fasiliteite is in 1858 uitgebrei om 'n arsenaal en 'n barakke in te sluit, en troepe het die fort beset tot en met die einde van daardie eeu.



</doc>
<doc id="43993" url="https://af.wikipedia.org/wiki?curid=43993" title="Vlag van die Comore-eilande">
Vlag van die Comore-eilande

Die nasionale vlag van die Comore-eilande is op 7 Januarie 2002 amptelik in gebruik geneem. Die huidige vlag is in 2001 ontwerp. Die ontwerp vertoon ’n wit Turkse maan met vier vyfpuntige sterre binne ’n groen driehoek aan die vlagpaalkant van die vlag. Die vier bane aan die wapperkant is van bo na onder geel, wit, rooi en blou.

Sowel die sterre as die horisontale bane van die vlag stel die vier eilande van die argipel voor; geel stel Mohéli voor, wit stel Mayotte voor, rooi stel Anjouan voor en blou stel Grande Comore voor. Daar moet ook genoem word dat Mayotte ’n Franse deelgebied is en tegnies nie tot die Comoros hoort nie hoewel die Comoros wel aanspraak op die eiland kan maak.

Die ster en sekelmaan verteenwoordig Islam, die grootste geloof van die eilandgroep, en die groen driehoek verteenwoordig die federasie (en kan ook Islam verteenwoordig).

Die kleurskema word hieronder gelys:



</doc>
<doc id="43995" url="https://af.wikipedia.org/wiki?curid=43995" title="Genesis">
Genesis

Genesis (Grieks Γένεσις = "ontstaan" ; Hebreeus בראשית beres'jiet = "in die begin" ) is die eerste boek van die Joodse Tanag, die Samaritaanse Pentateug asook die Christelike Ou Testament (ook Hebreeuse Skrifte genoem). Dit is sodoende die eerste boek van die Bybelse kanon.

Die boek vertel van die begin van die heelal, die mens, die sonde en die volk Israel en eindig met die verblyf van Jakob se seuns in Egipte:

"In die begin het God die hemel en die aarde geskep. Die aarde was heeltemal onbewoonbaar, dit was donker op die diep waters, maar die Gees van God het oor die waters gesweef.


Genesis begin reg by die begin. God het die wêreld geskep. 'n Wêreld wat goed is. Hy het die mens gemaak, die kroon van sy skepping.

Die goeie skepping van God versleg gaandeweg as gevolg van die sonde van die mens, wat homself wou oortref deur te probeer om soos God te word. Dan word alles weggevee deur die groot vloed. 'n Nuwe begin word gemaak - om maar net weer in die dwaasheid te verval.

In hoofstuk 12 verskuif die klem. Daar word nou gefokus op een man, Abram, en sy familie. God wil nie sy skepping vernietig nie. Daarom werk Hy, deur een uitverkore man, en een uitverkore nasie, om die wêreld te vernuwe.Genesis voer die verhaal verby Isak en Jakob tot by die dood van Josef in Egipte.

Die groot drama van die oorsprong van alle dinge begin by God:


Die skepping is in twee fases gedoen. Genesis 1-2 lees as volg:"In die begin het God die hemel en die Aarde geskep. Die aarde was heeltemal onbewoonbaar, dit was donker op die diep waters, maar die Gees van God het oor die waters gesweef" Daarna het God die Aarde georden. Derhalwe hoef die mens nie bekommerd te wees as die wetenskaplikes sê dat die aarde miljoene jare oud is nie. Niemand weet hoe lank die twee fases van God se skeppingswerke van mekaar was nie. In die ses skeppingsdae is daar agt skeppingsdade, wat elk inglei word met die woorde: "Toe het God gesê..."


Hierdie tweede beskrywing van die skepping is nie net 'n herhaling van die 1ste nie. Dit gaan hier met die fokus op die mens. Hier word ook 'n ander naam vir God gebruik. In die 1ste weergawe was dit Elohim (God die Skepper, die groot en verhewe een wat in die ewigheid woon). Nou is dit Jahwe (Die God in verhouding tot sy mense).

God skep die mens (die Hebreuse word wat met Adam vertaal word, beteken man). Hy plant 'n tuin in Eden, waar die mens moet woon.

Maar die mens is nie gemaak vir 'n eensame, selfgenoegsame bestaan nie. Voëls en diere bied nie die soort kameraadskap wat hy nodig het nie. Derhalwe skep God die vrou, 'n nuwe wese, wat die ere-aard van die man deel.

God het gesê hulle mag alles gebruik en eet, maar net nie van die 2 bome in die middel van die tuin nie. Die slang bevraagteken egter die woord van God en noem God 'n leuenaar. Die slang oorreed die vrou om van die aanloklike vrugte van die boom van "Goed en Kwaad" te eet, wat weer vir Adam oorreed om van die vrugte te eet.

Die gevolge is onvermydelik. 'n Heilige God kan nie met sonde saamleef nie. Hy bestraf die slang en die mens. Die mens word uit Eden verban. Maar voor hulle gaan, sorg Hy eers weer vir hulle deur hulle te klee.

Nadat Adam en Eva uit Eden gedryf word kry hulle 2 seuns, Kain, die boer en Abel, die veewagter. Later bring hulle elk 'n offer aan God. Abel se offer word aanvaar, maar Kain se offer nie. Dit is nie wat Abel geoffer het nie, maar sy geloof, wat gemaak het dat sy offer aanvaar is.

Kain bewys waarom sy offer nie aanvaar is nie, deur vir Abel te vermoor.

God verban Kain tot 'n swerwerslewe, maar beskerm hom teen menslike wraak.

Hierna volg dan 'n opgawe van sommige van sy afstammelinge en toon ook die begin van die beskawing aan.

Die eerste stad word gebou, hulle leer om musiek te maak en om yster en brons te smee.

Die laaste twee verse verleen hoop. Set word vir Adam en Eva gebore en die mense begin om die naam van die Here aan te roep.

Daar moet gelet word dat al die geslagsregisters in die Bybel dieselfde patroon volg: "Toe A x jaar oud was, het hy die vader van B geword. Na die geboorte van B het hy nog y jaar gelewe en ander seuns en dogters gehad. So was al sy dae z jaar, en hy het gesterwe."

Vloedverhale is uit die meeste wêreldele en in baie tale oorgelewer. Die Babeloniese weergawes stem aansienlik ooreen met die vehaal wat hier opgeteken is. Dit is nie verbasend nie, want albei berus op dieselfde gebeurtenis.

Die ark, die Hebreeuse woord beteken "kis". Dit word elders net gebruik vir die waterdigte mandjie waar die baba, Moses, op die Nyl gedryf het.

Die ark was geweldig groot en ontwerp om te dryf en nie om te seil nie. Die ark was 135x22½x14 meter, in ons mate.

'n Belangrike tema wat herhaaldelik in die Skrif voorkom: God bevestig sy verbond agtereenvolgens met Noag, Abraham, die volk Israel deur Moses en met Dawid. Elke verbond bevat verdere, ryker beloftes, totdat die koms van Christus die "nuwe vebond" inlei.

In elke geval neem God die inisiatief - dit is geen ooreenkoms tussen gelykes nie. God bepaal die voorwaardes. Hy maak hulle bekend, en Hy alleen waarborg dat hulle gehou sal word. Die mens geniet die seëninge van die verbond soverre as wat hy die bevele van God gehoorsaam.

Selfs 'n algemene nuwe begin verander nie die mens se sondige natuur nie.

Gam minag sy dronk vader dronk vader en Noag vervloek hom deur sy afstammelinge, die Kanaäniete. Hulle het onderdane van Israel, wat van Sem afstam, geword.

Sien weereens die artikel in Wikepedia nl. "Geslagsregister van Adam tot Jesus."

Die ander geslagsregisters is interresant, maar die belangrikste is die laaste een, nl. die van Sem. Uit hom word die stam van Juda gebore.

In Sinar, koningkryk van Nimrod die jagter, span mense saam in 'n groot bouprojek - 'n stad en 'n toring wat tot in die hemel reik word gebou. God kyk af na hierdie gesamentlike poging van die mens om homself te vergoddelik, die begin van hernieude opstand teen Hom.

Hy verdeel die mense deur taalverskille en verstrooi hulle in verskillende landstreke - juis dit wat hulle wou verhoed.

Die toring van Babel was waarskynlik 'n tempeltoring met baie verdiepings, soos die wat in die vroeë derde millennium vC in Babelonië gebou is.

Hier is die name weer selektief en word die totale tydsduur waarskynlik verkort. Noag se voorsade het aansienlik langer gelewe as Tera s'n en die ouderdom vir die ouerskap is baie jonger.

By Tera se naam word meer besonderhede gegee. Tera se drie seuns word genoem, asook hul geboorteplek. Na die dood van Haran, vertrek Tera na kanaänan met sy kleinseun Lot en sy seun Abraham en kinderlose skoondogter Sarai.

Hulle trek nie verder as Haran nie. Tera sterf en die toneel is gereed vir die verhaal van Abraham, om "die vader van baie nasies te word.

God roep een man en maak aan hom beloftes, wat Abraham gehoorsaam beantwoord. Abram se antwoord lei regstreeks tot die geboorte van 'n nuwe nasie en lei later tot seën vir die hele aarde.

Abram trek weg op bevel van God met sy kinderlose vrou en sy neef Lot.

By Sigem in die landstreek Kanaän praat God weer met hom. Hierdie land sal die erfdeel van Abram se nakomelinge word. Steeds gaan die reis voort, suidwaarts na die Negeb, 'n droë landstreek van sowat 7 500 km, wat strek vanaf Berseba tot by die Sinai-gebergtes. Hier is weiveld vir die nomade se vee.

Abram en Lot se veekuddes brei so uit dat dit hulle nie meer kon dra nie. Dit lei tot 'n familiebreuk. Lot wat deur sy groorhartige oom die geleentheid gegun word om te kies, soek die vrugbare aarde van die Jordaanrivier uit.

Hoewel 'n half-nomadiese lewe in Abram se tyd niks buitengewoon was nie, was daar ook gevestigde lewe in dorpe en ommuurde stede. Sjeiks wat op hul beurt vasalle van konings was, het plaaslik regeer.

Daar het oorlog uitgebreek tussen Kedorlaomer en ander konings teen die konings van oa. Sodom en Gomorra.

In die Siddimvlakte was daar oral asfaltgate. Die konings van Sodom en Gemorra het gevlug en baie van hulle het in die gate geval. Die wat oorleef het, het berge toe gevlug. Koning Kedorlaomer het al die besittings van Sodom en Gomorra gebuit en weggevat. Ook Lot, wat in Sodom gewoon het is weggevoer.

Toe Abram hoor dat Lot weggevoer was, het hy sy volgelinge, 318 slawe wat by hom gebore is, hulle wapens laat vat en die konings agtervolg.

Die nag het Abram en sy manne hulle van alle kante af aangeval, hulle oorwin en al die besittings teruggekry. Hy het ook vir Lot, al die vrouens en ander mense gered.

Nadat Abram teruggekom het, het die konings van Sodom en Gomorra, asook Melgisedek, die koning en priester van Salem, kos en wyn gebring en vir Abram geseën. Abram het aan Melgisedek 'n 10de van alles gegee.

Abram het ook geweier om enigiets uit die hand van die konings van Sodom en Gomorra te aanvaar. Hy het egter seker gemaak dat die manne by hom hulle deel kry.

Die argeologie het getoon dat die gebruike wat hier en in latere hoofstukke, die bekende sosiale en kulturele gedragspatroon van noordelike Mesopotanië weerspieël.

Die woord van God het in 'n gesig tot Abram gekom:"Moenie bang wees nie, Abram, Ek beskerm jou. Jou beloning sal baie groot wees".Verder het die Here met Abram 'n verbond gesluit:"Aan jou nageslag gee Ek hierdie land, van Egiptespruit af tot by die Eufraat, die grootrivier; die land van die Keniete, die Kenessiete en die Kadmoniete, die Hetiete, die Feresiete en die Refaïte, die Amoriete, die Kanaäniete, die Girgasiete en die Jebusiete".

In verse 3 en 4 kom die "erfgename" voor. Dit was nie ongewoon in daardie tyd om 'n erfgenaam aan te neem nie. Soms soos hier, was dit 'n slaaf.

In vers 6 staan: "Toe het Abram in die Here geglo". Hy is dus gered deur sy geloof en nie oor sy goeie werke nie.

Die ritueel wat hom afspeel in verse 9-11 is 'n tipiese prosedure vir die bevestiging van 'n verdrag.

Soos altyd dink die mens hy moet die Here so 'n bietjie help. Sarai val terug op 'n ou gebruik deur haar slaaf aan Abram te gee. Die kind wat uit hierdie verbintenis gebore word, word Sarai se kind. Maar Sarai se emosies maak dat sy Hagar later laat weg jag.

Die vyfde bevesting van die verbond van God met Abram gaan gepaard met die gee van nuwe name. Abram word Abraham en Sarai word Sara. Daarby kom die fisieke teken van die besnydenis. 24 jaar na die vertrek uit Haran word die geboorte van Abraham se erfgenaam aangekondig.

Abraham het 'n vreemdeling verwelkom, en heeltemal ontwetend, die Here self in sy huis ingeneem. Die gullle ontvangs en versorging (tenspyte daarvan dat die besoekers in die middel van die middagslapie aangekom het), is tipies van die gasvryheid van die nomadiese woestynbewoners.

Met die woorde: "Is iets te buitengewoon vir die Here" onthul die besoekers hul werklike identiteit en Sara se ongelowige lag maak plek vir vrees.

Abraham se gebed vir Sodom gee ons insig in die kwaliteit van sy verhouding tot God.

Sodom kon nie eers 10 goeie mense oplewer nie, maar God het sy lankmoedigheid gewys.

Daar is uiteenlopende konkretiserings van Sodom se sondigheid in Bybeltekste, soos hoogmoed en gierigheid (Es. 16, 49) of 'n verbreking van die ongeskrewe wet van gasvryheid (Gen 19, in teenstelling met Abraham in Gen 18). Op die seksuele aspek daarvan word eers in latere Christelike tradisies gefokus. Geslagsgemeenskap dui hier op seksuele vernedering deur gedwonge geslagsomgang - dit wil sê die verkragting van een heteroseksuele man deur 'n ander. In die betrokke nie-Europese oosterse samelewings was dit 'n ritueel waardeur die verkragter sy dominante status op 'n gewelddadige manier beklemtoon het. 

Gedwonge geslagsomgang met Abraham se gaste, die engele, sou 'n dubbele vernedering vir Abraham gewees het (iets wat vandag in Engels as "gang rape" beskryf word). Elke man in die stad is betrokke - nie een ondersteun Lot se protes teen die skending van die grondbeginsels van gasvryheid en van menslikheid nie.

Argeologiese bevindinge getuig van 'n katastrofe in hierdie gebied. Die vlak water vanbdie Dooie See bedek nou die stede.

Niks kon die stede red nie, maar om lot se ontwil spaar die HereSoar en vertraag die oorstroming totdat Lot veilig is nie.

Lot se vrou, onwillig om te volg, bly staan, kyk om en verander in 'n soutpilaar. In plaaslike ootleweringe word die soutrotse langs die Dooie See nou nog na haar vernoem.

Adam het van Mamre af weggetrek na die suidland en hom gevestig tussen Kades en Sur. Hy het op 'n keer in Gerar gewoon en voorgegee dat Sara sy suster is. Koning Abimelek het haar laat haal om met haar te trou.
Een nag het God in 'n droom aan Abimelek verskyn en gesê: "Jy gaan sterf omdat jy met hierdie vrou wil trou, sy is al getroud".

Abimelek het met Abraham geraas, maar aan hom geskenke en Sara teruggegee. Abraham het vir Abimelek gebid en die Here het vir Abimelek gesond gemaak.

Tussen die die belofte van Isak se geboorte en die vervulling daarvan het 25 jaar verloop. Die bejaarde ouers het rede om verheug te wees. Sara se bevel om Hagar weg te stuur was in stryd met die gebruike van daardie tyd, daarom raadpleeg Abraham eers die Here voordat hy daartoe instem.

Paulus verduidelik waarom dit onvermydelik was"Maar wat sê die Skrif hiervan? Jaag die slavin en haar seun weg, want die seun van die slavin mag hoegenaamd nie saam met die seun van die vrygeborene erf nie. Ons is dus nie kinders van 'n slavin nie, broers; ons is kinders van die vrye."

Waterputte was in die droë klimaat van Palestina kosbaar vir veewagters, en daar het dikwels twiste oor die besit daarvan ontstaan. Die reënval in die gebied krimp van 100mm in Januarie tot so te sê niks in die 4 somer maande.

Abraham het by Abimelek beswaar aangeteken oor die waterput wat deur Abiimelek se slawe afgevat is. Abimelek het nie daarvan geweet nie en hy en Abimelek het 'n ooreenkoms aangegaan, wat verklaar dat die put wel Abraham s'n is.

Abraham se vorige ondervinding van God sou hom sekerlik nie laat dink het, 'n kinderoffer Hom sou behaag nie. Maar dit is juis wat God hier vir Abraham vra.
Net toe Abraham vir Isak wou slag, het God hom gekeer en gesê dat Hy nou weet dat Abraham Hom lief het en bereid was om sy enigste seun te offer vir Hom.
Toe Abraham weer sien daar 'n skaaplam agter hom en offer toe die bok in Isak se plek.
Die Here het verder gesê hy sal Abraham baie seën oor dit wat hy gedoen het.
Abraham het sy offer gebring op een van die hewels waarop Jerusalem nou staan. Die reis daarnatoe het sowat 3 dae geneem en was 85km ver.

Sara het 127 jaar oud geword. Sy is oorlede in Kirjat-Arba, dit is Hebron, in Kanaän. Abraham het oor haar gaan rou en huil.
Abraham het 'n graf gekoop by die Hetiete. Die Hetiete is vermoedelik immigrante van die Hetitiese ryk (wat omstreeks 1800vC in Turkye tot stand gekom het.
Die hele transaksie voldoen in die fynste besondergede aan die bekende Hetitiese wet: die afweeg van die silwer volgens erkende standaarde in die teenwoordigheid van getuies by die stadspoort.
Daarna het Abraham sy vrou Sara in die Makpelagrot op die stuk grond, oos van Mamre, begrawe.
Vandag is daar 'n moskee bo-oor die tradisionele plek van die graf in Hebron, gebou.

Hierdie verhaal is, wat vorm en inhoud betref, een van die lieflikste in die Ou-Testament. Dit bied 'n lewendige beeld van die tradisionele Oosterse huwelik. 

Abraham laat sy slaaf sweer dat hy nie Isak sal laat trou met 'n dogter van die Kanaäniete by wie hy nou woon nie.

Die slaaf vertrek met geskenke na Mesopotamie, na die stad waar Nahor gewoon het. Hy bid dat God die vrou moet aandui wat Isak se vrou moet word. God antwoord die slaaf se gebed en wys Rebekka, die kleindogter van Nahor aan.

Isak het vir Rebekka in die tent van sy ma laat woon en het met haar getrou. Isak het Rebekka liefgehad en is vertroos na die dood van sy ma.

Isak het Abraham se enigste ergenaam gebly, en by die dood van Abraham het die seën van God syne geword.

Die stamme het Sinai en Noordwes-Arabië bewoon vanaf Gawila tot by Sur.

Isak het tot die Here gebid oor Rebekka, want sy was kinderloos. Die Here het sy gebed verhoor, en Rebekka het swanger geword.
Sy het 'n tweeling verwag en die Here het vir haar gesê daar is 2 nasies in haar, 2 volke uit jou sal geskei word. Een sal sterker wees as die ander; die oudste sal die jongste dien.

Die eerste is gebore: rooi, vol hare soos 'n veljas, en hy is Esau genoem. Sy broer is na hom gebore en sy hand het aan Esau se hakskeen vasgehou. Hy is Jakob genoem.

Die seuns het groot geword. Esau was 'n ervare jagter, 'n man van die veld. Jakob was 'n rustige mens, hy het tuis gebly.

Isak het vir Esau voorgetrek, want hy het van vleis gehou. Rebekka het weer vir Jakob voorgetrek. Hierdie voortrekkery het ernstige gevolge ingehou.

Esau het sy eersgeboortereg vir 'n bietjie lensiesop verkoop. So is die Here se woord aan Rebekka vervul.

As eersgebore seun sou Esau vir Isak opvolg as hoof van die familie, en 'n dubbele deel van die besittings erf. Wanneer hy hierdie reg verruil, boet hy alle reg in op 'n seën wat daarmee gepaard gaan.

Na die eerste hongersnood vroeër in Abraham se tyd was daar weer 'n hongersnood in die land. Isak het toe getrek na Gerar, na die gebied van koning Abimelek van Egipte.

Die Here het aan Isak verskyn en gesê hy moet nie Egipte toe trek nie en het die belofte herhaal.

Isak het dieselfde gedoen as Abraham vroeër deur te sê Rebekka is sy suster, omdat hy bang was vir Abimelek. Abimelek het uitgevind van die bedrog en het later vir Isak weggestuur omdat hy te sterk geword het.

Isak het Berseba toe getrek en die Here het weer aan hom verskyn en weer die belofte herhaal.

Abimelek het besoek afgelê by Isak in Berseba en gevra vir 'n verbond tussen hulle, omdat Abimelek gesien het dat die Here by Isak is, en dat Isak hulle nie leed sal aandoen nie.

Toe Esau 40 jaar oud was, het hy getrou met Jehudit dogter van Beëri, 'n Hetiet, en met Basemat 'n dogter van Elon, ook 'n Hetiet. Hulle het baie kommer in Isak en Rebekka se lewe gebring.

Nie een van die familielede kom goed daarvan af in hierdie voorval nie. Isak se plan is in stryd met dit wat God voorspel het toe die seuns gebore is. Deur in te stem daartoe verbreek Esau sy eed. Jakob en Rebekka, alhoewel hulle ooreenkomstig die voorspelling van God optree, wend hulle, hulle glad nie tot Hom nie, maar lieg en bedrieg om hulle doel te bereik.

Isak maak op sy sintuie staat, wat hom in die steek laat. Die seën word Jakob s'n, soos God dit bestem het - maar teen 'n dure prys.

Esau dreig met moord. Die verhouding tussen Isak en Rebekka versuur. Rebekka sal nooit weer haar geliefde seun sien nie. Jakob, die tuisblyer, word 'n uitgewekene.

In sy afskeidsseën erken Isak, Jakob as die erfgenaam van God se veelvuldige beloftes.

Isak laat Jakob beloof dat hy nie sal trou met 'n Kanaänitiese meisie nie, maar dat hy na Paddan-Aram toe sal gaan en daar 'n vrou sal kry.

Aangesien Esau nou geweet het sy pa hou nie van Kanaänitiese meisies nie, het hy getrou met Magalat, 'n dogter van Ismael, Abraham se seun.

Jakob het intussen by Bet-El oornag waar God aan hom verskyn en hom geseën het. Jakob het, nadat hy opgestaan het, die klip wat as sy kopkussing gedien het, regop gesit en olie daarop gegiet en 'n belofte afgelê dat as die Here hom veilig terug lei na sy ouerhuis, sal die Here sy God wees. Hierdie klip sal 'n tempel wees en van alles wat die Here hom gee, sal hy 'n tiende aan die Here gee.

Hierdie 3 hoofstukke dek die 20 jaar van Jakob se ballingskap. 14 jaar diens vir sy vroue en 6 vir sy kuddes. Die jare hou min vreugde vir Jakob in, wat in sy oom Laban het hy 'n bedrieër soos hyself teëkom. Die bedrog met Lea lei tot 'n onuithoubare huislike lewe.

Die ongeliefde vrou hoop met die geboorte van elke nuwe seun dat sy haar man se liefde kan wen. Ragel, die beeldskone en beminde, is verbitterd oor haar kinderloosheid.
Tussen die 2 word Jakob 'n uitruilvoorwerp. Geen wonder nie dat die wet later 'n man verbied het om met sy vrou se suster te trou terwyl die vrou nog leef.

Jakob bied sy diens aan in plaas van die gebruiklike huweliksgeskenk. Laban laat nie op hom wag om hierdie vrygewige aanbod uit te buit nie. Die geskenk van 'n diensmeisie vir sy dogter was moontlik deel van die bruidskat.

Na die week van feestelikhede wat die troue van Jakob en Lea neem, word Ragel aan Jakob gegee op voorwaarde dat Jakob nog 7 jaar vir haar Laban moes dien.


Ragel volg dieselfde gebruik as Sara en gee haar slavin Bilha vir Jakob om vir haar kinders te gee. Bilha het 2 seuns gehad:

Hierna het Ragel haar ander slavin, Silpa, aan Jakob gegee en het ook 2 seuns gehad:

Lea het ook weer 1 seun en 'n dogter gehad:

Ragel het darem swanger geword en Josef is gebore.

Jakob het vir Laban gesê hy wil nou teruggaan na sy geboorteland. Na onderhandelings het Laban ingestem en Jakob het gesê dat hy al die gestreepte en bont skaatlammers en swart bokke wil hê. 

Laban het dieselfde dag nog al die gevlekte en bont bokramme en al die gestreepte en bont bokooie afgekeer en ook alles waaraan iets wits was en al die swartskape en hulle onder die sorg van sy seuns geplaas.
Jakob het jong lote van populiere, amandels en plataanbome gevat en stroke daarvan afgeskil; sodat daar wit srepe op die lote was. Hy het dit toe in die waterkrippe gesit, reg voor die kleinvee waar hulle kom suip het. Die ooie dan gevlekte en gesreepte en bont lammers gekry.
Wanneer die sterk diere gedek moes word, het Jakob die lote voor hulle in die kruppe gesit. So het Laban die swak diere gekry en Jakob die sterkes.

Jakob het al hoe ryker geword. Hy het baie klenvee, slavinne en donkies gehad.

Laban en sy seuns se houding teenoor Jakob het versuur en die Here het vir Jakob gesê om terug te gaan na Kanaän, na sy familie. Toe hy dit aan Lea en Ragel vertel het hulle beaam dat hulle nie meer enige aandeel aan hul vaderhuis het nie en dat hul pa hulle soos vreemdelinge behandel. Hy het hulle verkoop en die geld opgebruik.

Jakob het sy vrouens, kinders en sy vee geneem en vertrek.

Toe Laban agterkom Jakob en sy besittings is weg, het hy Jakob agterna gesit. Die nag het God aan Laban verskyn en aan hom gesê dat hy versigtig moet wees as hy Jakob raakloop.

Jakob se kamp was opgeslaan by Gileadberg en Laban het ook daar kamp opgeslaan.

Jakob en Laban het 'n nie-aanvalsverdrag gesluit en dit met 'n klipstapel verseël.

Jakob het op die berg geoffer en hulle het saam geëet. Vroeg die volgende more het Laban sy dogters en kleinkinders met seënwense gegroet en vertrek.

Hoewel Esau hom in Seïr in die vere suide gevestig het, is 'n ontmoeting tussen die 2 broers onvermydelik. Die nuus dat Esau hom vinnig tegemoet kom met 'n leërmag, het Jacob met angs vervul. Hierdie keer beplan hy nie net nie, maar bid ook.

Alleen en slapeloos, kom Jakob se lang stryd teen God tot 'n hoogtepunt, in 'n vreemde worsteling wat hom kreupel, maar 'n nuwe mens, laat. Die volgende altaar wat hy oprig, is nie vir die God van sy vaders nie, maar vir "Die God van Israel".

Die man waarmee Jakob worstel, verander sy naam na Israel, want hy het teen God en teen mense 'n stryd gevoer en hy het dit end-uit volgehou.

Die Here het vir Jakob net daar geseën en Jakob het die plek Pniël genoem, "want", het hy gesê:"ek het God van aangesig gesien en tog het ek nie omgekom nie."

Esau se verwelkoming van Jakob, wat hom veronreg het, is so verrassend gulhartig dat Jesus hom in gedagte gehad het toe hy die gelykenis van die verlore seun vertel het. Jakob se geskenk en die aanvaarding daarvan deur Esau, verseël die versoening.

Jakob is glad nie van plan om Seïr toe te gaan nie soos die volgende skof van die reis aandui. Selfs nou nog kan Jakob nie eerlik wees nie.

Jakob het veilig by Sigem aangekom en het buite die dorp kamp opgeslaan. Hy het 'n stuk grond gekoop en 'n altaar gebou en dit genoem:"Die God van Israel is God."

Die stad Sigem het 'n lang en belangrike geskiedenis. Jakob se verblyf daar het hom duur te staan gekom - en die verraderlike wraak van Simeon en Levi het hy nooit vergeet nie

Dina, die dogter van Jakob en Lea is deur Sigem, seun van die Hewiet Gamor, 'n volksleier, verkrag. Sigem het Dina lief gekry en haar hart probeer wen. Gamor se pa is na Jakob en sy seuns toe en het toestemming gevra dat Sigem en Dina mag trou.

Dina se broers het hom geantwoord dat Sigem en die ander mans eers besny moes word en dan kan Dina met Sigem trou en hulle kon dan met hulle dogters trou.

Al die mans van die stad het hulle toe laat besny en 3 dae later, toe hulle baie pyn gehad het, het Simeon en Levi, elkeen sy swaard gevat en al die mans doodgemaak, ook vir Sigem en Gamor. Hulle het die stad ook geplunder.

Jakob het met sy seuns geraas en gesê hulle het hom in die moeilikheid gedompel en sy naam sleggemaak.

Hierdie hoofstuk eindig die afdeling oor Jakob. Vreemde gode word verwyder. God herbevestig sy verbond met Israel. Ragel sterf naby Betlehem toe sy die lewe skenk aan die laaste van die kinders van Jakob se 12 seuns nl. Benjamin.

Jakob en Esau ontmoet mekaar weer van aangesig tot aangesig by die dood van die bejaarde Isak.

Voordat ons by die volgende stadium in die verhaal kom, word eers aandag geskenk aan die ander tak van die familie.

Esau het getrou met Kanaänitiese meisies: met Ada dogter van Elon, 'n Hetiet, met Oholibama dogter van Ana, dogter van Sibon, 'n Hewiet, en met Basemat dogter van Ismael en suster van Nebajot.

Daar is vir hom kinders gebore in Kanaän en toe die gebied te klein geword het vir sy en Jakob se vee, het Esau getrek na die Seïrberge en daar is ook vir hom kinders gebore. Van hulle het konings en stamhoofde geword.

Josef was 17 toe hy kleinvee opgepas het saam met sy broers. Josef het slegte stories oor sy broers by Jakob aangedra. Jakob was die liefste vir Josef. Jakob het vir Josef lang klere met moue gemaak. Josef se broers het dit beskou as 'n teken dat Jakob van plan was om hulle te veronagsaam en Josef die erfgenaam te maak.

Josef het ook 2 drome gehad wat wys sy pa en broers is onderdanig aan hom. Sy broers was afgunstig op hom, en sy pa en broers het bly dink aan die drome.

Josef se broers het hulle pa se vee gaan oppas in Sigem. Israel stuur vir Josef na sy broers om te gaan kyk hoe dit met hulle gaan. Hy het hulle by Dotan gekry.
Josef se broers het hom van ver af gesien en ooreengekom om die ou dromer dood te maak en in 'n put te gooi. Hulle sou dan beweer 'n wilde dier het hom opgevreet.

Ruben wou hom red en het voorgestel dat hulle hom net in die put gooi; hy wou hom later red.

Josef het skaars by hulle gekom of hulle trek sy klere uit en gooi hom in die droëput.

Daar kom toe Ismaelitiese handelaars uit Gilead aan, wat oppad Egipte toe was.

Die broers, Ruben was nie daar nie, verkoop Josef aan die handelaars, wat hom na Egipte geneem het. Toe Ruben by die put kom was Josef nie daar nie.

Die broers het toe 'n boklam geslag en die klere van Josef in die bloed gedoop en dit vir Israel gestuur. Israel het oor Josef getreur.

Intussen het die handelaars, Josef aan Potifar, wat aan die farao se paleis verbonde was, verkoop.

Die verhaal van Josef word onderbreuk en die onvleiende verhaal word waarskynlik ingesluit omdat dit deel vorm van die stamboom van die koninklike familie waaruit die Messias voorgekom het.

Juda het sy oudste seun, Er, laat trou met Tamar. Die Here het hom beskou as 'n slegte man en het hom laat sterf. Volgens die swaershuweliksgebruik, het Juda Er se broer, Onan, laat met Tamar laat trou. Onan het egter elke keer as hy met Tamar gemeenskap gehad het, sy saad op die grond laat val. Die rede daarvoor is dat hy geweet het die kinders wat gebore sou word, as Er s'n beskou sou word. Dit was verkeerd in die oë van die Here en het Onan ook laat sterf.

Dit was Juda se plig om sy ander seun, Sela, met Tamar te laat trou. Hy was egter bang Sela sal ook sterf. Daarom het hy Tamar teruggestuur na haar ouerhuis.
Tamar het haar vermom soos 'n prostituut en met Juda omgang gehad. Tamar het Juda se seëlring as pand geneem.

3 maande later het Juda die berig gekry dat Tamar swanger is. Tamar is voorhom gebring sodat sy verbrand kan word. Sy het die seëlring te voorskyn gebring en Juda het haar onder sy dak geneem.

Peres en sy tweeling broer Serag is gebore. As daar gekyk word na die Geslagsregister van Adam tot Jesus, sal daar gesien word dat Jesus afgestam het van Peres.

Ons keer terug na Josef.

Josef is na Egipte gebring en as slaaf aan Potifar, 'n amptenaar van die farao en hoof van die lyfwag, 'n Egiptenaar van geboorte, verkoop. Die Here was by Josef en Potifar het dit raakgesien. Potifar het hom sy persoonlike slaaf gemaak en hom aangestel oor sy hele huishouding en al sy besittings.

Josef was fris gebou en mooi. Potifar se vou wou by hom slaap, maar Josef wou nie so iets aan sy eienaar doen nie.

Sy het dag vir dag aangehou. Op 'n dag toe daar nie ander slawe was nie het sy Josef gegryp, maar Josef het losgeruk en buitentoe gevlug, terwyl sy 'n stuk kledingstuk in haar hand gehou het.

Potifar se vrou het hom valslik beskuldig en Potifar het hom in die tronk gegooi.

Ook in die tronk was die Here by hom en die tronkbewaarder het vir Josef aangestel as hoof van die gevangenes. Wat hy ookal aangepak het was suksesvol.

Die verhaal toon die belangrikheid wat drome en hul verklarings gehad het. Die Egiptiese wysgere het handboeke oor drome gehad wat hulle gehelp met die vertolkings daarvan. Hierteenoor het Josef geheel en al op God vertrou om die betekenis duidelik te maak.

Josef vertel aan die baker dat hy ongelukkig doodgemaak gaan word, maar dat die skinker in sy pos herstel gaan word. Josef vra die skinker om hom te onthou as hy by die farao is. Maar hy het nie aan Josef gedink nie en van hom vergeet.

2 jaar later kry die farao self 'n droom wat sy towenaars en wyse manne dronkslaan ten spyte val hul opleiding en naslaanboeke.

Wanneer die skinker Josef uiteindelik onthou, was hy nie net in staat is om die boodskap van God uit te lê nie, maar ook met 'n duidelike plan van aksie vorendag te kom.

Farao stel Josef aan om die plan uit te voer en maak hom 2de in bevel in Egipte. Hy word tradisioneel ingehuldig met 'n seëlring, fyn linne en 'n goue ketting as beloning vir sy dienste. Perde en strydwaens het die Hysos-farao's gehelp om die oorhand in Egipte te verkry. Na 13 jaar as slaaf, word Josef die farao se raadgewer.

Swaar hongersnood was nie onbekend in Egipte nie, maar dit het selde gelyktydig in Egipte en Palestina voorgekom.

Hierdie hoofstukke is 'n ontroerende weergawe van hoe Josef sy broers ontmoet, toets en uiteindelik met hulle herenig is. Agter sy oënskoulike strengheid, lê volkome grootmoedige vergifnis van die kwaad wat hulle hom aangedoen het en 'n diepe insig in die manier waarop God die beskerming van die mens beheer.

20 jaar het nog nie die broers se skuldgevoelens uitgewis nie en hulle sal nie teenoor Benjamin optree soos wat hulle teen Josef opgetree het nie.

Die Egiptenare het waarskynlik gevrees vir die rituele verontreiniging van hul voedsel deur die teenwoordigheid van die vreemdelinge aan hul tafel, derhalwe het hulle nie saam met Josef se familie geëet nie. Om dieselfde rede wou die Jode later ook nie saam met heidene eet nie.

Jakob se huishouding was 70 lede toe hy Egipte binnegekom het. Saam met al die vroue en diensknegte was die geselskap baie meer.

Die Egiptiese weersin in die herderstam dien hier 'n nuttige doel, deurdat dit bydra om die familie as 'n afgesonderde eenheid te bewaar.

Onder Josef se ekonomiese beleid word die farao besitter van die land en die inwoners sy pagters. Net die priesters behou hul eiendomme.

Die seën van Josef se seuns deur Israel, was 'n geloofsdaad. Sonder weifeling het Jakob die seën van God aan die jongste seun oorgedra.

Die seën van die sterwende Jakob wys heen na die verre toekoms, wanneer die afstammelinge van hierdie 12 die beloofte land sou inneem.
Ruben se skanddaad kos hom sy eersgeboortereg. Jakob se veroordeling van Simeon en Levi se dade by Sigem is onomwonde. Albei stamme sou verstrooi word, maar Levi sou priesterdom van die volk word.

Uit Juda het die koninklike familie van Israel gestam, waaruit die Messias uiteindelik gebore sou word.

Jakob word by Lea in die familiegraf in Hebron begrawe - die laaste van die gesin wat in Kanaän begrawe sou word vir langer as 40 jaar.

Josef se lewensduur van 110 jaar was die Egiptiese ideaal, 'n teken van God se goedkeuring van Josef se lewe. Die versoek op sy sterfbed dat sy liggaam saamgevat moet word Kanaän toe as hulle trek getuig van sy geloof.






</doc>
<doc id="43999" url="https://af.wikipedia.org/wiki?curid=43999" title="Vlag van die Demokratiese Republiek van die Kongo">
Vlag van die Demokratiese Republiek van die Kongo

Die nasionale vlag van die DR Kongo is op 20 Februarie 2006 amptelik in gebruik geneem. Die vlag vertoon ’n hemelsblou vlag met ’n diagonale rooi baan met geel fraaiings van die onderkant van die vlagpaalkant tot die bokant van die wapperkant; ’n geel vyfpuntige ster is in die skildhoek.

Blou is veronderstel om vrede voor te stel. Rooi verteenwoordig die “bloed van die land se martelare, geel die rykdom van die land en die (vyfpuntige) ster die stralende toekoms van die land”.

’n Nuwe grondwet wat in Desember 2005 bekragtig is en in Februarie 2006 in gebruik geneem is het ’n vlag voorgestel soortgelyk aan die een wat tussen 1963 en 1971 gebruik is slegs met die verandering van die koningsblou na ’n hemelsblou.

Die kleurskema word hieronder gelys:

Die vorige vlag is in 1997 aanvaar. Dit is soortgelyk aan die vlae wat tussen 1960 en 1977 gebruik is. Die sterre aan die vlagpaalkant het oorspronklik die ses provinsies van die Demokratiese Republiek van die Kongo voorgestel maar is nie meer van toepassing nie omdat die DRK nou tien onafhanklike provinsies en een onafhanklike stad (Kinshasa) het. Die vlag is gebaseer op die vlag wat oorspronklik gebruik is deur Koning Leopold se "Association Internationale Africaine" (wat veronderstel was om 'n humanitêre organisasie te wees) en is vir die eerste keer in 1877 gehys. Die oorspronklike ontwerp vir die vlag is na bewering gedoen deur die Europese ontdekkingsreisiger, Henry Morton Stanley, en die uitleg bestaan uit ’n blou agtergrond met ’n vyfpuntige goue ster in die middel waar die ster die “lig van die beskawing” aandui wat nou helder in donker Afrika skyn. Dieselfde ontwerp is daarna as die vlag van die Kongo-Vrystaat geïmplementeer nadat die gebied as die amptelike besit van Leopold II verklaar is by die Koloniale Konferensie van Berlyn.

Nadat onafhanklikheid van België op 30 Junie 1960 verkry is, is dieselfde basiese ontwerp behou maar daar is ses sterre bygevoeg om die ses provinsies van die land op daardie tydstip te simboliseer. Die ontwerp is van 1960 tot 1963 gebruik.

Die vlag van die Tweede Republiek (Zaïre) van Mobutu Sese Seko het die amptelike banier geword nadat Mobutu sy diktatorskap verseker het. Hierdie vlag is van 1966 tot 1971 gebruik en het bestaan uit dieselfde geel ster, nou kleiner en in die wapenskild van die vlag met ’n rooi baan met geel fraaiings wat skuins oor die vlag strek. Die rooi het die bloed van die ense voorgestel, die geel vooruitgang en die blou hoop terwyl die ster eenheid voorgestel het.

Hierdie vlag is verander toe die naam van die land verander het na Zaïre in 1971. Die vlag van Zaïre (soos onder) is ontwerp as deel van Mobutu se poging tot her-Afrikanisering van die nasie en is amptelik gebruik tot en met die einde van Mobutu se diktatorskap in 1997.



</doc>
<doc id="44009" url="https://af.wikipedia.org/wiki?curid=44009" title="Vlag van Djiboeti">
Vlag van Djiboeti

Die nasionale vlag van Djiboeti is op 27 Junie 1977 amptelik in gebruik geneem. Die vlag vertoon ’n wit driehoek aan die vlagpaalkant met ’n rooi vyfpuntige ster daarin; die wapperkant is horisontaal in die helfte gedeel met ’n ligblou baan bo en ’n groen baan onder.

Die ligblou verteenwoordig die Issa-Somaliërs en die groen verteenwoordig die Afar. Wit, groen en ligblou is die kleure van die LPAI. Die rooi ster verteenwoordig die eenheid van die diverse staat. Die vyf punte van die ster verteenwoordig die areas waarin die Somaliërs woon: Brits-Somaliland (Somalië), Italiaans-Somaliland (Somalië), Frans-Somaliland (Djiboeti), die Ogaden (Ethiopië) en die Noordelike Grensdistrik (Kenia). Die kleure verteenwoordig die aarde (groen), die see (blou) en vrede (wit) met die rooi ster wat eenheid voorstel.

Die huidige vlag is ’n aanpassing van die vlag van die Ligue Populaire Africaine pour l’Independence (LPAI) wat Djiboeti tot onafhanklikheid gelei het. Die LPAI-vlag het ’n rooi driehoek met ’n wit ster gehad. Vir die nasionale vlag wat met onafhanklikheid aanvaar is, is die ster in ’n regop posisie geplaas eerder as om dit in ’n skewe posisie te hou en die verhouding van die vlag is ook aangepas.



</doc>
<doc id="44011" url="https://af.wikipedia.org/wiki?curid=44011" title="Luciafees">
Luciafees

Die Luciafees, wat volgens ou tradisies veral in Swede en op die Italiaanse eiland Sisilië op 13 Desember gevier word, lui saam met Advent die Kersfeestyd in. Luciadag is nogtans geen openbare vakansiedag in Swede nie.

Die Sweedse Luciafees-tradisie het sy oorsprong in sowel heidense asook christelike sedes. Volgens ou volksverhale was die wêreld in hierdie nag onder heerskappy van baie bonatuurlike magte. Mense het selfs geglo dat diere in die Lucianag sou kon praat. Alle Kersfeesvoorbereidings moes op Luciadag klaar wees, en mense het 'n klein feesmaal gehou. Selfs huisdiere is 'n ekstra rantsoen gevoer. In die laaste tyd van die Juliaanse kalender - dit wil sê voor die invoering van die Gregoriaanse kalender in die 18de eeu - het die Luciafees met die wintersonstilstand op die Noordelike Halfrond saamgeval. 

Lucia is een van min kerklike feesdae in die Luthers-Protestantse Skandinawiese lande wat ter ere van 'n heilige gevier word - Sint Lucia, die beskermheilige van Syrakus wat in die 4de eeu oorlede is. Die Luciafeesvieringe en tradisies wat daarmee gepaard gaan was deur die eeue aan verandering onderworpe. Teen die vorige eeuwisseling (1900) was die Luciafeestradisie orals in Swede gevestig en is die fees in die verskillende landsdele ook op dieselfde manier gevier.

Die huidige moderne Luciatradisie het sy oorsprong nogtans in die weste van die land, in Västergötland en Värmland van waar dit dwarsoor Swede uitgebrei het. In die 20ste eeu is die Luciafeestradisie daarnaas ook in ander gebiede oorgeneem, soos byvoorbeeld in die Sweedssprekende geweste van Finland, gedeeltelik selfs in Denemarke en Noorweë asook in Sweedse emigrantegesinne in die Verenigde State.


</doc>
<doc id="44014" url="https://af.wikipedia.org/wiki?curid=44014" title="Dolly Parton">
Dolly Parton

Dolly Rebecca Parton (* 19 Januarie 1946) is 'n Amerikaanse sangeres-liedjieskryfster, multi-instrumentalis en filantroop bekend vir haar werk in countrymusiek. In die vier en 'n half dekades sedert haar nasionaletrefferlysdebuut bly sy een van die suksesvolste vroulike kunstenaars in die geskiedenis van die countrygenre, wat aan haar die titel "Die Koningin van Countrymusiek" besorg het met vyf-en-twintig nommereen-enkelsnitte, en 'n rekord een-en-veertig toptien-countryalbums. Sy word spesiaal onderskei omdat sy in elk van die laaste vyf dekades 'n topvyf-countrytreffer opgevoer het en omdat sy die enigste kunstenaar is om in elk van die laaste vier dekades 'n nommereen-countryenkelsnit voort te bring. Sy is beroemd vir haar kenmerkende sopraanstem, soms ontugtige humor, flambojante drag en wulpse karakter.




</doc>
<doc id="44018" url="https://af.wikipedia.org/wiki?curid=44018" title="Heideroosjes">
Heideroosjes

Heideroosjes (op vorige albums as De Heideroosjes gemeld) is 'n Limburgse poppunkgroep wat uit vier Horstse jongelinge bestaan. Hul lirieke is gewoonlik Engels- of Nederlandstalig, alhoewel hulle soms ook in Duits sing. In die nommer "Euronoise" sing die groep selfs in verskillende tale deurmekaar. Die groep, wat in 1989 gevorm is, bestaan uit Marco Roelofs (stem), Frank Kleuskens (kitaar), Fred Houben (baskitaar) en Igor Hobus (perkussie). Die groepsnaam is Nederlands vir "heiderosies" en is gekies vir die ironiese kwaliteit daarvan, aangesien die meeste punkgroepe se name duistere, seksuele of gewelddadige temas weerspieël. Die naam is geneem vanuit 'n kabaretkonferensie van die Belgiese komediant Urbanus, wat grappenderwys gesê het dat hy 'n liedjie vir "'n punkgroep van Limburg genaamd De Heideroosjes" geskryf het. Die viertal is bekend vir hul energieke en opswepende direkte optredes.

In November en Desember 2005 het Heideroosjes 'n toer ter ere aan Ramones deur Holland en België onderneem waartydens hulle uitsluitlik covers van Ramones gespeel het. Hulle het soos Ramones aangetrek en hulself Ramroosjes genoem. Die groep het Nederlandse nasionale nuusopslae gemaak deur 'n snit saam met die burgemeester van Maastricht, Gerd Leers, op te neem. Die snit, getiteld "Dope Man", satiriseer die sagte dwelmbeleid van Nederland, wat in hul oë hipokrities is. 'n Paar weke daarna het die Nederlandse Minister van Justisie, Piet Hein Donner, 'n kletskunsliedjie met kletskunstenaar Meester G opgeneem in antwoord op "Dope Man". In hierdie snit verdedig hy sy sagte dwelmbeleid.




</doc>
<doc id="44020" url="https://af.wikipedia.org/wiki?curid=44020" title="Kingston upon Thames">
Kingston upon Thames

Kingston upon Thames is 'n stad in die suidweste van Londen, in die "Royal Borough of Kingston upon Thames". Voor 1965 was Kingston deel van die graafskap Surrey, en vandag is die "Surrey County Council" nog steeds in die dorp. In 2007 het die stad 'n bevolking van sowat 157 900 gehad.


</doc>
<doc id="44022" url="https://af.wikipedia.org/wiki?curid=44022" title="Horst, Limburg">
Horst, Limburg

Horst (Limburgs: "Haors, Hôrs") is 'n dorp in die Nederlandse provinsie Limburg. Die voormalige munisipaliteit het sowat 12 000 inwoners (2007) en 'n oppervlakte van 19 km². Horst behoort sedert 2001 tot en is die administratiewe setel van die in hierdie jaar gestigte munisipaliteit Horst aan de Maas.

Alhoewel die nuwe munisipaliteit na die nedersetting vernoem is, word Horst op sigself nie 'aan de Maas' genoem nie omdat dit nie aan die Maas-rivier geleë is nie.


</doc>
<doc id="44023" url="https://af.wikipedia.org/wiki?curid=44023" title="Ramones">
Ramones

Ramones is 'n Amerikaanse rockgroep wat gewoonlik ook as die eerste punkgroep geag word. Die groep is in 1974 in Forest Hills, Queens, New York Stad, New York, VSA gestig. Al die lede het pseudonieme aangeneem wat met die van "Ramone" eindig. Hulle het 2 263 konserte in 'n virtueel aaneenlopende musiektoer van 22 jaar opgevoer. In 1996, nadat hulle met die Lollapalooza-musiekfees getoer het, het die groep 'n vaarwelkonsert opgevoer en ontbind. Net meer as agt jaar ná die groep se ontbinding het die groep se drie stigterslede — voorsanger Joey Ramone, kitaarspeler Johnny Ramone, en baskitaarspeler Dee Dee Ramone — almal al die tydelike met die ewige verwissel.

Ramones het 'n geweldige invloed op die punkrockbeweging in beide die Verenigde State en die Verenigde Koninkryk gehad, alhoewel hulle weinig kommersiële sukses bereik het. Die groep se enigste plaat met genoeg verkope in die VSA om as goud gesertifiseer te word, was die versamelalbum "Ramones Mania". Erkenning van die groep se belangrikheid het oor die jare opgebou en vandag word die groep in vele assesserings van invloedryke rockmusiek gemeld, soos die "Rolling Stone"-tydskrif se lys 50 Greatest Artists of All Time en VH1 se 100 Greatest Artists of Hard Rock. In 2002 is Ramones deur "Spin"-tydskrif as die tweede invloedrykste musiekgroep ooit aangewys, met The Beatles in die eersteplek. Op 18 Maart 2002 is Ramones in die Rock and Roll Hall of Fame opgeneem.



</doc>
<doc id="44025" url="https://af.wikipedia.org/wiki?curid=44025" title="Mahalia Jackson">
Mahalia Jackson

Mahalia Jackson (26 Oktober 1911 – 27 Januarie 1972) was 'n Afro-Amerikaanse gospelsangeres. Sy was veral bekend vir haar kragtige, eiesoortige altstem en het een van die invloedrykste gospelsangeresse ter wêreld geword en so die eretitel "Queen of Gospel Music" gekry. Sy het sowat 35 langspelers (meesal by Columbia Records) opgeneem en onder haar kortspelers was talle wat goue status (meer as 'n miljoen verkope) bereik het.

Jackson het in 1927 op die ouderdom van sestien uit die Suide van Amerika na Chicago verhuis. Ná haar eerste kerkdiens daar, waartydens sy spontaan haar gunstelinglied, "Hand Me Hand Me Down My Favorite Trumpet, Gabriel" gesing het, is sy genooi om aan te sluit by die kerkkoor van die Baptistekerk Greater Salem. Kort voor lank het sy in talle kerk in die stad en omgewing opgetree saam met die Johnson Gospel Singers, een van die eerste beroepsgospelgroepe. In 1929 ontmoet sy die komponis Thomas A. Dorsey, wat baanbrekerswerk in gospelmusiek gedoen het. Hy het haar musikale raad gegee en in die middel van die volgende dekade het hulle 14 jaar lange verbintenis begin waartydens hulle getoer en Jackson sy liedjies in kerke en op konvensies gesing het. Sy "Take My Hand, Precious Lord" het mettertyd haar kenmerkendste liedjie geword.

In 1936 trou Jacskon met Isaac (Ike) Lanes Grey Hockenell, wat tien jaar ouer as sy was. Mahalia het deurgaans geweier om sekulêre musiek te sing, selfs toe sy dikwels geld aangebied is om van dié standpunt af te sien. Sy skei in 1941 omdat haar man volgehoue druk op haar toegepas het om wel sekulêre musiek te sing en vanweë sy verslawing aan dobbel op perdewedrenne.

"You Better Run, Run, Run" was in 1931 Jackson se eerste opname, maar dis onverkrygbaar. Omstreeks dié tyd verander sy haar naam van "Mahala" na "Mahalia". Op 21 Mei 1937, toe sy 26 was, neem sy by die Decca-platemaatskappy haar tweede stel plate op met klavierbegeleiding deur Estelle Allen, in die volgorde: "God's Gonna Separate The Wheat From The Tares", "My Lord", "Keep Me Everyday", en "God Shall Wipe All Tears Away". Die het nie geld ingebring nie, daarom laat Decca haar gaan.

In 1947 teken sy 'n kontrak met die Apollo-platemaatskappy en neem in 1948 die William Herbert Brewster-liedjie "Move On Up A Little Higher". Dit was so gewild dat platewinkels skaars kon voorbly en uiteindelik altesaam agt miljoen eksemplare verkoop het. Net op grond van die verstommende sukses het Jackson oornag hoogs gewild in die VSA geword en kort daarna ook in Europa. Sy het toe wyd getoer as konsertkunstenaar en meer dikwels in konsertsale as in kerke opgetree. Weens dié verandering, het haar musiekverwerkings uitgebrei van net klavier en orrel na volledige orkesbegeleiding.

Ander opnames is wyd geloof, waaronder "Let the Power of the Holy Ghost Fall on Me" 1949),wat 'n Grand Prix du Disque van die Franse Akademie ontvang het, en "Silent Night, Holy Night", wat een van die topverkopers in Noorweë se plategeskiedenis is. Van haar ander opnames is onder meer: "He Knows My Heart" (1946), "Amazing Grace" (1947), "Tired" (1947), "I Can Put My Trust in Jesus" (1949), "Walk with Me" (1949), "Let the Power of the Holy Ghost Fall on Me" (1949), "Go Tell It on the Mountain" (1950), "The Lord's Prayer" (1950), "How I Got Over" (1951), "His Eye is on the Sparrow" (1951), "I Believe" (1953), "Didn't It Rain" (1953), "Hands of God" (1953) en "Nobody Knows" (1954).

Een van die hoogtepunte van Jackson se loopbaan was op 28 Augustus 1963 tydens 'n grootskaalse protesoptog by die Lincoln Memorial in die Amerikaanse hoofstad, Washington D.C. Op versoek van dr. Martin Luther King, Jr. sing sy vir die skare van meer as 200 000 "I've Been Buked and I've Been Scorned" en "How I Got Over". Danksy geldelike steun en haar deelname aan die optogte, wat King byeengeroep het, het sy 'n groot bydrae gelewer tot die bevryding van swart Amerikaners, hand aan hand met voorvegters teen diskriminasie soos King, sy vrou, Coretta Scott King, en Rosa Parks, wie se weiering in 1955 om haar sitplek op 'n bus aan 'n wit passasier af te staan toe sy versoek is om dit op grond van haar ras te doen, aanleiding gegee het tot 'n busboikot in Montgomery, Alabama. Jackson was lidmaat van dieselfde Baptistekerk as King en sy vrou.

Mahalia Jackson is vroeg in 1972 in haar aangenome tuisstad aan hartversaking en diabetes oorlede. Twee stede, Chicago en New Orleans (haar geboortestad), het amptelik hulde aan haar gebring. Sowat 50 000 bewonderaars het in stilte verby haar kis (van mahoniehout met 'n glasdeksel) verbygestap om hulle laaste eer aan haar te betoon buite die Baptistekerk Greater Salem, waar haar sangtalent 45 jaar vantevore die eerste keer opgemerk is. Die volgende dag het meer as 6 000 die stad se openbare konsertsaal volgepak vir 'n twee uur lange begrafnisdiens. Haar leraar, die burgemeester en Coretta Scott King het haar geprys as ""a friend - proud, black and beautiful"". Sammy Davis Jr. en Ella Fitzgerald het ook hulde aan Jackson gebring. Aretha Franklin het die diens afgesluit met 'n roerende weergawe van "Take My Hand, Precious Lord".

Jackson word allerweë as een van die groot stemme van die twintigste eeu en die grootste gospelsanger van alle tye beskou. Haar musiek is tydens haar leeftyd meesal net deur gospel- en Christenradiostasies gespeel. Haar goeie vriend Martin Luther King Jr. het gesê: ""A voice like hers comes along once in a millennium."".





</doc>
<doc id="44027" url="https://af.wikipedia.org/wiki?curid=44027" title="Lys van afhanklike gebiede">
Lys van afhanklike gebiede

Hierdie is 'n lys van afhanklike gebiede.


















</doc>
<doc id="44029" url="https://af.wikipedia.org/wiki?curid=44029" title="High School Musical">
High School Musical

High School Musical is 'n Emmy-bekroonde Amerikaanse televisierolprent en die eerste aflewering in die "High School Musical"-rolprentreeks. Met sy vrystelling op 20 Januarie 2006 het dit die suksesvolste rolprent wat Disney Channel Original Movie (DCOM) ooit vervaardig het, geword. "High School Musical 2" was die televisieopvolg in 2007 en "" was 'n speelfilm wat in Oktober 2008 in teaters begin draai het. "High School Musical" is die eerste DCOM-rolprent wat 'n silwerdoekopvolg gehad het. "" is die vierde aflewering in die reeks en het in 2010 op die Disney Channel gedebuteer. Die rolprent se klankbaan was die topverkoperalbum in die Verenigde State in 2006.

"High School Musical" het 7,7 miljoen kykers met sy première-uitsending in die VSA in 2006 gehad, wat dit die mees gekykde rolprent van die Disney Channel vir daardie jaar gemaak het. In die Verenigde Koninkryk het die prent 789 000 kykers vir die première gelok (en 1,2 miljoen in totaal vir die openingsweek) wat dit die tweede mees gekykde program vir die Disney Channel (UK) vir 2006 gemaak het. Op 29 Desember 2006 het dit die eerste Disney Channel Original Movie geword om deur die BBC uitgesaai te word. "High School Musical" is wêreldwyd deur 225 miljoen mense gekyk.

"High School Musical", se storielyn wat deur die outeur en talle kritici as 'n moderne aanpassing van "Romeo & Juliet" beskryf word, handel oor twee hoërskooljuniors van mededingende klieks: Troy Bolton (Zac Efron), kaptein van die basketbalspan, en Gabriella Montez (Vanessa Hudgens), 'n pragtige en skaam oorplaasstudent wat uitstekend in wiskunde en natuurwetenskap vaar. Saam probeer hulle die hoofrolle in die skool se musiekblyspel losslaan en sodoende word die skool verdeel. Ten spyte van ander studente se pogings om hul drome van waarwording te keer, weerstaan Troy en Gabriella groepsdruk en mededinging en inspireer hulle ander om nie "by die "status quo" te hou" nie.

"High School Musical" is by East High School in Salt Lake City, Utah (VSA), die ouditorium van Murray High School, ook in Utah, en die middestad van Salt Lake City verfilm. Murray High School was ook die stel van talle ander Disney-produksies: "Take Down" (1978), "Read It and Weep" (2006), "Minutemen" (2008) en "High School Musical: Get in the Picture" (2008).



</doc>
<doc id="44030" url="https://af.wikipedia.org/wiki?curid=44030" title="Ereboogvoël">
Ereboogvoël

Ereboogvoëls (familie "Ptilonorhynchidae") is 'n voëlfamilie wat uit kraai-agtige sangvoëls bestaan. Hierdie voëls kom slegs in Australië, Nieu-Guinee en 'n paar geïsoleerde eilande voor en is verwant aan die flambojante paradysvoëls. Die naam "ereboogvoël" dui op die familie se bekendste kenmerk: mannetjies bou ingewikkelde konstruksies wat hulle in stand hou en versier, waarheen hulle vroutjies probeer lok om haar die hof te maak. Die konstruksie en sy dekorasie is sodanig dat die eerste Europese natuurkundige wat een ontdek het, oortuig was dat dit deur 'n mens gebou was.

Alhoewel sommige ereboogvoëls helderkleurig is, is ander baie vaal. Ook hulle konstruksies wissel van hutvormig, tot oordekte lanings, tot torings. Helderkleurige mannetjies gebruik hulle helder veredosse om die vroutjies te beïndruk en hul konstruksies is taamlik eenvoudig; dis die vaal mannetjies wat weer indrukwekkende konstruksies bou en dan ryklik versier met kleurvolle voorwerpe.

Verskillende voëls verkies verskillende voorwerpe, skulpe, blare, blomme, vere, klippe, bessies, goggas en selfs mensgemaakte voorwerpe soos plastiekdoppies, munte, skroewe, ens. word gebruik. Gekleurde mannetjies kies gewoonlik voorwerpe met 'n soortgelyke kleur. Die bekendste voorbeeld is waarskynlik die satynblou-ereboogvoël, wat sy konstruksie met 'n verskeidenheid blou/pers voorwerpe versier. Die bouer van die ingewikkeldste konstruksie is ook die skaarste: die Vogelkop-ereboogvoël. Hulle is die vaalste voëltjies in die familie en bou hutte met 'n voorperk waar hulle hopies helderkleurige voorwerpe versamel.

Hierdie konstruksies wat die mannetjies bou is egter nie die voëls se nes nie: alhoewel die mannetjie soveel moeite doen om 'n vroutjie te lok, speel hy geen rol in die versorging van die kuikens nie. Die vroutjie bou self die nes en, na sy met 'n mannetjie gepaar het, sien sy hom gewoonlik nie weer nie.



</doc>
<doc id="44031" url="https://af.wikipedia.org/wiki?curid=44031" title="Woking">
Woking

Woking is die tweede grootste nedersetting in die Engelse graafskap Surrey, en het 'n amptelike bevolking van 62 796 in 2001 gehad.



</doc>
<doc id="44033" url="https://af.wikipedia.org/wiki?curid=44033" title="Obsessie met Als">
Obsessie met Als

Obsessie met Als is 'n driestuk Afrikaanse musiekgroep vanaf Paarl buite Kaapstad (Suid-Afrika), wat bekend is vir hul energieke, omstrede en harde musiekstyl. Die groep bestaan uit Pierre van der Naam op stem en kitaar, Evan Scheepers op baskitaar en Heinrich Volschenk op tromme en stem.




</doc>
<doc id="44039" url="https://af.wikipedia.org/wiki?curid=44039" title="Pleknaamsveranderinge in die Sentraal-Afrikaanse Republiek">
Pleknaamsveranderinge in die Sentraal-Afrikaanse Republiek

Hier volg 'n lys van plekke in die Sentraal-Afrikaanse Republiek waar van die name verander is:



</doc>
<doc id="44041" url="https://af.wikipedia.org/wiki?curid=44041" title="Eksodus">
Eksodus

Eksodus (Grieks: Εξοδος = "uittog"; Hebreeus: שמות "sjemot" = "naam") is die tweede boek van die Hebreeuse Bybel. Die boek vertel van die uittog van Jakob se nageslag uit Egipte onder leiding van Moses en Aäron. God het sy volk gered uit die mag van die farao, soos die Egiptiese konings genoem is.

Die boek begin met die sin:

"Hier volg die name van die Israeliete wat saam met Jakob na Egipte toe gekom het, elkeen met sy gesin: Ruben, Simeon, Levi en Juda, Issakar, Sebulon en Benjamin; Dan, Naftali, Gad en Aser."





</doc>
<doc id="44045" url="https://af.wikipedia.org/wiki?curid=44045" title="Levitikus">
Levitikus

Levitikus (Grieks: το Λευιτικόν βιβλίον, letterlik: "boek van die Leviete"; Hebreeus: ויקרא, "Wajikra", letterlik: "en hy het geroep") is die derde boek van die Hebreeuse Bybel. Sy naam dui aan dat die nageslag van Levi, die priesters en Leviete, 'n belangrike funksie het in dié faset van Israel se godsdiens wat in hierdie boek beskryf word.

Die eerste sin van die boek is:

"Die Here het vir Moses geroep en uit die tent van ontmoeting vir hom gesê: Praat met die Israeliete en sê vir hulle: Wanneer een van julle vir die Here 'n offer wil aanbied, kan hy dit aanbied uit sy beeste of uit sy kleinvee."





</doc>
<doc id="44046" url="https://af.wikipedia.org/wiki?curid=44046" title="Tale in Zambië">
Tale in Zambië

Zambië is 'n republiek in die suide van Midde-Afrika waarin die voormalige koloniale bewindhebber se taal die enigste amptelike taal is, maar deur slegs 'n baie klein aantal inwoners as huistaal gebruik word. Dieselfde geld al Zambië se buurlande. Hulle is kloksgewys: Frans in die Demokratiese Republiek van die Kongo, Engels en Duits in Tanzanië, Engels in Malawi, Portugees in Mosambiek, Engels in Zimbabwe, Botswana en Namibië en Portugees in Angola.

In Zambië se geval is dié taal Engels, wat minder as 1% van die land se inwoners se eerste taal is. Die land se media word byna geheel en al deur Engels oorheers. Al drie dagblaaie verskyn meerendeels in Engels, twee van die openbare uitsaaier, die Zambia National Broadcasting Corporation, se drie radiostasies gebruik net Engels as uitsaaimedium en die enigste staatsbeheerde TV-kanaal saai hoofsaaklik in Engels uit met 'n nuusbulletin elke weeksdag om 16:30 in inheemse tale, asook 'n handjievol ander programme.

Driekwart van die land se bevolking praat een van die 11 grootste inheemse tale, maar dié groep word verreweg oorheers deur Bemba, wat volgens die 2000-sensus (die laaste omdat Zambië net elke tien jaar 'n sensus hou) 30,1% van die inwoners se huistaal was. Naas Bemba is net Nyanja (ook bekend as Chichewa) en Tonga meer as 'n tiende van die bevolking se huistaal, sodat dié drie nagenoeg die helfte van die bevolking se huistaal is. Die volgende agt tale, in dalende volgorde van getal sprekers, is die huistale van sowat 'n kwart van die bevolking. Hulle is: Lozi (amptelik op streeksvlak), Chewa, Nsenga, Tumbuka, Lunda (amptelik op streeksvlak), Kaonde (amptelik op streeksvlak), Lala en Luvale (amptelik op streeksvlak).

Daar word na raming altesaam tussen 45 en 72 verskillende inheemse tale gepraat, maar met 'n verdere 13 dialekte, wat as tale in eie reg gereken kan word, word die totaal op tot 85 gereken. Onder die uitheemse tale wat deur redelike groot groepe immigrante gepraat word, tel Afrikaans (41 000), Hindi, Mandaryns (20 000 sprekers), Ndebele (5 800), Portugees (2 000), Serwies (2 000) en Oerdoe. 




</doc>
<doc id="44051" url="https://af.wikipedia.org/wiki?curid=44051" title="Vlag van Egipte">
Vlag van Egipte

Die nasionale vlag van die Egipte (Egiptiese Arabies: علم مصر, [ˈʕælæm ˈmɑsˤɾ]) is op 4 Oktober 1984 amptelik in gebruik geneem. Die vlag vertoon ’n horisontale driekleur van drie gelyke bane van rooi, wit en swart (wat ook die Pan-Arabiese kleure is) en dateer so ver terug as die Egiptiese Revolusie van 1952. In die middel van die wit baan is die Egiptiese wapenskild.

Die Vrye Offisiere wat Koning Faroek in die Revolusie van 1952 tot ’n val gebring het, het ’n spesifieke simboliek aan elk van die drie bane van die Arabiese Bevrydingsvlag toegeken. Die rooi baan simboliseer die periode voor die Revolusie, ’n tyd wat gekenmerk is deur die stryd teen die monargie van Muhammad Ali en die Britse besetting van die land. Die wit baan simboliseer die bloedlose aard van die Revolusie en die swart baan simboliseer die einde van die onderdrukking van die Egiptiese mense aan die hand van die monargie en buitelandse imperialisme.

Die Egiptiese gebruik van die Arabiese Bevrydingsvlag het die aanneem daarvan deur verskeie ander Arabiese lande geïnspireer. Dieselfde horisontale driekleur word gebruik in die vlae van Irak, Sirië en Jemen (en ook vroeër deur Libië). Die enigste verskil tussen die vlae is die aanwesigheid/afwesigheid van die wapenskilde van die verskillende lande in die wit baan.

Die ontwikkeling van die moderne Egiptiese vlag is aanvanklik vasgestel deur die vorstehuis van Muhammad Ali, onder wie Egipte met Soedan verenig is, en later deur die opkoms van die Arabiese Nasionalisme.

Toe Muhammad Ali met sukses die mag oorgeneem het in Egipte was die land amptelik ’n provinsie van die Ottomaanse Ryk. Regdeur sy bewind, en dié van sy seuns en kleinseuns, was Egipte feitlik onafhanklik en het dit gefunksioneer as ’n Khedive (onderkoninkryk). Om die outonomie van die Ottomaanse Porte te beklemtoon, het Ali ’n nuwe Egiptiese vlag met drie wit Turkse mane en drie wit sterre op ’n rooi agtergrond aanvaar. Daar is voorgestel dat dit die oorwinning van sy (Ali se) weermagte in drie vastelande (Afrika, Asië en Europa) simboliseer asook sy eie soewereiniteit oor Egipte, Soedan en Hidjaz. Die ooreenkoms met die vlag van die Ottomaanse Ryk was opsetlik omdat Ali grandieuse ambisies gekoester het om die Ottomaanse Dinastie te ontsetel en die troon van die Ottomaanse Sultan wou eien.

Egipte het hierdie vlag behou selfs nadat die formele Ottomaanse soewereiniteit in 1914 beëindig is en toe Egipte as ’n sultanaat en ’n Britse protektoraat verklaar is.

Sultanate van Egipte en Soedan (1914–1922)
Britse magte het die land beset na die Urabi-Opstand in 1882, wat groter nasionalistiese afkeer tot gevolg gehad het. Dit het ’n hoogtepunt bereik in die Egiptiese Revolusie van 1919 toe die rooi vlag wat deur Muhammad Ali aanvaar is, asook ’n spesiale groen banier, wat ’n halfmaan en kruis vertoon het, gebruik is in opstande teen die Britte. (Die groen banier was die simbool van ondersteuning van die Moslems en die Koptiese Christene van die nasionalistiese beweging teen die besetting.)

In 1922 het Brittanje ingestem om Egiptiese onafhanklikheid te erken, maar slegs op voorwaarde dat die Sultan van Egipte, Faud I, sy titel verander na Koning. Deur dit te doen het die nuwe Koning Faud ’n Koninklike Bevel uitgegee waarmee ’n nuwe nasionale vlag met ’n wit halfmaan met drie sterre op ’n groen agtergrond, aanvaar is.

Die drie sterre het die drie komponente van die Koninkryk gesimboliseer, nl. Egipte, Nubië en Soedan, terwyl die groen die oorheersende geloof van die land, nl. Islam, simboliseer. Dit is ook voorgestel dat die drie sterre die drie geloofsgemeenskappe van die nald verteenwoordig, nl. Moslems, Christene en Jode.

Na die Revolusie van 1952 het die Vrye Offisiere die vlag van die Koninkryk behou, maar het ook die Arabiese Bevrydingsvlag van rooi, wit en swart, met die embleem van die Revolusie, die Saladins Adelaar, in die middel baan, in gebruik geneem. Hierdie vroeë weergawe van die adelaar verskil effens van die een wat later bekend gestel is. Selfs toe die koninkryk formeel afgeskaf is deur die verklaring van die Republiek op 18 Julie 1953, het die vlag van die Verenigde Koninkryk amptelik in gebruik gebly tot en met die stigting van die Verenigde Arabiese Republiek in 1958.

In 1958 het Egipte en Sirië verenig as die Verenigde Arabiese Republiek (V.A.E.) en ’n nasionale vlag wat gebaseer was op die Arabiese Bevrydingsvlag, aanvaar, met twee groen sterre (wat die twee lande van die unie verteenwoordig het) wat die Saladins Adelaar in die wit baan vervang het. ’n Bygewerkte weergawe van die Saladins Adelaar is aanvaar as die V.A.E. se wapenskild.

Alhoewel Sirië in 1961 van die V.A.E. onttrek het, het Egipte steeds die amptelike naam van die Verenigde Arabiese Republiek tot 1971 gebruik toe die land hernoem is na die Arabiese Republiek van Egipte. In 1972, toe Egipte met Sirië en Libië die Federasie van Arabiese Republieke gestig het, is die vlag van die V.A.E. vervang met ’n algemene vlag vir die Federasie wat weereens gebaseer was op die Arabiese Bevrydingsvlag. Die twee groen sterre in die wit baan is vervang met die "Valk van Koereisj", wat ook die wapenskild van Sirië was voor die stigting van die V.A.E. in 1958. Die Valk van Koereisj is ook aanvaar as die wapenskild van die Federasie. Die skakering van rooi wat in die rooi baan van die vlag gebruik is, is effens ligter gemaak.

Met die opbreking van die Federasie van Arabiese Republieke in 1977 het die vlag steeds gedien as die vlag van Egipte tot 1984 toe die Valk van Koereisj in die wit baan (en op die wapenskild) vervang is met die Saladins Adelaar (die weergawe van 1958 en nie 1952 nie). Die skakering van rooi is ook herstel na die donkerder rooi in die pre-Federasievlag.

Die vlag word op alle Egiptiese staatsgeboue op Vrydae, nasionale vakansiedae, die openingsessie van die Volksvergadering en enige ander geleentheid soos bepaal deur die Minister van Binnelandse Sake, gehys. Die vlag word daagliks op grensposte, doeanegeboue, Egiptiese konsulate en ambassades in die buiteland op Rewolusiedag (23 Julie) en ander nasionale vakansiedae gehys, asook gedurende ’n besoek van die Egiptiese President aan die land wat gasheer is vir die diplomatiese sending.

Misbruik van die vlag op enige manier is ’n kriminele oortreding en is strafbaar volgens wetgewing aangesien dit die mag van die staat ondermyn. Strafregtelike voorskrifte reguleer ook die misbruik van buitelandse vlae of nasionale embleme van ander lande.



</doc>
<doc id="44052" url="https://af.wikipedia.org/wiki?curid=44052" title="Vlag van Ekwatoriaal-Guinee">
Vlag van Ekwatoriaal-Guinee

Die nasionale vlag van die Ekwatoriaal-Guinee is op 21 Augustus 1979 amptelik in gebruik geneem. Die vlag vertoon ’n blou driehoek teen die vlagpaal met drie ewe wye bane aan die wapperkant in (van bo na onder) groen, wit en rooi met die wapenskild van Ekwatoriaal-Guinee in die middel van die wit baan.

Die groen stel die natuurlike hulpbronne en woude van die land voor, die blou stel die see, wat vasteland met die eilande verbind, voor, die wit stel vrede voor en die rooi stel die stryd om onafhanklikheid voor.

Die vlag is vir die eerste keer op 12 Oktober 1968 gehys op die dag van onafhanklikheid, met die nasionale embleem in die middel. ’n Ander nasionale embleem is egter in 1972, gedurende die regime van Francisco Nguema, op die vlag gebruik. Die amptelike wapenskild is heringestel nadat daar van Nguema ontslae geraak is in Augustus 1979. Die wapenskild bestaan uit ’n silwer skild met ’n sy-katoenboom wat afgelei is van die wapenskild van Rio Muni. Bo die skild is ’n boog van ses sespuntige sterre wat Rio Muni en die aflandige eilande voorstel. Onder die skild is ’n silwer lint met die nasionale leuse: "Unidad, Paz, Justicia" (“Eenheid, Vrede, Geregtigheid”).



</doc>
<doc id="44054" url="https://af.wikipedia.org/wiki?curid=44054" title="Prins van Wallis-obelisk, Port Elizabeth">
Prins van Wallis-obelisk, Port Elizabeth

Die Obelisk in Port Elizabeth het 'n interessante geskiedenis aangesien dit ter ere van die huweliksbevestiging van Albert, Prins van Wallis, later koning Edward VII van die Verenigde Koninkryk en Alexandra van Denemarke opgerig is, maar nie oorspronklik vir hul bedoel was nie. Dit is dalk die enigste 'tweedehandse' koninklike gedenkteken ter wêreld.
Die Obelisk, in Frankryk uit 'n stollingsgesteente soortgelyk aan graniet gekerf deur 'n onbekende beeldhouer vir die Londense Internasionale Uitstalling van 1862, is in November dieselfde jaar deur John Paterson, stigter van een van die oudste Engelse koerante in Suid-Afrika, die Eastern Province Herald, aangeskaf vir die graf van sy swaer en vennoot, wyle George Kemp (†15-10-1852). Kemp se familie was egter nie ten gunste van so 'n uitspattige monument nie, maar helaas te laat, aangesien die Obelisk reeds ter see op die bark "Rose of Montrose" was en binnekort in Algoabaaihawe sou aanland. Die Kempgesin het toe eerder die gedenkteken aan die dorp geskenk, wat dit laat berg het.

James Searle, superintendent van die "Union Boating Co.", het die uiters ingewikkelde en moeilike landing van die Obelisk waargeneem. Die "Union Boating Co." was egter nie met hierdie prestasie beïndruk nie en het selfs gesê dat Searle dit eerder oorboord moes gooi. 

In Junie 1878 is vier graniettrôe, ontwerp deur die resident ingenieur vir die haweraad en openbare werke, James Bisset (o.m. ook van die Port Elizabeth Stasiegebou in 1876, die Holy Trinity-kerk en die Port Elizabeth-Uitenhagespoorlyn in 1874) en in Engeland gemaak, rondom die Obelisk opgerig en van water voorsien. 

Die "New York Times"-verslaggewer David Ker beskryf 'n tipiese oggend tydens sy besoek aan die dorp in Januarie 1883: 

"“Rondom die hoë, slanke obelisk wat in die midde van die markplein verrys, reg teenoor die statige steengekapte aansig van die Stadsaal, luier 'n menigte ingespanne osse, en groot, lompe waens, en donker, lenige, diklippige gesigte, en voddemantels van wolstof of skaapvel, en klein, geslepe, rotagtige oë, en krasse stemme verhef tot 'n eindelose bohaai... Verskeie perde, wat klaarblyklik 'n lang en harde rit sedert sonop voltooi het, drink uit die fontein wat die obelisk omsluit...”"

Op 4 en 5 Maart 1921 is die Obelisk vervang met 'n Ordnance BL 6" 26cwt-houwitser, die "Suid-Afrikaanse Grofgeskut-gedenkteken" op die voetstuk, wat nou verleng is om die kanon te akkommodeer (Hiervoor moes twee van die drinktrôe verwyder word, een is in Forest Hill gebruik as 'n perde drinktrog waar dit deur 'n argitekstudent herken is, om dan later na Walmer Stadsaal verwyder te word waar dit tans in die gronde staan). Ses 6”-houwitsers is aan Suid-Afrika geskenk as 'n blyk van waardering na die Eerste Wêreldoorlog waartydens die SA Grofgeskutbrigade by onder meer die Somme en Delvillebos in aksie was. (Die ander is in , , , *, en , en is opgerig deur die SA Grofgeskutvereniging en word deur die Kanoniersvereniging van SA restoureer.) 'n Voorstel deur ene Mnr. Hoy geopper om die Obelisk as 'n gedenkteken vir die slagoffers van die vreeslike Spaanse Griepepidemie van 1918 te laat oprig het nooit gematerialiseer nie. Die Obelisk is geberg en deur die bemiddeling van die Port Elizabethse Historiese Vereniging in Mei 1975 voor die wêreldbekende Bayworld-museumkompleks opgerig. Hier vertel 'n klein plaatjie net dat die Obelisk voorheen op die markplein gestaan het.

Met die ontwikkeling van die Burgemeesterstuin op die markplein in Februarie 1933 is die kanon na St. Georgespark verskuif, en is weer vir diens in die Tweede Wêreldoorlog opgeroep. Dit is egter jare lank nie meer daar nie nadat dit weens erge verwering aan die Kommandement Oostelike Provinsie vir restourasie gegee is, wat dit op hul beurt weer aan Bayworld geskenk het, en laasgenoemde aan die Nasionale Museum, Bloemfontein. Die SA Kanoniersvereniging, wat hierdie stel kanonne restoureer spreek ook die hoop uit om dit na voltooiing aan die stad terug te besorg. Die drinktrôe en obeliskbasis is afgebreek.
"Ander monumente op die plein is die Koningin Victoria-standbeeld van Sisiliaanse marmer (1903) en die Diaskruis, 'n replika van die oorspronklike "Padrão de São Gregório" wat Dias op 12 Maart 1488 te Kwaaihoek, aan die oostelike kuslyn van Algoabaai, opgerig het. Dit is in 1988 deur die Portugese regering aan die stad geskenk."



</doc>
<doc id="44056" url="https://af.wikipedia.org/wiki?curid=44056" title="Friedrich Kellner">
Friedrich Kellner

August Friedrich Kellner (1 Februarie 1885 – 4 November 1970) was 'n middelvlak-amptenaar in Duitsland wat gewerk het as 'n justisie inspekteur in Mainz en Laubach. Gedurende die Eerste Wêreldoorlog was Kellner 'n voetsoldaat in 'n Hessiese regiment. Na die oorlog het hy 'n politieke organiseerder geword vir die Sosiaal-Demokratiese Party, wat die voorste politieke party was in die tyd van die onstuimige en kortstondige Republiek van Weimar, Duitsland se eerste demokrasie.

Kellner het 'n veldtog gevoer teen Adolf Hitler en die Nazis. Met die begin van die Tweede Wêreldoorlog het Kellner 'n joernaal begin skryf om sy waarnemings van die Nazi-bewind te boekstaaf. Hy het hierdie werk "Mein Widerstand" ("My Weerstand") genoem. Na die oorlog het Kellner op denazifikasie-rade gedien, en gehelp om die Sosiaal-Demokratiese Party te hervestig. In 1968 het hy sy joernaal aan sy Amerikaanse kleinseun gegee om dit in Engels te vertaal en tot die aandag van die publiek te bring. Hy verduidelik die doel van die skryf van sy joernaal:
"Omdat hulle oor die mag beskik het om my stem stil te maak, kon ek nie die Nazis van die hede beveg nie, en het derhalwe besluit hom hulle in die toekoms te bestry. Ek sou aan die komende geslagte 'n wapen gee teen enige terugkeer van sulke boosheid. My ooggetuienis sou hulle barbaarse dade aanteken, en ook wys hoe om hulle te stuit."
Kellner is gebore in Vaihingen an der Enz, in suidelike Duitsland. Hy was die enigste kind van Georg Friedrich Kellner, 'n bakker van Arnstadt in Thüringen, en Barbara Wilhelmine Vaigle van Bietigheim-Bissingen. Die Kellners was Evangeliese Lutherane.

Kellner het die Volksschule en Oberrealschule bygewoon in Mainz. In 1903 het hy 'n regsklerk geword in die "Amtsgericht Mainz" ('n laerhof in die rangorde van Duitse howe). In 1920 is hy bevorder tot justisie-inspekteur. Hy het in die hof gebly tot 1933.

Kellner het in 1913 getrou met Pauline Preuss (19 Januarie, 1888 – 8 Februarie, 1970). Hulle enigste kind, Karl Friedrich Wilhelm (ook bekend as Fred William), is in Mainz gebore op 29 Februarie 1916.

Kellner was in die militêre reserwes in 1908. Hy is geroep vir aktiewe diens toe die Eerste Wêreldoorlog uitgebreek het in 1914. Hy het in België en Frankryk geveg, in die Eerste Slag van die Marne. Hy is naby Reims, Frankryk, gewond en het die res van die oorlog by die 13de Weermagskorps in Frankfurt am Main gespandeer.


</doc>
<doc id="44057" url="https://af.wikipedia.org/wiki?curid=44057" title="Magogong">
Magogong

Magogong is 'n dorp geleë in die Vaalharts-besproeiingskema in die Noordwesprovinsie van Suid-Afrika, tussen Hartswater en Taung.



</doc>
<doc id="44058" url="https://af.wikipedia.org/wiki?curid=44058" title="NG Kerk in Zambië">
NG Kerk in Zambië

Die Nederduitse Gereformeerde Kerk is reeds amper 90 jaar amptelik in Zambië teenwoordig aangesien die NG gemeente Lusaka op 26 Junie 1919 van Bulawayo in die destydse Suid-Rhodesië afgestig het. Lidmate van die kerkverband het vinnig toegeneem danksy veral die ontginning van koper in die Koperstreek-provinsie, maar die getal het sedert die laat jare vyftig, toe dit duidelik word dat Noord-Rhodesië 'n onafhanklike staat sou word, van 'n hoogtepunt van 3 300 afgeneem tot net 'n paar honderd vyftig jaar later. Die getal gemeentes het terselfdertyd van elf afgeneem tot een (Lusaka), maar van 1998 was daar weer twee nadat Nkhana opnuut van Lusaka afgestig het.

Die eerste Afrikaanssprekendes het omstreeks 1902 van Suid-Afrika af na Livingstone verhuis en die volgende jaar na Lusaka. Dié stad is in 1913 as dorp verklaar. Teen 1912 was daar reeds meer as 250 NG lidmate in die latere Noord-Rhodesië en na raming was 'n kwart van die blankes wat teen 1913 in die distrik Lusaka gewoon het, NG lidmate.

Lusaka is op 26 Junie 1919 afgestig en op die eerste kerkraadsvergadering op 30 Augustus 1919 besluit die kerkraad die gemeente sal 'n hulpbehoewende gemeente wees. Op dieselfde vergadering word ds. P. de W. Eksteen as eerste leraar beroep en hy aanvaar dit.

In 1933 is die werk in die Koperstreek saamgevat in die NG gemeente Nkana. In dié provinsie is daar uiteindelik nog vier gemeentes afgestig. Ene W.C. Cilliers het reeds die ryk koperneerslae van die Koperstreek in 1902 ontdek, maar die gebied was ongeskonde boswêreld tot daar in 1925 met ontginning begin is. Binne die eerste vyf jaar het 10 000 blankes uit alle wêrelddele na Noord-Rhodesië gekom. Werk was volop en die salarisse goed. Skaars het die myne egter begin koper uitvoer toe pryse skielik weens die Groot Depressie, wat van omstreeks 1930 tot 1935 geduur het, skerp daal en werkloosheid ontstaan. Later het die koperprys herstel en die myne onverpoos uitgebrei.

Die eerste NG lidmate in die Koperstreek het onder die sorg van die enigste Noord-Rhodesiese gemeente, Lusaka, geval. Dr. H.C. de Wet van Lusaka was die eerste leraar wat vir NG lidmate in die Koperstreek verantwoordelik was. Midde-in die Groot Depressie stig Nkana van Lusaka af. Nkana was die myn by die huidige stad Kitwe, wat die mees sentrale punt van al die ontluikende myndorpe was. 'n Sendeling van die Vrystaatse kerk, dr. M.W. (Malcolm) Retief, was die eerste leraar van die myne. Die uitgestrekte werkkring met sy veelsydige probleme het besondere eise aan die leraar gestel. Sy huis was dikwels as 't ware net 'n kuierplek omdat hy soms tot ses weke op 'n keer besig was om nagmaal elders te bedien, selfs tot in Elizabethville in die Kongo. Ná nege jaar se moedige, vasberade bediening het Retief en sy vrou, Jemima, 'n dogter van ds. Andrew Louw van Morgenster in Suid-Rhodesië]], terug Suid-Afrika toe verhuis. Ds. D.J Redelinghuys het hom opgevolg en vir die meeste van sy vier jaar lange bediening 'n hulpprediker, ene prop. Viviers met standplaas Mufulira, gehad om hom by te staan. Ds. A.J. Erasmus het die herderstaf by Redelinghuys oorgeneem.

Die werk om vier myndorpe en Ndola, sowel as die Belgiese Kongo te bearbei, was te veel vir een predikant en in 1945 stig Noord-Rhodesië se derde gemeente, Mufulira, af. Chingola was toe deel van Mufulira, maar steeds het Nkana uit drie dorpe bestaan: Kitwe, Luanshya en Ndola. Die eerste leraar op Mufulira weas ds. T.A. Theron, wat tot 1950 gebly het. Dieselfde jaar stig Chingola af met 'n bruidskat van ₤500 van die moedergemeente. Ná Theron se vertrek was die gemeente tien maande lank vakant tot hulle ds. P.J. Meiring op 17 Maart 1951 ontvang.

Die derde gemeente in die Koperstreek was Luanshya, wat in 1949 van Nkana afstig. Ndola was met afstigting deel van Luanshya. Die eerste predikant was ds. W.C. van der Merwe wat in April 1950 bevestig is. Binne enkele jare was daar twee sendinggemeentes binne Luanshya se grense, wat in 1952 sowat 700 lidmate en 200 klaslede gehad het. Nie lank daar nie stig NG gemeente Ndola van Luanshya af as die laaste van die Koperstreek se uiteindelik vyf gemeentes.

Kort voor en veral ná Zambië se onafhanklikwording op 24 Oktober 1964 het die afsonderlike gemeentes geleidelik doodgebloei. Teen 1975 het selfs Nkana verdwyn, sodat net Lusaka toe oorgebly het.

In 1946 reeds word die NG gemeente Livingstone in die suide en in 1955 die NG gemeente Broken Hill (op die teenswoordige Kabwe) afgestig. Die gemeente op Mazabuka is in 1958 gestig en het in 1959 148 belydende lidmate gehad toe die leraar Willem Benjamin Jansen was. Die NG gemeente Fort Jameson, op die dorp waarvan die naam na Chipata verander is, het minstens reeds in 1954 'n leraar gehad. Dié dorp het in 2009 sy eerste NG kerkbasaar in 15 jaar gehou en die lidmate daar kry af en toe besoek van 'n leraar van elders wat 'n erediens daar hou. Mettertyd het die Afrikaanssprekendes in Livingstone ook weer begin toeneem, sodat 'n leraar van die gemeente in Lusaka elke eerste en derde Sondag van die maand 'n erediens in die Sun-hotel by die Victoria-waterval kom hou.

Teen 1959 was daar elf gemeentes in die destydse Noord-Rhodesië met sowat 3 300 lidmate, waarvan twee in die hoofstad Lusaka was: die moedergemeente en haar dogter, Lusaka-Oos. Dié stad is in 1913 tot dorp verklaar. Teen 1912 was daar reeds meer as 250 NG lidmate in die latere Noord-Rhodesië en na raming was 'n kwart van die blankes wat teen 1913 in die distrik Lusaka gewoon het, NG lidmate. Lusaka is op 26 Junie 1919 afgestig. Die hoeksteenlegging van die kerkgebou, die eerste in Noord-Rhodesië, het plaasgevind op 11 September 1920 en die inwyding op 7 Mei 1921. Dit was aan die Great North Road geleë en in 1966 aan die Heilsleër verkoop. Die argitek, Wynand Louw, het die plan gratis voorsien en die olielampe vir die kerk is geskenk deur die NG gemeente Mosselbaai. Die pastorie is op 15 November 1925 in gebruik geneem. Nadat Lusaka-Oos by Lusaka ingelyf is, het die gemeente oorgetrek na eersgenoemde se gebou in Kabulongaweg, waar dit vandag nog gesetel is.

Soos al die ander Zambiese gemeentes het die gemeente hom altyd op die geestelike versorging van Afrikaanse lidmate van die NG kerk toegespits en al sy dienste was in Afrikaans. Maar sedert 1991 het 'n verandering begin intree toe mense vir Engelse dienste begin vra het. Sporadiese Engelse dienste in van 1992 af gehou en in 1995 besluit die kerk om 'n volledige Engelse bediening te begin. Die gemeente is in 'n Engelse en Afrikaanse blok verdeel, elkeen met sy eie kerkraad, maar gemeenskaplike sake het hulle op 'n gesamentlike kerkraadsvergadering behandel.

Die NG Kerk het sedert 1995 gereeld met die Hervormde Kerk beraadslaag oor moontlike samewerking in Zambië. Die NH Kerk se eens aktiewe gemeente het mettertyd gesukkel om lewensvatbaar te bly omdat ook sy lidmate deur die jare al hoe minder geword het. So bereik die twee kerke aan die einde van 1997 'n ooreenkoms waarvolgens hulle 'n nuwe gemeente sou stig waarin albei kon saamwerk om NG sowel as Hervormde lidmate in die hele Zambië te bedien. Die naam van die nuwe kerk was Dutch Reformed Church in Zambia (DRCZ) met sy grense dieselfde as dié van die land. Zambië is in 'n noordelike en suidelike deel verdeel, met die dorp Kapiri Mposhi as skeidslyn. Die NG Kerk moes die suidelike predikant voorsien en die Hervormde Kerk die noordelike.

Van 1996 tot 1998 het 'n redelike aantal Engelssprekende lidmate van die Reformed Church in Zambia (RCZ), wat in die omgewing van die kerkgebou gewoon het, lidmate van die DRCZ Lusaka geword. Dié gebeurtenis het grotendeels aanleiding tot die gemeente se Engelse naam en die invoer van 'n tweetalige bediening gelei sodat die gemeente nou inheems en multi-kultureel is. Dit steeds die enigste gemeente in die land met 'n Afrikaanse en Engelse bediening.

Lusaka en Nkhana tree in 'n groot mate selfstandig op, maar handhaaf noue bande met die NG sowel as Hervormde Kerk en woon ring- en sinodesittings van albei kerke by. Die DRCZ beskou homself ook as baie naby aan die RCZ, maar probeer nog om sy verhouding met dié kerk te herstel na dit deur die jare versleg het.

In 1998 verdeel die gemeente in twee, toe Dutch Reformed Church in Zambia Nkhana (nou met die "h") afstig en die moedergemeente Dutch Reformed in Zambia Lusaka word. Die twee gemeentes het in 2009 altesaam 459 belydende lidmate en 159 dooplidmate. Lusaka het sy eie leraar en 'n pastorale hulp en Nkhana word deur 'n leraar van die Nederduitsch Hervormde Kerk bedien. Ds. Nico Mostert was die eerste leraar van DRCZ Lusaka en ds. Riaan Botha van DRCZ Nkhana.





</doc>
<doc id="44060" url="https://af.wikipedia.org/wiki?curid=44060" title="Kapiri Mposhi">
Kapiri Mposhi

Kapiri Mposhi is 'n Zambiese spoorwegdorp in die Sentrale Provinsie op die aansluiting van die hoofpad na die Koperstreek by die Great North Road. Die geskatte bevolking was 52 931 in 2009, vergeleke met 27 219 tydens die 2000-sensus.

Die dorp beskik oor 'n informele mark, 'n vulstasie, motel en enkele winkels. Omdat brandstof van hier af geleidelik duurder raak, is die dorp 'n goeie plek om brandstof in te gooi op pad noorde toe. Die Tazara-spoorlyn, wat tot in Dar-es-Salaam loop, begin by 'n stasie net buite die dorp, terwyl die spoorlyn van Livingstone oor Lusaka tot in die Koperstreek deur die dorp loop.



</doc>
<doc id="44061" url="https://af.wikipedia.org/wiki?curid=44061" title="Chililabombwe">
Chililabombwe

Chililabombwe is een van die jongste dorpe wat in Zambië se Koperstreek uitsluitlik weens die ontginning van koper ontstaan het. Dit lê in die noordwestelike uithoek van die provinsie, 8 km suid van die grens van die Demokratiese Republiek van die Kongo. Dit het vroeër as Bancroft bekend gestaan.

In 2009 was die dorp se geskatte bevolking 70 050, vergeleke met 20 000 in 1960, van wie 10% wit was.


</doc>
<doc id="44062" url="https://af.wikipedia.org/wiki?curid=44062" title="Vlag van Eritrea">
Vlag van Eritrea

Die nasionale vlag van die Eritrea is op 5 Desember 1995 amptelik in gebruik geneem. Die vlag is gevorm uit drie driehoeke: twee reghoekige driehoeke in groen (bo) en blou (onder) met ’n rooi gelykbenige driehoek tussen in. Saam vorm dit ’n reghoek met ’n verhouding van 1:2. Die middelpunt van die olyftak is op ’n kwart van die lengte van die vlag.

Die drie kleure van die drie driehoeke het elk ’n simboliese betekenis: groen stel die vrugbaarheid van die land en die landbou voor, blou stel die oseaan voor en rooi stel die bloed voor wat gevloei het in die stryd om onafhanklikheid. Die olyftak en -krans stel vrede voor en is ook ’n verering vir die Verenigde Nasies vir die rol wat hy gespeel het in die totstandkoming van die Eritrese onafhanklikheid.

Teen die tyd dat Eritrea in 1885 deur Italië gekoloniseer is, is dit reeds deur baie ander lande bestuur. Tot 1941 is die vlag van Italië as amptelike vlag daar gebruik. In daardie jaar is die Italiaanse troepe deur die Geallieerde Magte uit die gebied verdryf as deel van die Tweede Wêreldoorlog. Eritrea het daarna ’n Britse protektoraat geword.

In 1950 het die Verenigde Nasies besluit dat Eritrea deel van ’n federasie met Ethiopië moet vorm. Op 2 Desember van daardie jaar is die federasie gestig. Eritrea het onder meer ’n eie parlement gekry en het in 1952 ’n eie vlag in gebruik geneem. Die vlag het, net soos die huidige vlag, ’n olyfkrans met ’n olyftak daarin bevat. In 1952 was die krans egter groen en op ’n blou agtergrond. Die blou is afgelei van die vlag van die Verenigde Nasies en het, net soos die olyfkrans en -tak, verwys na die rol wat die Verenigde Nasies gespeel het in die verwerwing van outonomie binne Ethiopië.

In 1961 is die federasie deur keiser Haile Selassie van Ethiopië ontbind en mog die Eritrese vlag nie meer gebruik word nie. Slegs die gebruik van die vlag van Ethiopië is toegelaat. ’n Kort tyd later het die Eritrese Onafhanklikheidsoorlog uitgebreek wat tot 1991 sou strek. Die burgeroorlog is begin deur die "Eritrean Liberation Front" (ELF), wat steeds die Eritrese vlag gebruik het.

In 1971 het die "Eritrean People’s Libetarion Front" (EPLF) weggebreek van die ELF en sou ’n selfs taaier stryd teen die Ethiopiërs voer. Die EPLF het ’n vlag gebruik wat as basis gedien het vir die huidige Eritrese vlag. Die EPLF-vlag het, net soos die huidige vlag, bestaan uit drie driehoeke in dieselfde kleure as die huidige, maar in die plek van die olyfkrans en -tak was ’n geel ster.

In 1993 het die meerderheid Eritrese burgers vir onafhanklikheid gestem. In Desember 1995 is, soos genoem, die huidige vlag aanvaar deur die Eritrese regering. Dit vlag is ’n kombinasie van die vlag van die EPLF met die olyfmotief uit die jare vyftig. Opposisiepartye en ander versetbewegings teen die regime van Isaias Afewerki gebruik dikwels nog die ou Eritrese vlag.



</doc>
<doc id="44068" url="https://af.wikipedia.org/wiki?curid=44068" title="Mansa">
Mansa

Mansa is 'n dorp in Zambië en die hoofstad van die provinsie Luapula wat vroeër as Fort Rosebery bekend gestaan het. Die geskatte bevolking in 2009 was 44 621, skaars 3 600 meer as tydens die 2000-sensus.

Die dorp het in die jare 60 die hoofstad van die provinsie geword, en hoewel dit binne die Koperstreek geleë is en per pad net 217 km van Kitwe af, skei 'n die punt van die Demokratiese Republiek van die Kongo wat tot diep in Zambië reik, die dorp en provinsie van die kopergebied.

Mansa beskik oor vier hotelle: Civic, Mansa, Luka en New Mansa, asook alle ander noodsaaklike dienste, waaronder 'n winkel van die Suid-Afrikaanse kruiderniersgroep Shoprite.


</doc>
<doc id="44070" url="https://af.wikipedia.org/wiki?curid=44070" title="Luapula">
Luapula

Die provinsie Luapula is een van Zambië se nege provinsies en is in die noorde van die land geleë. Die hoofstad is Mansa, voorheen Fort Roseberry. In die weste, suide en noorde grens die provinsie aan die Demokratiese Republiek van die Kongo en in die ooste aan die Noordelike Provinsie.

Die geskatte inwonertal in 2009 was 1 029 215, meer as twee keer die 1980-sensussyfer van 412 798. Die inwonertal is die tweede minste van die nege provinsies. Luapula beslaan 50 567 km, skaars 7% van die hele land, maar nietemin amper 10 000 km groter as Nederland.

Buiten die hoofstad, wat ook die grootste nedersetting is, is die ander vername dorpe (met geskatte bevolking in 2009 tussen hakies): Kawambwa (23 832), Mwanzakombe (13 459), Mwense (5 068), Nchelenge (27 242) en Samfya (23 836).

Die provinsie is na die Luapula-rivier vernoem en sluit groot gedeeltes van twee mere in, Mweru en Bangweulu.


</doc>
<doc id="44072" url="https://af.wikipedia.org/wiki?curid=44072" title="Wielbark-beskawing">
Wielbark-beskawing

Die Wielbark-beskawing, Duits "Willenberg-Kultur" of "Braunswalde-Willenberg-Kultur", Pools Wielbark-Kultura, was 'n argeologiese beskawing wat tussen die laaste voor-Christelike en die 4de eeu n.C. in die noorde van Pole gefloreer het. Dit word as 'n moontlike oorsprong van die Gote beskou.

In 1874 is tussen die Pruisiese dorpe Braunswalde (tans Gościszewo) en Willenberg (tans Wielbark) tussen die stede Marienburg (Malbork) en Stuhm (Sztum) 'n begraafplek met 3 000 grafte uit die Ystertydperk ontdek. In die volgende jaar het die tydskrif "Correspondenz-Blatt der deutschen Gesellschaft für Anthropologie, Ethnologie und Urgeschichte" hieroor verslag gelewer. Die Wielbark-beskawing is aanvanklik as "Goties-Gepidiese beskawing" gekategoriseer.

In Pole het deskundiges aanvanklik liewer van 'n "Oos-Pommers-Masowiese beskawing" gepraat om 'n inheems-Slawiese element teenoor die Skandinawiese oorspronge te beklemtoon. Aangesien die vindplek Willenberg in 1945 as Wielbark onder Poolse administrasie gekom het, het sindsdien die nuwe benaming Wielbark-beskawing ingeburger geraak.

Die Wielbark-beskawing het in die laaste voor-Christelike eeu die Oksywie-beskawing aan die Weichsel-rivier suid van Toruń (Duits "Thorn") en verder weswaarts tot by die Parsęta ("Persante") vervang. Die begin van die nuwe beskawing word deur 'n voortgesette gebruik van begraafplekke van die Oksywie-beskawing gekenmerk, waarby die begrafnisrites en -gebruike egter verander het. Mans is ter aarde bestel, terwyl vroue veras en in urne begrawe is.

In teenstelling met vroeëre en nabygeleë beskawings het grafgifte geen wapens meer behels nie, maar slegs uit klere en sierade asook - in enkele gevalle - spore bestaan. Net soos Skandinawiese beskawings uit hierdie periode het die mense van die Wielbark-beskawing grafheuwels opgerig wat met stene bedek is, en ook steenkringe, Bauta-stene en gepleisterde terreine gebou. Kenmerkend vir hulle metaalverwerking was die gebruik van brons waaruit gebruiksgoedere en sierade vervaardig is, terwyl silwer net in 'n mindere mate verwerk en goud en yster slegs in enkele gevalle gebruik is.

In 2000 is in Czarnówko naby Lębork (Lauenburg, Oos-Pommere) grafte met 'n bronsketel gevind waarop mans met Suebiese haarwronge uitgebeeld is.
Die vindplekke van die eerste fase is merendeels in die omgewing van riviere geleë wat in die Oossee uitmond, dit wil sê noord van die Pommerse waterskeiding Oossee/Netze. Die beskawing het geleidelik in suid-westelike rigting tot in die gewes Groot-Pole uitgebrei, waarby steenmonumente nie so ver soos die begrafnisgebruike versprei het nie. Beskawings wat in ander gebiede voortbestaan het, soos die Przeworsk-beskawing, is hier volledig verdring. 

Die beduidendste aspek was nogtans die uitbreiding in suid-oostelike rigting. Omstreeks 200 n.C. het die Wielbark-beskawing die gebied van die huidige Oekraïne bereik, terwyl sy spore aan die benedeloop van die Weichsel in die 3de eeu al minder word en in die loop van die 4de eeu volledig verdwyn. Hierdie feit dui daarop dat die betrokke bevolking die gebied binne die bestek van drie generasies verlaat het. Tegelykertyd het noord-wes van die Swart See die Tsjernjachof-beskawing begin uitbrei, wat in sy uitdrukkingsvorme groot ooreenkomste met die Wielbark-beskawing toon, maar ook betrekkinge met die Zarubincy-beskawing gehad het.

Die begin van die beskawing bevraagteken Jordanes se stelling waarvolgens die Gote almal vanuit Skandinawië na die suidkus van die Oossee getrek het. Wat besonderhede betref, verskil navorsers se gevolgtrekkings egter van mekaar. 

Meer onlangse navorsing het dikwels bevind dat die beskawing plaaslik en sonder immigrasie ontwikkel het - die beweerde immigrasie van Skandinawiese Gote is as mite beskou. Ander navorsers neem aan dat 'n klein groep Skandinawiërs (die Amale waarna in die "Getica" verwys word - alhoewel die Amale nie voor die 4de eeu histories gestaaf kan word nie) na die gebied geëmigreer en met die inheemse bevolking vermeng het.

Argeologiese vondse staaf in elk geval geen immigrasie uit Skandinawië nie. Dit is een rede waarom navorsers Jordanes se ontstaansgeskiedenis ("Origo gentis") in twyfel trek.



</doc>
<doc id="44074" url="https://af.wikipedia.org/wiki?curid=44074" title="Westelike Provinsie (Zambië)">
Westelike Provinsie (Zambië)

Zambië se Westelike Provinsie is die mees suidwestelike van die land se nege provinsies en grens in die suide aan Namibië se Caprivistrook en in die weste aan Angola. Die provinsie beslaan 126 386 km, die naasgrootste in die land en amper 17% van die totale oppervlak. Dit is net ietwat kleiner as Griekeland.

Die Westelike Provinsie het naas die Noordwestelike Provinsie die land se kleinste bevolking en ook net laasgenoemde provinsie is yler bevolk. Die bevolking per vierkante kilometer was in 2009 net 7,62, vergeleke met die landswye gemiddeld van 17,03. Die geskatte bevolking was 962 871 in 2009, 'n toename van meer as 300 000 vergeleke met die 1990-sensus.

Die hoofstad, Mongu, is met 'n geskatte inwonertal in 2009 van 66 382 die grootste nedersetting. Die enigste ander dorpe met 'n noemenswaardige bevolking, is Sesheke (30 686 volgens die 2009-skatting), Kaoma (17 380) en Senanga (11 661).

Die Westelike Provinsie het in die koloniale tydperk as die protektoraat Barotseland bekend gestaan en was enig in sy soort danksy verdrae tussen die destydse opperhoof, Lewanika, en die British South Africa Company. Dit het onder meer immigrasie na die protektoraat beperk en die "Barotse Native Government" en opperhoof mag oor alle aangeleenthede wat die inheemse bevolking raak, gegee.

Die grootste stam in die provinsie is die Lozi, wat hierheen gemigreer het uit die Luba Lunda-koninkryk (wat sy hoogtepunt in die 17de en 18de eeu bereik het) in die huidige Demokratiese Republiek van die Kongo. Enkele eeue later is die Lozi deur die Makalolo verower, wat uit Suid-Afrika voor Shaka Zulu gevlug het. Dié stam se taal, Sikololo, het die Barotse-vlaktes se omgangstaal geword en hulle kultuur leef nog vandag onder inwoners voort, hoewel die Lozi in 1864 in opstand gekom en die Makololo so te sê uitgewis het. Die Lozi se opperhoofman staan as die Litunga beken. Stamlede spits hulle veral op beesboerdery toe.


</doc>
<doc id="44078" url="https://af.wikipedia.org/wiki?curid=44078" title="Vlag van Ethiopië">
Vlag van Ethiopië

Die nasionale vlag van Ethiopië (Amharies: የኢትዮጵያ ሰንደቅ ዓላማ, "yäItyoṗya Sändäq ʿAlama"; of የኢትዮጵያ ባንዲራ, "yäItyoṗya Bandira") is op 6 Februarie 1996 amptelik in gebruik geneem. Die drie tradisionele kleure (groen, geel en rooi) dateer terug na Keiser Menelik (1889–1913) en is vir die eerste keer in 1895 gebruik. Die huidige vlag en embleem is aanvaar na die omverwerping van die Marxistiese Mengistu-regime wat van 1974 tot 1991 regeer het.

Die embleem is veronderstel om die diversiteit asook die eenheid van die land te weerspieël. Blou verteenwoordig vrede, die vyfpuntige ster verteenwoordig diversiteit en eenheid en die strale van die son verteenwoordig vooruitgang. Die groen stel die grond en hoop vir die toekoms voor, die geel stel vrede en liefde voor en die rooi stel krag voor.

Volgens die huidige interpretasie dui die kleure aan:



</doc>
<doc id="44079" url="https://af.wikipedia.org/wiki?curid=44079" title="Oopbronkode">
Oopbronkode

Oopbronkode (Engels: Open source ) verwys na 'n versameling van sagtewarelisensies waardeur sagteware se bronkode in die openbaar toeganklik gemaak kan word, met die veronderstelling dat dit die verdere ontwikkeling en bevordering van hierdie sagteware sal bewerkstellig.

Oopbronsagteware (Engels: "Open source software") staan onder een van die "Open Source Initiative" (OSI) se erkende lisensies. Hierdie organisasie is bemoeid met die assessering van sagteware volgens die kriteria van die "Open Source Definition", wat met die beskikbaarheid van die bronkode te doen het. Hierdie kriteria het verskeie ooreenkomste met die definisie van vrye sagteware.

Na die publikasie van die opstel "Die katedraal en die basaar" van Eric Steven Raymond in 1997 deur Eric Steven Raymond, besluit Netscape in die jaar 1998 om in die lig van Microsoft se dominansie in die webblaaiermark die bronkode van die Netscape Navigator webblaaier vry te stel wat nie meer ekonomies lewensvatbaar was nie. Uit hierdie vrygemaakte bronkode ontstaan later die Mozilla-projek en die populêre webblaaier Firefox.

Kort daarna bevind Raymond, Bruce Perens 'n IT-spesialis, en Tim O'Reilly, die stigter van O'Reilly-uitgewers, dat die gemeenskap vir vry sagteware beter bemarking benodig. Om vry sagteware ten toon te stel as meer
besigheidsvriendelik en minder ideologies belas, word besluit om 'n nuwe bemarkingsterm vir vrye sagteware daar te stel. Die begrip "Open Source" word van daar af algemeen in
bemarkingsinisiatiewe benut en van daar ook die naam van die "Open Source Initiative" (OSI) wat gestig is deur Raymond, Perens en O'Reilly. Dié stigting skep oopbronlisensies wat aan
die behoeftes van die "Open-source" omgewing en sy sal filosofie voldoen, maar wat ook vir besighede van belang sal wees. Een van die bekendste lisensies wat hierdeur onststaan het, is die "Mozilla Public License".

Die Open Source Initiative wend die term "oopbron" aan op sagteware waarvan die lisensies aan die volgende drie karakteraanduiende kenmerke voldoen:


Hierdie eienskappe word gedetailleerd in die "Open Source Definition (OSD)" van die Open Source Initiative vasgelê.

Op die oog af is daar nie juis veel tussen die definisie van "Oopbronsagteware (Engels: "Open source software" en dié van "Vry sagteware" (Engels: "Free software") te onderskei nie. Die begrip
"oopbron" skyn egter die klem op die superioriteit van die ontwikkelingsproses te lê, (sien "The cathedral and the bazaar" deur Eric Steven Raymond) eerder die ontwikkelaarsperspektief
te beklemtoon, terwyl "Vrye sagteware" die nut vir die gebruiker en breër gemeenskap beklemtoon. Beide begrippe kan egter onderskeidelike assosiasies opwek wat nie met die oorspronklike bedoelings ooreenstem nie.

Die besluit om die tegniese term "oopbronsagteware" te vestig, soos voorgestel deur Christine Peterson van die "Foresight Institute", is deels gegrond op die moontlike waninterpretasie van die woord
'vry'. Die probleem lê daarin dat die Engelse term "free" beide gratis en vry beteken. Die "Free Software Foundation" (FSF) gebruik die woord in die sin van
vryheid (""Free as in speech, not as in beer"" – "Vry soos in spraak, nie bier nie"), tog word dit gereeld verkeerd met gratis geassosieer. Terselfdertyd
wek die term "Open source" nie die outomatiese assosiasie met die GPL (Engels: GNU-GPL) nie. Die GPL is saamgestel deur Richard Stallman wat ook die beweging vir vry
sagteware begin het, en word as gevolg van sy virale natuur (Sagteware wat GPL-gelisensieerde kode bevat, moet ook onder die GPL vrygestel word) deur sommige as een van die minder besigheidsvriendelike lisensies beskou.

Met die bekendstelling van die begrip word egter gekritiseer dat dit nog meer verwarring veroorsaak. Volgens Stallman, verwys dit na die bekombaarheid van die bronkode, maar sê egter niks oor die
vryheid om die kode te verander en herversprei nie. So dui byvoorbeeld die "PGP Corporation" die huidige weergawe van hul
kriptografie program "Pretty Good Privacy" (PGP) as "Open source" aan, aangesien die bronkode beskou kan word. Die verspreiding of verandering van hierdie kode is egter verbode, wat beteken dat
die program nie onder die werklike definisie van "Open source" val nie. As gevolg hiervan het vrysagteware-entoesiaste 'n vrye weergawe genaamd "GNU Privacy Guard" onder die GPL-lisensie geskep.

Die Stigting vir vrye sagteware (Engels: "Free Software Foundation", FSF) en in besonder Richard Stallman, kritiseer die "Open Source" beweging, in dat hulle die sosiaal-etiese aspekte rondom sagteware ignoreer en slegs op die tegniese en ekonomiese vrae konsentreer. So word luidens Stallman die kernidee van Vrye sagteware afgeskeep. Dié kernidee is naamlik dat die gebruikers van sagteware se essensiële vryhede gewaarborg moet word, en dat hierdie vryhede noodsaaklik en goed is vir die moderne samelewing in die algemeen. Dit is hierdie beklemtoning van die persoonlike, sowel as die brëer sosiale voordele van vrye sagteware, wat volgens Stallman 'n morele en etiese dimensie aan die vrysagteware-beweging verleen, maar wat nie in die oopbrongemeenskap te vinde is nie. Die term 'Vrye Sagteware' word hoofsaaklik geassosieer met die lisensies van die FSF ("GNU-GPL", "GNU LGPL" en GNU-Lisensie vir vrye dokumentasie). Hierdie lisensies is wel volgens die opvattings van die OSI vry, maar het egter die strenger vereiste dat verspreide afgeleide werke die selfde vryhede moet bewaar.

So alhoewel die terme "Vrye Sagteware" en "Open source" (Afrikaans: Oopbronkode) sinoniem aangewend word, verteenwoordig elk 'n onderskeidende interpretasie en wêreldbeeld. Die meeste mense en
organisasies, die na die term Vrye Sagteware verwys, sien 'n lisensie as onvry, indien dit enige beperkinge bevat met betrekking tot 'n begrensing van die verkoopsprys, die verpligting om verandering
openbaar te maak of die bepaling dat elke wysiging van die sagteware aan die oorspronklike outeur gestuur moet word. Die "Open Source Initiative" daarenteen aanvaar wel sulke lisensies as oopbronkode. Hierdie stand van sake is onder andere problematies omdat sagteware onder hierdie lisensies glad nie of slegs onder streng beperkinge in andere Vrye sagteware projekte aangewend kan word.

Om die benamingskonflik tussen "vrye sagteware" en "oopbronkode" te vermy, word deesdae gereeld die afkortings FLOSS (Engels: Free/libre open source software) en FOSS
(Engels: Free open source software) aangewend.

Die aanwending en ontwikkeling van oopbronkode en oopbronsagteware word deur beide individue en organisasies gedryf. Verskillende motiverings kan aangevoer word vir die gebruik van oopbronkode,
met kostebesparing een van die gewildste redes.





Gebruik van die term "oopbronkode" word nie net uitsluitlik tot sagteware beperk nie, maar word soms ook uitgebrei om na kennis en inligting te verwys. Voorbeelde
daarvoor is Opencola en Wikipedia. In hierdie opset word ook na Ope-inhoud of vrye inhoud verwys.

Die idee word ook aangewend in verskeie ontwikkelingsprojekte, waar daar soms na "Open hardware" (Afrikaans: "oop hardeware") verwys word. Hier word nie verwys na die vrye toegang tot hardeware
nie, maar na die vrye toegang tot alle nodige inligting oor hoe om die hardeware te bou.




</doc>
<doc id="44085" url="https://af.wikipedia.org/wiki?curid=44085" title="Vlag van Gaboen">
Vlag van Gaboen

Die nasionale vlag van Gaboen is op 9 Augustus 1960 amptelik in gebruik geneem. Die vlag vertoon ’n horisontale driekleur met ewe wye bane in (van bo na onder) groen, geel en blou.

Groen stel die reënwoude en die houtbedryf van die land voor, geel stel die ewenaar voor wat deur die middel van die land loop en blou stel die Atlantiese Oseaan voor.

Die ontwerp van die vlag van Gaboen stem baie ooreen met die vlag van Bandung, Indonesië, veral wanneer die vlae klein vertoon word.

Die vorige vlag van Gaboen het uit dieselfde kleure bestaan maar die boonste en onderste baan was heelwat breër as die middelste baan. Die Franse Driekleur het ook in die skildhoek gepryk. Toe Gaboen onafhanklikheid verkry het, is die Driekleur laat vaar en die geel baan, wat die ewenaar voorgestel het, is breër gemaak. In die ou vlag het groen die woude voorgestel en blou die see (Atlantiese Oseaan). In die nuwe vlag stel die groen die land se natuurlike hulpbronne voor, die geel stel die son voor en die blou stel die see voor.



</doc>
<doc id="44087" url="https://af.wikipedia.org/wiki?curid=44087" title="Vlag van Gambië">
Vlag van Gambië

Die nasionale vlag van die Gambië is op 18 Februarie 1965 amptelik in gebruik geneem. Dit was met die onafhanklikheidwording van Brittanje. Die vlag vertoon ’n horisontale driekleur met bane in (van bo na onder) rooi, blou en groen met wit fraaiings om die middelste blou baan.

Die vier kleure in die vlag het elkeen ’n simboliiese betekenis. Die rooi stel die son en die grasvlaktes voor, die blou stel die Gambiarivier voor wat deur Gambië vloei, die groen stel die land en die bosse voor en die wit fraaiings stel vrede voor.

Die rooi, blou en groen bane is nie ewe groot nie. Die rooi en groen bane is een-en-’n-half keer so breed as die blou baan. Die rooi en groen bane is elk een derde die hoogte van die vlag en die blou baan is 2/9. Saam met die fraaiings is die blou baan ook een derde in die hoogte. Die fraaiings is elk dus 1/18 in die hoogte van die vlag.

Tot onafhanklikheid in 1965 was Gambië onder Britse beheer. Tussen 1821 en 1888 het dit deel uitgemaak van Brits-Wes-Afrika en is ’n vlag van die kolonie gebruik (’n blou Britse vaandel) met die koloniale embleem. In 1888 het Gambië ’n afsonderlike kolonie geword en is ’n nuwe embleem in gebruik geneem en die vlag is daarvolgens aangepas.

Die vlag het onveranderd gebly ten tyde van die Senegambiaanse Konfederasie van 1982 tot 1989.



</doc>
<doc id="44089" url="https://af.wikipedia.org/wiki?curid=44089" title="Vlag van Ghana">
Vlag van Ghana

Die nasionale vlag van die Ghana is op 6 Maart 1957 amptelik in gebruik geneem (dit is die dat wat Ghana onafhanklik van die Verenigde Koninkryk verkry het). Die vlag vertoon ’n rooi-geel-groen driekleur (die Pan-Afrika kleure) met ’n swart ster in die middel van die geel baan.

Die kleure van die Ghanese vlag (die Pan-Afrika kleure) simboliseer die land se onderlinge band en onafhanklikheid van Afrika-lande. Baie ander Afrika-lande het die kleure van die Ethiopiese vlag in gebruik geneem, waarvan Ghana die eerste was om dit te doen.

Elke kleur op die vlag het ook ’n simboliese betekenis. Rooi stel die bloed van diegene voor wat om onafhanklikheid geveg het (wat ironies is aangesien Ghana op ’n vreedsame manier onafhanklikheid verkry het), geel (goud) stel die rykdom van Ghana se natuurlike hulpbronne voor (die naam "Goudkus", soos die belangrikste deel van Ghana onder Britse bewind geheet het is ’n goeie aanduiding), groen stel die woude en vrugbare akkers van die land voor en die vyfpuntige swart ster stel die vryheid van Afrika voor.

As Britse kolonie (1877 tot 1957) was die naam van die gebied die Goudkus. ’n Blou britse vaandel met die koloniale wapen van die Goudkus aan die wapperkant is toe amptelik gebruik. Op die koloniale wapen staan ’n olifant voor ’n palmboom en ’n groen berglandskap. Onder die olifant staan in rooi letters die voorletters van die gebied (G.C.). Gambië en Sierra Leone, ook voormalige Britse kolonies, het dieselfde koloniale wapen gebruik maar met hul eie voorletters daarop (G. en S.L. onderskeidelik).

Enkele jare na onafhanklikheidwording is die geel in die vlag na wit verander, wat die kleur van die Convention People’s Party was. Hierdie verandering is in 1966 ongedaan gemaak.



</doc>
<doc id="44093" url="https://af.wikipedia.org/wiki?curid=44093" title="Sentrale Provinsie (Zambië)">
Sentrale Provinsie (Zambië)

Zambië se Sentrale Provinsie is, soos die naam aandui, 'n provinsie in die middel van dié Midde-Afrikaanse republiek. Volgens oppervlak is dit die vierde grootste van die land se nege provinsies, maar volgens bevolking slegs die sesde. 

Die Sentrale Provinsie beslaan 94 395 km, amper 12,5% van Zambië se totale oppervlakte en strek oor meer as 400 km van die suidweste tot die noordooste. Dit is die enigste van die land se provinsies wat aan elke ander provinsie grens, maar deel net 'n kort buitelandse grens met die Demokratiese Republiek van die Kongo. Zambië se hoofspoorlyn en die Great North Road sny die Sentrale Provinsie in die helfte vanwaar dit net noord van Lusaka oor die provinsie se grens kom, deur die provinsiale hoofstad, Kabwe, loop en tot by die naasgrootste dorp, Kapiri Mposhi. Van hier loop die spoorlyn reguit noord tot in die Koperstreek, enkele kilometer verder, maar die Great North Road swenk noordoos in Serenje se rigting. Die dorp is ook die beginpunt van die Tazara-spoorlyn, wat strek tot by die uitvoerhawe van Dar-es-Salaam in Tanzanië.
Die Sentrale Provinsie se bevolking het tussen die 1990-sensus en 'n 2009-skatting byna tweevoudig toegeneem tot 1 351 591, oftewel net meer as 'n tiende van die totaal. Die bevolkingsdigtheid van 14,32 mense per vierkante kilometer is die derde laagste van die nege provinsies, maar die bevolking neem die tweede vinnigste toe.

Die provinsiale hoofstad, Kabwe, is met 'n geskatte inwonertal in 2009 van 211 543 die land se vierde grootste stad en selfs nog meer sentraal geleë as die hoofstad, Lusaka, wat juis om dié rede in 1935 amptelik vir Livingstone as hoofstad van die destydse Noord-Rhodesië vervang het. Westerlinge het die provinsie se ryk neerslae lood, sink en vanadium in 1903 ontdek en die gevolglike myn op Kabwe het tot die provinsie se ontwikkeling aanleiding gegee. Die hoofstad het ongeveer vier keer meer inwoners as Kapiri Mposhi se geskatte 2009-inwonertal van 52 931. Mumbwa is die derde grootste nedersetting met 23 469 (2009-skatting), gevolg deur Mkushi en Serenje.

Die Lunsemfwa-waterval, in die rivier met dieselfde naam, lê sowat 90 km oosnoordoos van Kabwe en is meer as honderd meter hoog. 'n Hidrokragsentrale is hier opgerig om krag aan die myn by die hoofstad te voorsien. 


</doc>
<doc id="44094" url="https://af.wikipedia.org/wiki?curid=44094" title="Serenje">
Serenje

Serenje is die vyfde grootste dorp van Zambië se Sentrale Provinsie en gee ook sy naam aan die distrik, waarvan die dorp die administratiewe setel is. Die geskatte bevolking was in 2009 9 473, 'n toename van minder as duisend vergeleke met die 2000-sensus.

Die dorp het 'n spoorwegstasie van die Tazara-spoorlyn, 200 km oosnoordoos van die spoorlyn se beginpunt by Kapiri Mposhi. Die dorp lê ook aan die Great North Road, wat van hier noordoos 236 km tot by Mpika strek, dan 260 km tot by Isoka en uiteindelik nog 109 km tot by Tunduma aan die grens met Tanzanië. Die ou Great North Road swenk by Mpika noord tot op Kasama.

Hoewel Serenje twee motels het, is albei raserig. Reisigers wat in die omgewing wil oornag, word aangeraai om 50 km verder met die Great North Road te ry tot by die Kundalila-waterval, 13 km van die hoofpad af. Daar is ook 'n piekniekplek langs die Kaomberivier wat helder en rustig vloei tot dit by die waterval skielik 65 meter ver val tot in 'n swempoel. 'n Voetpad lei na die bopunt van die waterval en van daar is die uitsig oor die Laungwa-vallei een van die mooiste in Zambië.


</doc>
<doc id="44095" url="https://af.wikipedia.org/wiki?curid=44095" title="Suid-Rhodesië">
Suid-Rhodesië

Suid-Rhodesië (Engels: "Southern Rhodesia", amptelik "Kolonie van Suid-Rhodesië", Engels: "Colony of Southern Rhodesia"; vernoem na Cecil Rhodes) was tot en met die ontbinding van die Sentraal-Afrikaanse Federasie aan die einde van 1963 die naam van die teenswoordige Zimbabwe. Van 1964 tot onafhanklikwording in 1980 het die land as Rhodesië bekend gestaan. Sir Leander Starr Jameson het in 1895 die naam Rhodesië aan die gebied gegee ter ere van Cecil John Rhodes. Groot-Brittanje het die gebied in 1923 geannekseer en dit so genoem om dit te onderskei van die teenswoordige Zambië, wat in daardie jaar Noord-Rhodesië geword het.

Garfield Todd was die Eerste Minister van Suid-Rhodesië vanaf 1953 tot 1958 maar vanaf 1953 was Suid-Rhodesië deel van die Sentraal-Afrikaanse Federasie.



</doc>
<doc id="44097" url="https://af.wikipedia.org/wiki?curid=44097" title="Levy Mwanawasa">
Levy Mwanawasa

Levy Patrick Mwanawasa (3 September 1948 tot 19 Augustus 2008) was Zambië se derde president wat die land geregeer het van Januarie 2002 tot sy dood in 2008.

Sy voorganger was Frederick Chiluba en sy opvolger Rupiah Banda, wat adjunkpresident ten tyde van sy dood was en waargeneem het tot hy tydens 'n buitengewone presidentsverkiesing op 30 Oktober 2008 tot dié amp verkies is. Mwanawasa se grootste bydrae was sy pogings om korrupsie uit te wis. Hy het van 1991 tot 1994 as adjunkpresident gedien. Hy was ook parlementslid van die Movement for Multiparty Democracy vir die kiesafdeling Chifubu. In 1996 daag hy Chiluba uit om die presidentskap van die MMD, maar tree uit die politiek toe hy die aftog moes plaas en tree eers weer toe tot die openbare lewe toe die party hom in Augustus 2000 as kandidaat verkies vir die presidentsverkiesing op 27 Desember 2001, wat hy wen met net 29% van die stemme.

Mwanawasa is gebore op die myndorp Mufulira in die Koperstreek van wat toe Noord-Rhodesië was as die tweede van 10 kinders. Hy verwerf 'n graad in die regte aan die Universiteit van Zambië en gaan werk van 1974 tot 1978, toe hy sy eie regspraktyk, Mwanawasa & Company, begin. In 1985 dien hy in 'n hoë regsamp in die regering, maar hervat sy privaat praktyk die volgende jaar.

In 1989 lei hy die regspan wat lt.genl. Christon Tembo moes verdedig in sy saak van hoogverraad, strafbaar met die doodstraf, omdat hy daarvan verdink is dat hy saamgesweer het om pres. Kenneth Kaunda se regering omver te werp. Tembo wen die saak en Mwanawasa se gewildheid neem toe onder Kaunda se teenstanders. Toe Frederick Chiluba in Desember 1991 tot president verkies word, stel hy Mwanawasa aan as sy adjunk, wat daartoe lei dat hy sy regspraktyk in Maart 1992 verlaat.

Op 8 Desember 1991 doen Mwanasa veelvuldige beserings in 'n ernstige motorongeluk op en word in Johannesburg behandel, waar hy drie maande lank in die hospitaal bly. Dié ongeluk het sy spraak vir die res van sy lewe aangetas.

Mwanawasa het tot en met sy bedanking in 1994 as adjunkpresident gedien. Ná hy Chiluba in 1996 sonder welslae om die presidentskap van die MDD uitgedaag het, het hy uit die politiek getree tot die party hom in Augustus 2000 as sy kandidaat vir die presidentsverkiesing op 27 Desember 2001 aangewys het.

Mwanawasa wen die verkiesing met net 29% van die stemme teen 10 ander kandidate, onder meer twee voormalige adjunkpresidente. Hy is op 2 Januarie 2002 ingeseën. Opposisiepartye het die uitslag in die hof betwis, maar die Hooggeregshof het uiteindelik beslis dat hoewel daar foute tydens die verkiesing was, was die ongerymdhede nie voldoende om Mwanawasa se oorwinning ongeldig te verklaar nie.

Ter wille van nasionale versoening, het Mwanawasa talle lede van opposisiepartye in sy eerste kabinet aangestel. In Januarie 2006 vra hy om verskoning vir die volk omdat hy in gebreke gebly het om werk te maak van armoede in Zambië. Destyds moes driekwart van die inwoners met minder as een Amerikaanse dollar per dag oor die weg kom, die Verenigde Nasies se maatstaf van absolute armoede. Dieselfde jaar verkies die MDD hom vir nog 'n vyf-jaar-termyn as president van die party.

Mwanawasa was op 28 September 2006 weer die MDD se presidentskanditaat en wen dié keer met 42,98% van die stemme. Hy is op 3 Oktober vir nog 'n termyn van vyf jaar ingehuldig en wys kort daarna vir Rupiah Banda aan as sy opvolger.

Buitelandse beleggers het van Mwanawasa gehou omdat hy 'n veldtog teen korrupsie van stapel laat loop het. Tydens sy twee ampstermyne het die land heelwat buitelandse belegging gelok. Sy beleid het inflasie, wat in 'n stadium by 200% gedraai het, in bedwang gebring en sommige van die voordele na die armes versprei. Toeriste en wit boere het hulle toenemend na Zambië gewend, pleks van Zimbabwe. Hy het ook gehelp om Livingstone as 'n voorkeur-toeristebestemming ontwikkel. Zambië het heelwat buitelandse skuldverligting en hulp gekry danksy Mwanawasa se skoon regering. In die geheel het ekonomiese groei tot sowat 6% per jaar toegeneem. Hy was een die eerste Afrika-leiers wat pres. Robert Mugabe openlik gekritiseer het en ná sy dood was Morgan Tsvangirai een van die eerste leiers wat sy meegevoel betoon het.

Mwanawasa het in April 2006 'n ligte beroerte gehad en op 29 Junie 2008, terwyl hy in Egipte 'n spitsberaad van die Afrika-unie bygewoon het, nog een. Op 1 Julie is hy per vliegambulans na Parys vir behandeling gebring. Hy het daar behandeling gekry tot en met sy dood om 10:30 (Zambiese tyd) op 19 Augustus. 'n Landswye routydperk van sewe dae is later verleng tot 21.

Sy liggaam is per Franse militêre vegvliegtuig Lusaka toe gebring waar dit in staatsie gelê het tot dit van 25 tot 29 Augustus na verskillende provinsiale hoofstede gebring is, vergesel van MDD- en opposisieleiers asook sy gesin, waaronder sy vrou, Maureen, met wie hy in 1988 getroud is. Sy begrafnis is op 3 September gehou om saam te val met wat sy sestigste verjaardag sou wees. Veertien Afrika-staatshoofde het dit bygewoon, waaronder Thabo Mbeki en Mugabe.


</doc>
<doc id="44098" url="https://af.wikipedia.org/wiki?curid=44098" title="Godfrey Huggins">
Godfrey Huggins

Sir Godfrey Martin Huggins (amptelik burggraaf Malvern – "the Right Honourable First Viscount of Rhodesia and of Bexley") (gebore Bexley, Kent, Engeland 6 Julie 1883, oorlede Salisbury, Rhodesië 8 Mei 1971) was dokter, eerste minister van Suid-Rhodesië (1933 tot 1953) en van die Sentraal-Afrikaanse Federasie (1953 tot 1956). 

Huggings kry sy skoolopleiding aan Malvern-kollege en kwalifiseer daarna as dokter in Londen in 1906. Tot 1911 werk hy in Londense hospitale en verhuis toe na Suid-Rhodesië. Hy wou slegs 'n paar maande bly, maar besluit om hom in die gebied te vestig na hy 'n vennootskap aangebied word. Tydens die Eerste Wêreldoorlog dien hy in Engeland en op Malta en raak in dié tyd 'n kenner op die gebied van wonde en amputasies, waaroor hy talle boeke en geskrifte publiseer. In 1918 keer hy terug na sy aangenome land.

Reeds in 1924 betree Huggins die politiek as lid van die eerste Wetgewende Vergadering ingevolge verantwoordelike regering as lid van die Rhodesian Party en die jaar daarna word hy partyleier. In 1933 is hy met 'n klein meerderheid herkies en vorm later 'n koalisie met sir P.D.L. Flynn, wat lei tot die geboorte van die United Party. Hoewel hy as suksesvolle politikus ontluik het, was hy nog jare lank ook in privaat praktyk. In 1941 slaan die Britse koning hom tot ridder.

Huggins was 'n voorstander van noue bande met Brittanje, maar was nietemin sedert 1935 ten gunste van samesmelting met die twee protektorate noord van Suid-Rhodesië, naamlik Noord-Rhodesië en Njassaland. Brittanje het dié beweging gekeer en uiteindelik word Huggins in 1953 die eerste premier van die Sentraal-Afrikaanse Federasie, 'n amp wat hy beklee tot met sy aftrede in 1956.

In Januarie 1955 maak die koningin hom 'n burggraaf en hy kies 'n titel bestaande uit die name van sy skool, geboorteplek en sy aangenome vaderland. Ten tyde van sy aftrede het hy die rekord gehou vir die langs dienende Statebondsleier, 7 829 dae.



</doc>
<doc id="44099" url="https://af.wikipedia.org/wiki?curid=44099" title="Oostelike Provinsie (Zambië)">
Oostelike Provinsie (Zambië)

Die Oostelike Provinsie is een van Zambië se nege provinsies en, soos die naam aandui, in die ooste van die land geleë. Dit grens in die weste aan die Lusaka-provinsie, die Sentrale Provinsie en die Demokratiese Republiek van die Kongo, in die noordweste en noorde aan die Noordelike Provinsie, in die ooste aan Malawi en in die suide aan Mosambiek. Die provinsie beslaan 69 106 km, die sesde grootste in die land. Die geskatte bevolking was in 2009 1 753 369, die derde meeste.

Die hoofstad is Chipata aan die grens met Malawi. Die dorp se bevolking het snel toegeneem van 52 213 volgens die 1990-sensus tot 105 400 (2009-skatting). Ander belangrike dorpe (met geskatte bevolking in 2009 tussen hakies) is Petauke (26 065), Katete (15 578) en Lundazi (15 190).


</doc>
<doc id="44100" url="https://af.wikipedia.org/wiki?curid=44100" title="Noordelike Provinsie (Zambië)">
Noordelike Provinsie (Zambië)

Die Noordelike Provinsie is een van Zambië se nege provinsies en, soos die naam aandui, in die noorde van die land geleë. Dit grens in die weste aan Luapula, in die noorde aan Tanzanië en die Demokratiese Republiek van die Kongo en in die suide aan die Sentrale Provinsie en aan die Oostelike Provinsie.

Die provinsie beslaan 147 106 km² en die geskatte bevolking was in 2000 1 604 388. Die hoofstad is Kasama. Die ander vername dorpe is Mpika, Isoka en Mpulungu.

Die Noordelike Provinsie se infrastruktuur vir toeriste is nog redelik swak ontwikkel, maar dit het nietemin talle nasionale parke en wildernisgebiede asook pragtige landskappe. Die gebied kry hoë reënval en het groot riviere en talle mooi watervalle wat uitloop in mere wat Europese ontdekkingsreisigers eeue lank geboei het. David Livingstone, wat onder meer in die provinsie na die oorsprong van die Nyl gesoek het, het juis hier op 1 Mei 1873 aan disenterie en malaria beswyk.


</doc>
<doc id="44101" url="https://af.wikipedia.org/wiki?curid=44101" title="Noordwestelike Provinsie (Zambië)">
Noordwestelike Provinsie (Zambië)

Die Noordwestelike Provinsie is die mees ylbevolkte van Zambië se nege provinsies met 'n geskatte bevolking in 2009 van net 784 254, oftewel 6% van die totaal. Dit is die derde grootste provinsie, maar die bevolkingsdigtheid van 6,23 mense per vierkante kilometer (2009-skatting) is die minste.

Die provinsiale hoofstad is Solwezi in die noordelike uithoek, naby aan die grens van die Demokratiese Republiek van die Kongo. Die inwonertal was in 2009 slegs 5 949, wat dit die kleinste provinsiale hoofstad en ook slegs die agtste grootste nedersetting in die provinsie maak. Die grootste dorp is Kansanshi, waarvan die geskatte bevolking in 2009 49 956 was.

Die provinsie grens, buiten drie ander Zambiese provinsies en die DRK ook aan Angola.


</doc>
<doc id="44102" url="https://af.wikipedia.org/wiki?curid=44102" title="Solwezi">
Solwezi

Solwezi is 'n dorp in die noordweste van Zambië en ondanks sy geskatte bevolking van net 5 949 in 2009 die Noordwestelike Provinsie se hoofstad.

Die dorp verleen sy naam aan een van Zambië se agt Rooms-Katolieke bisdomme wat in 2004 uit 67 048 lidmate bestaan het, oftewel amper 10% van die inwoners van die bisdom – heelwat minder as die landswye gemiddeld van 28% Katolieke. 'n Satellietkampus van die Universiteit van Zambië was veronderstel om tot onafhanklike universiteit te ontwikkel, maar die plan is nooit uitgevoer nie.

Die beste manier om Solwezi te bereik is per pad uit die Koperstreek, 173 km van Chingola af. Dit is 'n bedrywige dorp met vulstasies, banke en winkels vir basiese voorrade. Hier is selfs 'n winkel (in Independencelaan) van die Suid-Afrikaanse kruidenier Shoprite. Die Changa Changa Hotel bied redelike verblyf.



</doc>
<doc id="44105" url="https://af.wikipedia.org/wiki?curid=44105" title="Richard Stallman">
Richard Stallman

Richard Matthew Stallman (gebore op 16 Maart 1953 in Manhattan, New York Stad) is 'n Amerikaanse aktivis vir vrye sagteware, kuberkraker en programmeerder – ook onder sy voorletters as RMS bekend. Stallman is die stigter van die GNU-projek. Aan hom word 'n beduidende aandeel van die sukses van GNU/Linux toegeskryf, en hy was die eerste voorsitter van die "Free Software Foundation", waar hy onder meer die "GNU General Public License" ontwikkel het.



</doc>
<doc id="44108" url="https://af.wikipedia.org/wiki?curid=44108" title="Rekonstruksie van Europa na die Eerste Wêreldoorlog">
Rekonstruksie van Europa na die Eerste Wêreldoorlog

Hierdie artikel bespreek die heropbou van Europa na die Eerste Wêreldoorlog.

Die wapenstilstand wat 'n oorwonne Duitsland aan die end van die Eerste Wêreldoorlog aanvaar het, het hom in 'n weerlose toestand gelaat waarin dit vir hom heeltemal onmoontlik was om gewapende weerstand voort te sit. Al waarop hy nog kon hoop, was 'n finale vrede volgens die beginsels neergelê in president Wilson se beroemde ,Veertien Punte" wat hy in Januarie 1918 wêreldkundig gemaak het. Hierdie beginsels is aanvaar as 'n basis vir 'n duursame vrede.

Vredesverdrae, só het president Wilson verklaar, moes in die openbaar opgestel word en nie deur geheime diplomasie nie. Die vryheid van die see moes vasgestel word, en bewapening moes internasionaal beperk word. Alle gebied in België, Frankryk, Italië en die Balkan wat deur vyandelike moondhede beset was, moes ontruim en teruggegee word en die herafbakening van grense moes op die basis van duidelik waarneembare nasionaliteitsgrense geskied. Pole moes as 'n onafhanklike staat met toegang tot die see opgerig word. Ten slotte moes 'n algemene bond van volke van die hele beskaafde wêreld gevorm word wat toekomstige oorloë moes voorkom.

Die oorlog het Europa waarlik in 'n erbarmlike toestand gelaat. Alhoewel Duitsland self skaars deur die verwoesting van die oorlog geraak was, was aansienlike dele van België, Frankryk en Pole verwoes. Stede en dorpe was verwoes en uitgestrekte landboustreke nutteloos gemaak en myne en nywerhede geruïneer. Veel erger was die uitwerking van die oorlog op die mense. Baie miljoene jong mense het gesneuwel en baie miljoene meer was sterwend as gevolg van gebrek aan voedsel of weens siektes. Daar was geen land in Europa wat nie as gevolg van ondervoeding gely het nie. Selfs in neutrale lande soos Nederland het die kinders weens ondervoeding gely. In party lande soos Pole het die arm boere in hul nood wortels, gras en akkers geëet. Ook was die politieke toestand in Europa onseker. Die ou regerings in Rusland, Duitsland en Oostenryk-Hongarye het in duie gestort en die nuwe republikeinse regerings was nog nie behoorlik gevestig nie.

Onder sulke omstandighede het die afgevaardigdes van twee-en-dertig volke vroeg in 1919 by die konferensie in Parys vergader. Rusland, wat reeds 'n tyd lank nie meer aan die oorlog deelgeneem het nie, was nie verteenwoordig nie, nog minder die oorwonne lande Duitsland, Oostenryk, Bulgarye en Turkye. Die sogenaamde ,Groot Vier’’ het by die Konferensie die meeste invloed uitgeoefen. Hulle was president Wilson, wat die Verenigde State verteenwoordig hef, Lloyd George en Orlando, die Britse en Italiaanse eerste ministers, en Clemenceau, die leier van die Franse afgevaardiging, wat voorsitter van die Konferensie was.

Dit was uit die staanspoor duidelik dat die vier manne hemelsbreed verskil het ten opsigte van hul sienswyses in verband met die bepalinge van die vrede wat die oorwonne volke opgelê moes word. Wilson is in Engeland en Europa as die apostel van wêreldvrede verwelkom. Hy het verklaar dat Amerika geen grondgebied of skadevergoeding begeer het nie. Ongelukkig is hy egter nie in sy sienswyse deur sy landgenote ondersteun nie, van wie die meerderheid nog aan 'n beleid van isolasie geglo het. Lloyd George het 'n opdrag van sy kiesers gehad om te eis dat Duitsland al die koste van die oorlog moes betaal. Op daardie tydstip het baie mense geglo dat Duitsland alleen vir die oorlog verantwoordelik was. Orlando het soveel grondgebied vir Italië opgeëis dat 'n ernstige onenigheid tussen hom en Wilson ontstaan het. Clemenceau se vernaamste oogmerk was om Frankryk teen toekomstige Duitse aggressie te vrywaar.

Uiteindelik is die vredesvoorwaardes na langdurige beraadslaging opgestel, en die twee Duitse afgevaardigdes is gedwing om die verdrag in die Spieëlsaal te Versailles op 28 Junie 1919 te onderteken. Dit was vir die Duitsers vernederend, want die Duitse keiserryk is in daardie selfde saal in 1871 uitgeroep. Daarná is afsonderlike vredesverdrae met Oostenryk, Hongarye, Bulgarye en Turkye gesluit. Die vrede met Turkye is weens binnelandse veranderinge wat in dáárdie land deur 'n onverskrokke militêre leier, Moestafa Kemâl, teweeggebring is, nooit bekragtig nie. 'n Gewysigde verdrag is in 1923 onderteken. Die hoop is gekoester dat die Vrede van Versailles 'n vrede sou wees wat oorlog in die toekoms sou voorkom. Die tyd sou egter toon dat daar bepalinge in die verdrag was wat later tot ernstige onenigheid sou lei. Die Vredesvoorwaardes was 'n skok vir die Duitsers, alhoewel hulle self by Brest-Litowsk strenge voorwaardes aan die Russe voorgeskryf het.

Die Verdrag van Versailles wat met Duitsland gesluit is, is 'n lang dokument, wat uit twee dele bestaan. Die eerste deel is gewy aan die skema vir die oprigting van 'n Volkebond. Die Handves van die Volkebond is inderdaad in al die ander verdrae ingesluit. Die oogmerke van dié bond ter versekering van wêreldvrede en besonderhede aangaande sy organisasie en lidmaatskap is daarin uiteengesit. Die tweede deel bevat verskeie bepalinge in verband met strawwe wat op die oorwonne volk gelê is.

Dit is nodig om die gebiedsreëlings vervat in die verskillende verdrae op te som. Duitsland het Elsas-Lotharinge aan Frankryk en 'n klein stukkie grondgebied aan België afgestaan, en 'n deel van Sleeswyk is aan Denemarke teruggegee, nadat 'n volkstemming gehou is. Die Saarvallei met sy waardevolle steenkoolvelde sou deur Frankryk vyftien jaar lank beset word. Pole is as afsonderlike republiek opgerig en het van Duitsland 'n groot stuk van Opper-Silesië, die merendeel van Posen en Wes-Pruise verkry.

Oos-Pruise is dus van die res van Duitsland afgesny en aan Pole is 'n ,korridor" of deurgang na die Oossee gegee. Danzig, wat in hierdie strook geleë was, is tot vrystad verklaar ten einde die Pole in staat te stel om sy dokke te gebruik en die spoorweg te beheer. Duitsland het altesame omtrent een-sewende van sy grondgebied en bevolking in Europa verloor. Die Geallieerdes was sterk voorstanders van die nasionaliteitsbeginsel. Die toepassing van hierdie beginsel in die geval van die Oostenrykse keiserryk het beteken dat hy feitlik uitmekaar geruk is en dat Oostenryk 'n verarmde staat geword het. Galicië is aan Pole gegee. Boheme en Morawië en 'n stuk Hongaarse gebied is tot die nuwe Slawiese staat Tsjeggo-Slowakye gevorm waarin daar ook 'n groot aantal Duitsers was. Serwië is vergroot deur die insluiting van die Slawe in die suide van Oostenrykse keiserryk en verenig met Montenegro, Bosnië en Herzegowina. Hy word toe die nuwe staat Joego-Slawië onder die koning van Serwië. Triest, Istrië en die Trentino tesame met die Duitssprekende distrik Botzen is aan Italië gegee. Dalmasië, ten suide van Fiume, is deur Italië vurig begeer, maar is aan Joego-Slawië gegee. Dit het later baie kwaaie gevoelens veroorsaak. Uiteindelik het Italië Fiume gekry. Op hierdie wyse het Oostenryk 'n onbeduidende moondheid geword, wat heeltemal van die see afgesny is. Ten einde te verhoed dat die ses miljoen Duitsers in Oostenryk weer by Duitsland aansluit, is daar- bepaal dat sodanige vereniging slegs met die toestemming van die Raad van die Volkebond sou mag geskied.

Roemenië het groot aanwinste van hulpbronne en bevolking van Hongarye verkry. Hy het die hele Seweburge met sy uitgestrekte woude en waardevolle ertslae gekry. Daarbenewens het hy grondgebied van Oostenryk teruggekry en Bessarabië van Rusland. Die grootte van sy grondgebied is dus feitlik verdubbel. Bulgarye moes gebied aan beide Joego-Slawië en Griekeland afstaan en is van die Egeïese See afgesny.

In die noorde het Estland, Letland en Litaue, wat voorheen Russiese Oossee-provinsies was, onafhanklike state geword. Finland se onafhanklikheid is ten tyde van die Russiese Rewolusie in 1917 erken.
Duitsland moes al sy kolonies aan Groot-Brittanje, België, Frankryk en Japan afstaan. Verder het Turkye Sirië, Mesopotamië en Arabië verloor. Die Duitse en die Turkse kolonies, met uitsondering van Arabië, wat tot 'n onafhanklike staat gevorm is, is onder die beheer van verskeie state geplaas, wat mandate van die Volkebond aanvaar het. Só is Palestina as 'n mandaatgebied aan Brittanje gegee en het dit 'n tuiste vir die herstelde Joodse volk geword. Die Unie van Suid-Afrika sou vir Duits-Suidwes-Afrika verantwoordelik wees.

Die finansiële aspek van die vredesonderhandelinge was die oorsaak van groot moeilikhede. President Wilson was aanvanklik teen die gedagte van oorlogskadevergoeding gekant, maar uiteindelik het hy toegegee aan die druk van die kant van Brittanje en Frankryk, en is die vyandslande die verpligting opgelê om skadevergoeding te betaal. Die Geallieerdes het verwag dat Duitsland 'n kolossale ongespesifiseerde bedrag moes betaal vir oorlogskade wat wederregtelik in besette gebied aangerig is en vir skepe wat vernietig is. Hierdie bedrag is verder vergroot deur die insluiting van pensioene vir weduwees wat hulle mans verloor het en van ongeskiktheidspensioene aan diegene wat permanent vermink is. Dit het egter onmoontlik geblyk om herstelskulde te betaal, wat uiteindelik vasgestel is volgens die skaal van honderd miljoen pond jaarliks betaalbaar oor 'n tydperk van ses-en-sestig jaar. Hierdie skuld moes vereffen word deur 'n onmiddellike betaling in goud en goedere soos steenkool. Die betaling van so 'n groot bedrag as skadevergoeding het Duitsland so verarm dat hy nie meer in staat was om soos voorheen van ander nasies te koop nie, en dit het 'n ekonomiese ineenstorting veroorsaak.

As gevolg hiervan het Engelse fabrieke stilgestaan, Amerikaanse landbouprodukte kon nie verkoop word nie, en Europese lande het ook die nadelige uitwerking daarvan ondervind. Wat die opstellers van die vrede nie vooruit kon sien nie, was dat die Tweede Wêreldoorlog deur die finansiële ineenstorting van Duitsland, sowel as van 'n groot deel van Europa gevolg, sou word.

Duitsland is gedwing om hierdie krasse voorwaardes te aanvaar, en hy moes inderdaad deur sy ondertekening van die verdrag alleen verantwoordelikheid vir die oorlog aanvaar. Selfs Wilson was oortuig van die skuldigheid van die Hohenzollernse keiser Willem II aan die ontketening van die oorlog. Jare later het geskiedskrywers die werklike grondoorsake van die oorlog aan die lig gebring.

In die vredestraktate is ook die algemene vermindering van bewapening in die vooruitsig gestel. Die Duitse vloot het hom reeds oorgegee. Die vloot is egter deur sy Duitse bemannings in 1919 by Scapa Flow gesink. Die Duitsers moes ook die grootste gedeelte van hulle handelsvloot oorgee, en die Oostenrykers hul hele vloot. Die Duitse leër is tot 100,000 man beperk, diensplig afgeskaf en die vloot tot ses klein oorlogskepe beperk. Ten einde te verseker dat die bepalinge van die verdrag met Duitsland uitgevoer word, sou 'n besettingsleër bestaande uit Britse, Franse en Amerikaanse troepe minstens vyftien jaar lank in die Rynland aangehou word.

Een van die belangrikste kenmerke van die Verdrag van Versailles sowel as van die daaropvolgende verdrae met die ander moondhede was die aanvaarding van die nasionaliteitsbeginsel. Nog nooit tevore het staatsmanne op so 'n internasionale grondslag te werk gegaan nie. Alhoewel die verdrag sy teer plekke nagelaat het wat later wrywing kon veroorsaak, is 'n poging tog aangewend om die kaart van Europa opnuut te teken volgens die natuurlike grense van volk en taal en nie volgens die ou oorweging van magsewewig nie. Nuwe state is sover moontlik só gevorm dat hulle net een volk sou insluit.
Waar dit nie moontlik was nie, is daar spesifieke voorsiening vir die minderheidsgroepe gemaak, sodat hulle hul burgerregte sou bly geniet en volle vryheid in verband met hul taal en godsdiens sou bly behou. Die verantwoordelikheid om toe te sien dat dit gebeur, is spesifiek op die Volkebond geplaas. Die nuwe kaart van Europa soos dit te Versailles geteken is, was dus in baie opsigte 'n verbetering op die kaart van 1914. Volke soos Roemenië en Joego-Slawië is tot sterk state gevorm en deur die stigting van Pole en Tsjeggo-Slowakye het ou nasionale aspirasies herleef. Bowendien het vier Oossee-provinsies weer onafhanklik geword.

Nietemin het die vrede nie blywende en algemene tevredenheid gegee nie. Duitsland was ontevrede oor baie bepalinge, soos die Poolse korridor, die verlies van die Saarvallei en die verlies van sy kolonies. Oostenryk was heeltemal verarm en is inderdaad in 1938 deur Duitsland ingelyf. Die insluiting van minderheidsgroepe in groter state het spoedig aanleiding tot wrywing gegee.
President Wilson was 'n voorstander van die selfbeskikkings-beginsel. Daarvolgens moes geen volk aan 'n ander onderhorig gemaak word nie, tensy hy dit self begeer het. Hierdeur is die oprigting van verenigde state egter nie bevorder nie. Bowendien het Wilson verklaar dat die wêreld vir die demokrasie beveilig moes word. Die demokratiese beginsel is in die nuwe state toegepas, aangesien nuwe grondwette op demokratiese grondslag ingestel is. Lande soos Duitsland, Oostenryk en Hongarye is deur die oprigting van demokratiese regerings later hervorm. Sulke beginsels het in die teorie mooi geklink, maar ongelukkig het die vredemakers by Versailles hulle dikwels in die hitte van die oomblik meer deur hul eie nasionale belange laat lei.



</doc>
<doc id="44109" url="https://af.wikipedia.org/wiki?curid=44109" title="Gebeurtenisse wat tot die Eerste Wêreldoorlog gelei het">
Gebeurtenisse wat tot die Eerste Wêreldoorlog gelei het

Die gebeurtenisse wat tot die Eerste Wêreldoorlog gelei het verwys na voorvalle in Europa en elders wat gedurige wrywing tussen die verskillende Europese state veroorsaak het en eindelik op ’n wêreldoorlog in 1914 uitgeloop het. Dit word ook nou verbind met die verloop van gebeure in die Balkanstate ná die Frans-Pruisiese Oorlog. Dit was as gevolg van gebeurtenisse in die Nabye-Ooste dat Duitsland en Rusland mettertyd vervreemd geraak het en dat Rusland en Oostenryk as vyande teenoor mekaar te staan gekom het.

Brittanje en Frankryk het saam met Turkye teen Rusland kant gekies in die Krimoorlog om te verhinder dat die swak Turkse ryk verbrokkel. Destyds het Turkye oor die hele Balkanskiereiland tot so ver noord as die Donou geheers. Die vorstedomme Moldawië en Walachye aan die mond van dié rivier het ook onder Turkse beheer gestaan. Die regering van die Turkse sultan was egter korrup en hy was swak. Die Christene wat in dié gebiede gewoon het, wou die Turkse juk afwerp en onafhanklik word. Dié ideaal is reeds in 1830 deur die Grieke verwesenlik. Die Slawiese volke, soos die Serwiërs, Bulgare, Bosniërs en Montenegryne, het soortgelyke politieke aspirasies gekoester, en die provinsie Moldawië en Walachye eweneens. Dit was hierdie uiting van nasionaliteitsbewussyn wat die Balkanlande in 'n voortdurende toestand van onrus gehou het en dit die kruitvat van Europa gemaak het.

Kragtens die bepalinge van die Vrede van Parys sou Moldawië en Walachye aan die einde van die Krimoorlog (1856) 'n nasionale regering onafhanklik van Turkye gekry het. Hierdie twee vorstedomme wou egter verenig en algehele onafhanklikheid verkry, en hul vereniging is ten spyte van teenstand van Turkye, Oostenryk en Brittanje teweeggebring, toe die nasionale vergaderings van albei gebiede dieselfde prins gekies het. Die nuwe staat is Roemenië genoem en die kroon is aan prins Karel, 'n bloedverwant van Willem I, aangebied wat dus 'n natuurlike geneentheid jeens Duitsland gekoester het, wat ook in die Balkanstate belang gestel het.

Ook op 'n ander manier het die voorwaardes van die verdrag nie die gewenste uitwerking gehad nie. Daar is bepaal dat nóg Rusland nóg Turkye oorlogskepe in die Swartsee sou hou. Ná die nederlaag van Frankryk in die Frans-Pruisiese oorlog het Rusland die geleentheid benut om hierdie bepalinge van die vorige verdrag te ignoreer en het hy 'n begin gemaak met die versterking van Sebastopol en die heropbou van sy vloot in die Swartsee, 'n stap waarteen Brittanje slegs protes kon aanteken.

Benewens sy ou ambisie om sy invloed suidwaarts in die Balkanskiereiland uit te brei en veral Konstantinopel in besit te kry, het Rusland ook uit hoofde van sy godsdiens (die Oosters-Ortodokse Kerk) groot belangstelling begin toon in 'n groeiende beweging onder die Slawiese volke – die doel van die pan-Slawiese beweging was om nouer aansluiting tussen al die Slawiese volke in die Balkan teweeg te bring en onafhanklikheid te verwerf. Die bedrywighede van Russiese agente in gebiede soos Serwië, Bulgarye en Montenegro het baie Serwiërs en Kroate in die Turkse en Oostenrykse ryke onthuts, en Oostenryk meer in die aangeleenthede van die Balkan laat belangstel. Die eintlike aanvang van vyandelikhede is veroorsaak deur 'n opstand in die provinsies Bosnië en Herzegowina in 1875, wat hoofsaaklik deur Serwiërs bewoon is. Die moeilikheid het ontstaan deur die strawwe en onbillike behandeling wat die Christene in hierdie gebied van die Turke moes verduur. In die volgende jaar het Bulgarye ook in opstand gekom uit meegevoel met Bosnië.

Omdat die sultan van Turkye onder die indruk was dat hy die ondersteuning van Brittanje gehad het, het hy nie ag geslaan op die eise vir hervorming in die ontevrede gebiede wat Oostenryk met die goedkeuring van Rusland, Duitsland en die steun van Frankryk en Italië aan hom gestel het nie. Groot gruweldade is deur die gewone Turkse troepe sowel as bendes troepe teen die Bulgare gepleeg, en baie duisende is vermoor. Sulke optrede het die gemoedere in die hele Europa hoog laat loop. In Engeland het Gladstone die volk beweeg om sy anti-Russiese vooroordeel te laat vaar en geëis dat die Turke "sak en pak uit die provinsies wat hulle verwoes en ontheilig het", verwyder word.

Na 'n mislukte opstand deur Serwië en Montenegro en 'n vrugtelose konferensie in Konstantinopel, het tsaar Aleksander II in 1877 oorlog teen die sultan verklaar. Die Turke het die volgende jaar oorgegee, maar nie voordat hulle die Russe verskeie nederlae toegedien het nie. Die Russiese opmars na Konstantinopel het Disraeli (lord Beaconsfield), wat sterk pro-Turks was, verontrus en hy het die Britse vloot na die Dardanelle gestuur. Oostenryk het geëis dat 'n wapenstilstand onderteken word. Die Russe het geswig en toe aan die Turke hulle voorwaardes gestel.

Met die verdrag van San Stefano (1878) is 'n nuwe staat, Bulgarye, gestig wat van die Donou tot die Egeïese See gestrek het. Dit het beteken dat die Turkse ryk feitlik uitgewis is.

Engeland, sowel as Oostenryk, was verontrus oor wat Rusland in die Balkan vermag het en het geëis dat ’n konferensie gehou word om die verdrag te bespreek. Nadat hierdie twee moondhede oorlogsvoorbereidings begin tref het, het Rusland toegestem en die Kongres van Berlyn is in Julie 1878 byeengeroep onder die voorsitterskap van Bismarck, "die eerlike makelaar”, wat beweer het dat hy slegs ’n vriendskaplike reëling wou teweegbring sonder om enige voordeel vir Duitsland te soek.

In werklikheid het hy die vernaamste beslissing reeds gereël voordat die kongres byeengekom het. Daar is ooreengekom dat Bulgarye ’n onafhanklike staat sou wees, maar skatpligtig aan Turkye, en hul grondgebied sou verklein word. Bosnië en Herzegowina is as afsonderlike provinsies onder Oostenrykse bestuur geplaas, hoewel hulle nie deel van Oostenryk sou wees nie. Serwië, Montenegro en Roemenië het onafhanklike state gebly. Rusland het Bessarabië verkry en sodoende sy gebied langs die Swartsee uitgebrei. Aan Engeland is die eiland Siprus toegeken. Só is elf van die sewentien miljoen Christene van die Turkse regering bevry.

Alhoewel die Britse ministers triomfantlik van die konferensie na Engeland teruggekeer het, het dit daarna geblyk dat geen blywende skikking deur die kongres verkry is nie. Die inkorting van Bulgarye se grondgebied het tot ’n oorlog tussen hom en Serwië gelei en daartoe bygedra dat die Balkanlande gedurig in ’n staat van onrus gebly het. Enersyds het Engeland gestrewe om die Turkse ryk se voortbestaan te verseker deur die Russiese eise te beveg, maar Turkye was aan die agteruitgaan, "’n siek man", en niks kon die verbrokkeling van die ryk keer nie. Andersyds is die Oostenrykse politieke belange in die Balkan uitgebrei, en die ontevredenheid van Serwië en Montenegro daarmee sou uiteindelik een van die hoofredes vir die Eerste Wêreldoorlog in 1914 wees. Die belangrikste gevolg van die Berlynse Kongres was die uitwerking wat dit op die Europese bondgenootskappe gehad het.

Reeds vanaf die einde van die Frans-Pruisiese oorlog en die anneksasie van Elsas-Lotaringe het Bismarck Frankryk gevrees. Hy het geglo dat dit lank sou duur voordat dié land van sy nederlaag kon herstel, maar dit het geblyk dat hy hom vergis het.

Frankryk het sy oorlogskadevergoeding binne twee jaar afbetaal. Toe Frankryk sy leër begin uitbrei, het dit byna tot ’n oorlog met Duitsland in 1875 gelei; maar die tydige tussenkoms van die Russiese tsaar en koningin Victoria het dit voorkom. Bismarck se strewe was nou om alliansies op te bou ten einde te verhoed dat Frankryk bondgenote kry. Hy het self geskryf: "Solank as wat Frankryk geen bondgenote het nie, is hy nie ’n gevaar vir Duitsland nie."

Reeds in 1872 het die Duitse kanselier daarin geslaag om die stigting van die Driekeiserverbond te bewerkstellig. Dit was 'n vae verstandhouding tussen die keisers van Duitsland, Oostenryk en Rusland dat hulle sou saamstaan om die vrede te bewaar en die groei van sosialisme en republikeinsgesindheid teen te staan. Op die Kongres van Berlyn in 1878 het dit egter duidelik geblyk dat 'n verwydering tussen Duitsland en Rusland ingetree het, en dat Oostenrykse en Russiese belange in die Balkan tot 'n botsing sou lei. Bismarck het besluit om Oostenryk te ondersteun, aangesien dit Engeland, wat anti-Russies was, sou vervreem. Terselfdertyd sou dit daartoe bydra om Duitsland groter beheer in Suidoos-Europa te gee. In 1879 is die Tweevoudige Verbond tussen Duitsland en Oostenryk gesluit. Dit was 'n suiwer defensiewe verbond wat vir wedersydse steun voorsiening gemaak het ingeval enigeen van die twee lande deur Rusland aangeval sou word, en waardeur elkeen onderneem het om neutraal te bly indien een van hulle deur Frankryk aangeval sou word.

Bismarck wou ook Italië in die Verbond insluit ten einde te voorkom dat hy 'n bondgenoot van Frankryk word. Italië was alreeds bedug vir die strewe van die klerikale party in Frankryk om die Pous se staatkundige mag in Rome te herstel. Die kanselier het probeer om die kloof tussen die twee lande wyer te maak deur Frankryk in die geheim aan te moedig om Tunis te bekom, ’n optrede wat hom in botsing met Italië sou bring. In 1881 het Frankryk Tunis beset en in die daaropvolgende jaar het Italië, omdat sy uitbreidingsplanne in Noord-Afrika daardeur gedwarsboom is, by Duitsland en Oostenryk aangesluit in die Drievoudige Verbond.

Volgens hierdie verbond sou Italië hulp ontvang van die twee ander moondhede indien hy deur Frankryk aangeval word. Hierdie verbond is van tyd tot tyd hernu, en het tot die aanvang van die Eerste Wêreldoorlog geduur.

Bismarck was egter nie tevrede met hierdie defensiewe verbond tussen die twee moondhede nie, want hy wou enige bondgenootskap tussen Frankryk en Rusland verhoed. Tsaar Aleksander III, wat die troon in 1881 bestyg het, was Frankryk nie goedgesind nie aangesien hy republikeinsgesindheid verafsku het. Hy was ook bereid om met Duitsland versoen te raak. Die kanselier is dus in staat gestel om een van sy grootste diplomatieke prestasies te behaal. In 1881 is volgens die beroemde Herversekeringsverdrag, waardeur die vorige Driekeiserverbond feitlik herleef het, ooreengekom dat Duitsland, Rusland en Oostenryk neutraal sou bly indien een van hulle in ’n oorlog met ’n ander moondheid betrokke raak. Dit was natuurlik nie alleen van toepassing op Frankryk nie, maar ook op Turkye. Die verdrag is in 1884 hernu. Deur hierdie verbonde het Bismarck dus 'n besonder gunstige posisie vir Duitsland in Europa verkry. Net hy was egter in staat om sulke botsende bondgenootskappe aan die gang te hou. Toe Wilhelm II na die afdanking van Bismarck in 1890 die oppergesag in Duitsland aanvaar het, het die kanselier se ingewikkelde stelsel van bondgenootskappe in duie gestort.

Die Duitse keiser was nie bereid om die verdrag met Rusland te hernu nie, maar het sy volle steun aan die Oostenrykse verbond toegesê. Rusland was nou in Europa geïsoleer, aangesien die Drievoudige Verbond hernu is en dit gelyk het asof Engeland hierdie moondhede goedgesind was. Die onmiddellike gevolg was 'n toenadering tussen Rusland en Frankryk, al was hul politieke instellinge so geheel en al verskillend. Na heelwat onderhandelinge het Rusland en Frankryk 'n Tweevoudige Verbond aangegaan, maar dit is nie voor 1895 bekend gemaak nie. Op hierdie manier is Europa in twee gewapende kampe verdeel. Aan die een kant was Duitsland, Oostenryk en Italië en aan die ander Rusland en Frankryk.

Na 1870 het beide Brittanje en Frankryk 'n gespartel begin om grondgebied in Afrika te verkry deur die besetting van Egipte. Die grondoorsaak van die strewe van die Groot Moondhede na die verkryging van oorsese grondgebied was om hul nasionale prestige te verhoog. Eers was Brittanje en Frankryk albei in Egipte geïnteresseerd, en in 1879 het hulle gesamentlik beheer oor die geldsake van die khedive (prins) aanvaar. Later het Frankryk, wat ontsteld was oor die toetrede van Italië tot die Drievoudige Verbond ná die besetting van Tunisië, egter sy steun aan Brittanje in Egipte onttrek. Daarná het Brittanje verder alleen opgetree. Die uitbreiding van Britse beheer langs die Nyl tot so ver as die Soedan het wrywing met Frankryk gedurende die daaropvolgende twintig jaar veroorsaak.

Na 1880 is Midde-Afrika met rasse skredes oopgestel as gevolg van die ontdekkingswerk wat in die eerste helfte van die 19de eeu onderneem is. Stanley se ontdekkingswerk in die Kongo-bekken het intense belangstelling opgewek by Leopold II van België, wat 'n Internasionale Afrikagenootskap vir die ontwikkeling van die Kongo-gebied gestig het.

Bismarck het selfs tot 1883 nie belang gestel in die verkryging van koloniale besittings vir Duitsland nie. Hy het besef dat 'n koloniale beleid 'n gevaar vir die land kon word, aangesien kolonies deur ’n sterk vloot beskerm moet word. Die aanbou van so ’n vloot, het hy geglo, sou Duitsland in botsing met Brittanje bring, wat destyds die sterkste seemoondheid was. Dit sou beteken dat Frankryk nie meer geïsoleer sou wees nie.

Van 1884 af was hy egter genoodsaak om sy koloniale beleid te verander. In 1882 is ’n Duitse Koloniale Genootskap deur ’n aantal handelaars gestig. Die vereniging wou hê Duitsland moes op dieselfde manier as Brittanje, Frankryk en België kolonies in Afrika verkry. Die kanselier moes uiteindelik toegee aan die eise van so ’n invloedryke deel van die volk, wie se politieke ondersteuning hy wou verkry. Buitendien was hy genoodsaak om ’n koloniale beleid te aanvaar in sy soeke na oorsese afsetgebiede vir Duitse goedere. Bismarck het egter, voordat hy enige koloniale onderneming aangepak het, verseker dat Duitsland se posisie in Europa veilig was. Die Drievoudige Verbond is aangegaan, Frankryk se aandag is deur aangeleenthede in Tunisië in beslag geneem, en Brittanje het probleme in Egipte gehad. Rusland was besig om sy belange in Midde-Asië te bevorder.

Een van die gebiede in Afrika wat Duitsland bekom het, is Angra Pequena (Suidwes-Afrika). Dit is verkry deur die optrede van ’n handelaar, Lüderitz, onder bevel van Bismarck. Togoland en Kameroen is verkry deur dr. Nachtigal, wat deur Bismarck uitgestuur is, terwyl dr. Karl Peters Duits-Oos-Afrika gestig het.

Die Duitse Koloniale Genootskap het sy belangstelling nie tot Afrika beperk nie. Dele van Nieu-Guinee is deur die optrede van dr. Nachtigal in besit geneem (1884–1885) terwyl die Bismarck-argipel ook beset is. Brittanje, Frankryk en die Verenigde State was verder besig om beheer oor eilande in die Stille Oseaan te verkry. Dit was op uitnodiging van Bismarck dat die Europese state in Berlyn byeengekom het (1884) om reëls op te stel vir die verkryging van gebied en die afbakening van ’n invloedsfeer. Op hierdie wyse kon koloniale mededinging beheer word en ’n algemene Europese oorlog voorkom word.

Terwyl Bismarck bereid was om kolonies aan te skaf, het hy konsekwent ’n versigtige beleid gevolg en verder vriendskaplike betrekkinge met Brittanje gehandhaaf. Toe Willem II egter in 1890 die regering in sy eie hande geneem het, het hy ’n kragtiger koloniale beleid gevolg. Hy wou hê Duitsland moes ’n belangriker rol in wêreldaangeleenthede speel, en daarom het hy die verkryging van meer koloniale gebied voorgestaan, asook die bou van ’n sterk vloot om Duitse belange te beskerm. Hierdie beleid was die oorsaak van gedurige wrywing met Brittanje. Aanvanklik het hy egter probeer om vriendskaplike betrekkinge met Frankryk en Rusland te handhaaf, en ook ’n goedgesinde houding teenoor Brittanje aangeneem. As blyke van hierdie vriendskap het die Britse regering Helgoland in 1890 aan Duitsland toegestaan nadat laasgenoemde die Britse aansprake op sekere dele van Afrika, soos Njassaland en Somaliland, erken het.
Die verkryging van Helgoland het dit moontlik gemaak om die Kiel-kanaal te bou, wat in 1895 vir die skeepvaart oopgestel is, en wat noodsaaklik was indien Duitsland 'n sterk seemoondheid wou word.

Kort hierna is die eerste tekens van vervreemding tussen Duitsland en Brittanje waargeneem. Toe die Jameson-inval in Transvaal in 1896 misluk, het die keiser 'n telegram van gelukwensing aan president Paul Kruger gestuur wat tot 'n taamlik vyandige gevoel in Engeland gelei het. Hierdie gevoel is later nog verder gedurende die Anglo-Boereoorlog versterk, toe dit duidelik word dat Duitsland met die Boere gesimpatiseer het. Die pogings van Joseph Chamberlain om 'n verbond tussen Engeland en Duitsland te bewerkstellig, is deur die keiser verwerp, hoewel hy self 'n vriendskaplike houding teenoor Engeland aangeneem het.

Terselfdertyd het Engeland in sy betrekkinge met die Europese moondhede 'n kritieke periode beleef. Die Russiese vordering in China het hom verontrus. Nadat die goeie vloothawe van Kiaotsjou in die Sjantoeng-provinsie 99 jaar lank aan Duitsland verpag is, het Rusland Port Arthur beset sonder teenkanting van Frankryk of Duitsland. Brittanje het egter teen die stap protes aangeteken. Nietemin, om die magsewewig in die Verre-Ooste te bewaar, het Engeland by wyse van vergoeding Wei-hai-Wei ingepalm, terwyl Frankryk op Kwangtsjou beslag gelê het. Daarna is oorlog tussen Engeland en Frankryk weens wrywing in Egipte ook nouliks voorkom. Kitchener is in 1896 aangestel om die Soedan onder Britse beheer te bring. Hy het die kalief se troepe by Omdoerman verslaan en Khartoem binnegetrek. Die Franse, wat begerig was om hulle besittings van Wes-Afrika tot aan die Rooisee uit te brei, het Marchand met 'n klein afdeling Franse troepe van die Kongo uitgestuur, en Fasjoda is beset. Kitchener en Marchand het mekaar by Fasjoda ontmoet. Na 'n tydperk van delikate onderhandelinge tussen Londen en Parys is die Franse mag teruggetrek en oorlog ternouernood voorkom.

Aangesien Engeland vyandig deur Duitsland, Rusland en Frankryk bejeën is en die herhaalde pogings van die Britse minister Chamberlain om 'n verbond met Duitsland aan te gaan, misluk het, is die Britse buitelandse beleid heeltemal gewysig. In plaas van met sy geïsoleerde posisie voort te gaan, het Engeland gepoog om ’n verbond met een van die groot moondhede aan te gaan ten einde die magsewewig in die Ooste te bewaar, wat deur die toenemende Russiese invloed bedreig is. Om hierdie rede is in 1902 'n verbond met Japan aangegaan, waardeur elkeen onderneem het om neutraal te bly indien die ander in 'n oorlog met 'n derde land betrokke sou raak. Daarbenewens, as een van hulle deur twee moondhede aangeval sou word, sou die ander bondgenoot hom te hulp snel.

Die jaar 1902 was 'n keerpunt in die Europese geskiedenis. Engeland het Japan se bondgenoot geword en was besig om van Duitsland verwyder te raak. Die nuwe koning, Edward VII, wat koningin Victoria in 1901 opgevolg het, het nie van sy neef, die Duitse keiser, gehou nie en was beslis Fransgesind. Buitendien was Frankryk deur die optrede van sy nuwe minister van buitelandse sake, Delcassé, besig om die isolasie van Duitsland te probeer bewerkstellig, en hy het ’n geheime ooreenkoms met Italië aangegaan waarvolgens Italië neutraal sou bly indien Frankryk in ’n oorlog betrokke sou raak.

Die Britse regering is al hoe meer verontrus deur die toenemende invloed van Duitsland oor die Turkse ryk. Nie alleen was die Duitse handelsbelange in Turkye aan die uitbrei nie, maar die keiser was besig om voort te gaan met ’n grootse onderneming vir die aanbou van ’n spoorweg van Berlyn tot Bagdad, en selfs verder tot by ’n voorgestelde vlootbasis aan die Persiese Golf. Die keiser het self Turkye besoek. By geleentheid van sy tweede besoek aan Damaskus het hy die sultan en al die miljoene Moslems onder hom plegtig verseker dat hulle "gerus kon wees dat die Duitse keiser te alle tye hul vriend sou wees". Die aanbou van die spoorweg sou die Duitse militêre en handelsbeheer oor die Balkan en Turkye versterk, maar tegelykertyd ’n ernstige gevaar vir die Franse en Britse belange in Egipte en Indië wees. ’n Voorstel van Engeland dat die spoorweg onder internasionale beheer geplaas word, is deur Duitsland geïgnoreer.

Dit was egter die vrees vir die vergroting van die Duitse vloot ná die tweede Vloot-wet van 1900 wat Engeland en Frankryk laat saamstaan het. Die keiser het Von Tirpitz, ’n sterk voorstander van vlootuitbreiding, as minister van marine aangestel, en ’n Duitse Vlootbond het aangedring op die bespoediging van ’n vlootbouprogram wat in 1898 begin is. Brittanje het dit as ’n direkte uitdaging van sy seemag beskou. Tot dusver het hy daarop gereken dat sy vloot sterker was as ’n kombinasie van die twee sterkste moondhede se vlote. As Duitsland spoedig so ’n sterk vloot sou hê, sou Brittanje in gevaar wees. In een van sy toesprake het die keiser inderdaad gesê "die mag op see moet in ons hande oorgaan".

Nadat Edward VII Parys besoek het en die Franse president ’n soortgelyke welwillendheidsbesoek aan Londen afgelê het, het die Britse sekretaris van buitelandse sake, lord Lansdowne, en die Franse minister Delcassé ’n Anglo-Franse ooreenkoms bekend as die Entente Cordiale in 1904 aangegaan. Frankryk het Engeland se belange in Egipte erken, terwyl Engeland in ruil in die geheim Frankryk se besondere belang in die gebied erken het. Oor die uitstaande geskille in Newfoundland, Wes-Afrika en Siam is ook tot ’n vergelyk gekom. Hoewel hierdie ooreenkoms of entente nie ’n verbond was nie, het dit tog beteken dat die twee lande mekaar goedgesind geword het. Kort hierna het 'n krisis in Marokko ontstaan waardeur die waarde van die Anglo-Franse ooreenkoms deeglik op die proef gestel is.

Verskeie Europese moondhede het in Marokko belanggestel, maar Frankryk in die besonder ter wille van vrede in sy aangrensende gebied, Algerië. Marokko was ook belangrik vanweë sy waardevolle ystererts. Toe dit bekend word dat dit Frankryk se strewe is om sy beheer oor die Noord-Afrikaanse gebied uit te brei, het Duitsland onmiddellik agterdogtig geraak en beweer dat Duitse handelsbelange geraak sou word. Die keiser het skielik Tangier besoek, die sultan van Marokko as 'n onafhanklike heerser erken en verklaar dat Duitsland die sultan teen Franse aggressie sou beskerm.

Frankryk het protes teen hierdie optrede aangeteken, maar Duitsland het daarop aangedring dat sake rakende Marokko op 'n algemene Europese konferensie beslis word. Frankryk kon in hierdie stadium nie op Russiese steun teen Duitsland reken nie, aangesien dié moondheid 'n vernederende neerlaag teen Japan gely het. Nietemin was daar groot gevaar dat oorlog sou ontstaan. Omdat Delcassé nie die steun van die Franse kabinet gehad het nie, het hy bedank, en 'n konferensie is in Januarie 1906 in Algeciras gehou. Daar is ooreengekom dat Marokko sy onafhanklikheid sou behou, maar dat die land vir die handelsverkeer van alle lande oopgestel sou bly.

Deur hierdie voorval het dit gelyk asof Duitsland 'n diplomatieke oorwinning behaal het en Frankryk gedwing het om toe te gee. In werklikheid het die hele voorval daartoe bygedra dat die bande tussen Frankryk en Engeland hegter maak. Sir Edward Grey, die Britse sekretaris van buitelandse sake en verteenwoordiger van die nuwe Liberale regering wat in Brittanje aan die bewind gekom het, het Frankryk op die konferensie voortdurend ondersteun.

Bowendien is die weg berei vir vriendskapliker betrekkinge tussen Brittanje en Rusland as in die verlede. Gedurende die Russies-Japanse oorlog het Brittanje hom aan Japan se kant geskaar. Op een tydstip het dit selfs moontlik gelyk dat oorlog tussen die twee lande sou uitbreek toe die Russiese Oosseevloot op pad na die Ooste op 'n Britse vissersboot gevuur het onder die wanindruk dat dit 'n Japannese duikboot was. Die saak is egter geskik toe Rusland om verskoning gevra en skadevergoeding betaal het.

Die neerlaag wat die Japannese die Russe toegedien het, het 'n diepgaande uitwerking op die Europese politieke aangeleenthede gehad, aangesien die geloof in Rusland se onoorwinlikheid verpletter was. Toe, in 1906, is 'n derde Duitse Vlootwet aangeneem waardeur voorsiening gemaak is vir die bou van nog oorlogskepe. Brittanje wou nou tot 'n definitiewe verstandhouding met Rusland kom. Dit was moeilik om samewerking met 'n land te verkry waar enige demokratiese beweging onder die volk genadeloos deur sy outokratiese regeerders onderdruk is. Teen 1906 het dit gelyk of 'n poging aangewend is om 'n meer konstitusionele regeringsvorm in te stel toe 'n "doema" of volksraad byeengeroep is. Hierdeur is die Liberale regering in Engeland in staat gestel om 'n reeks onderhandelinge aan te knoop ten einde uitstaande geskille met Rusland te besleg.

'n Drievoudige Entente tussen Brittanje, Frankryk en Rusland het dus in 1907 tot stand gekom.
Omtrent Persië, waar Britse en Russiese belange in die verlede gebots het, is ooreengekom dat Russiese invloed tot die noordelike deel en Britse tot die suidelike beperk sou wees, terwyl 'n neutrale bufferstreek die twee sou skei. Verder het Rusland afgesien van sy aktiewe belangstelling in Afganistan op die Indiese grens, en altwee volke sou Tibet onaangeraak laat.

Europa was nou eindelik in twee afgesonderde kampe verdeel wat direk teenoor mekaar gestaan het. Aan die een kant was Duitsland en Oostenryk-Hongarye, met Italië, wat weens sy tradisie van vriendskaplike betrekkinge met Brittanje, as 'n ietwat twyfelagtige lid van die Drievoudige Verbond beskou kon word.
Aan die ander kant was Frankryk, Rusland en Brittanje, wat die Drievoudige Entente uitgemaak het.

Aangesien die verskillende volke bevrees was dat 'n algemene oorlog sou ontstaan, is enorme bedrae bestee aan bewapening beide op land en ter see. Frankryk wou steeds wraak neem vir die verlies van Elsas-Lotaringe, en ná die behandeling wat hy in 1905 met betrekking tot Marokko ontvang het, het hy wat landsverdediging betref 'n algehele militêre reorganisasie onderneem.

Duitsland het beweer hy vrees die insluiting deur die vyandige moondhede. Rusland wou 'n sterk leer en vloot opbou ten einde sy beheer in die Nabye-Ooste te versterk. Soos reeds genoem, het Duitsland verskeie vlootwette aangeneem om sy vlootbouprogram te bespoedig. Die Duitsers wou in staat wees om die Britse vloot ter see uit te daag. Onder hierdie dreigende gevaar het die Britse regering reusebedrae begin bestee aan sy vlootuitbreiding. 'n Nuwe tipe slagskip, die Dreadnought, is gebou wat swaar gepantser was en bewapen was met grofgeskut van groot kaliber. Die Duitsers het soortgelyke skepe gebou en die Kielkanaal verdiep.

Verder is met Frankryk ooreengekom dat die hoofmag van die Britse vloot in die Noordsee sou saamtrek, terwyl die Franse hulle vloot in die Middellandse See beskikbaar sou stel. Uitgebreide militêre voorbereiding is ook deur die verskillende moondhede getref. Duitsland, Frankryk en Rusland het hulle leërs in so 'n mate uitgebrei dat eersgenoemde twee lande teen 1914 uit meer as 800 000 man bestaan het, terwyl Rusland meer as een en ’n kwart miljoen gehad het.

Daar moet egter nie veronderstel word dat die Europese volke juis begerig was om 'n oorlog te begin nie. Die gees van nasionalisme, wat gedurende die 19de eeu stadigaan toegeneem het, het elke volk aangespoor om sy eie belange te beskerm, maar ’n algemene oorlog was nie noodwendig onvermydelik nie. Die bewapeningsuitgawes, wat ’n groot inkomstebron slegs vir 'n sekere tipe nyweraar was, was 'n swaar las vir die volke om te dra. Ten einde die internasionale spanning en die bewapeningslaste te verlig, het tsaar Nikolaas II die Europese moondhede uitgenooi na ’n voorgestelde konferensie in Den Haag. Die verteenwoordigers van 26 lande het in l899 byeengekom, maar dit het geblyk dat geen eensgesindheid met betrekking tot die afskaling van bewapening verkry kon word nie. 'n Permanente geregshof waar enige volk geskille vir arbitrasie kon voorlê, is in die lewe geroep. Hierdie stelsel van arbitrasie was nie iets nuuts nie, aangesien dit menigmaal gedurende die 19de eeu gebruik is. Daar kon egter nie verwag word dat dit ’n oorlog sou voorkom nie, want politieke geskille sou nie voor die hof gelê kon word nie. Op ’n tweede konferensie in 1907 in Den Haag is ’n poging aangewend om die idee van arbitrasie uit te brei, maar wat ontwapening betref, is niks gedoen nie. Op hierdie konferensie het dit reeds geblyk dat oorlog tussen Brittanje en Duitsland moontlik was. Nietemin, in 1912 nog toe voorbereidings vir die oorlog gemaak is, is ’n poging aangewend om ’n verstandhouding tussen die twee volke te bewerkstellig.

Europa was teen hierdie tyd reeds op die rand van oorlog. Daar was verskeie gevaarpunte wat maklik tot ’n algemene uitbarsting kon lei. Hiervan was een in Noord-Afrika, waar Franse en Duitse belange gebots het, en ’n ander in die Balkan, waar Oostenryk en Rusland teenoor mekaar gestaan het.

Op die konferensie in Algerciras is besluit dat Frankryk toegelaat sou word om in die Marokkaanse hawens die polisie te beheer. Hy wou Marokko agter annekseer. Toe die sultan in 1911 ’n oproep om hulp doen, is ’n klein Franse mag na Fez, die hoofstad van Marokko, gestuur. Hierdie stap sou Frankryk in ’n langdurige stryd dompel om orde in die gebied te herstel.

Die voorval het skielik van internasionale belang geword toe Duitsland ’n klein kanonneerboot, die Panther, en later ’n kruiser na Agadir, ’n hawe in Marokko, stuur. Die rede wat aangevoer is, was die noodsaaklikheid om Duitse belange in daardie geweste te beskerm, maar in werklikheid was dit ’n kragtige protes teen die toenemende Franse politieke beheer oor die sultan. Op hierdie kritieke oomblik het Brittanje Frankryk openlik ondersteun. Hy het die vestiging van ’n sterk Duitse vlootbasis in Marokko gevrees. Lloyd George het in ’n openbare toespraak, waarin hy die sienswyse van die Britse regering uiteengesit het, selfs gedreig met oorlog teen Duitsland. Met die oog op sulke teenstand en ook vanweë die druk wat deur sy eie handelaars en nyweraars uitgeoefen is, het Duitsland, wat destyds onvoorbereid vir oorlog was, teruggetrek. ’n Franse protektoraat oor Marokko is erken, terwyl Duitsland ’n deel van die Franse Kongo as vergoeding gekry het.

Dit was egter te wyte aan die vinnige verslegting van internasionale betrekkinge oor die Balkanvraagstuk dat die begin van die oorlog verhaas is. Die toestande in die Balkanlande was besonder ingewikkeld, aangesien die Turkse ryk aan die verbrokkel was. Die verskillende klein staatjies was uiters jaloers op mekaar, en reeds het verskeie Europese moondhede in die Balkan belang gestel.

Oostenryk, wat as lid van die Drievoudige Verbond deur Duitsland ondersteun is, het sedert die Berlynse Kongres die beheer gehad oor Bosnië en Herzegowina met hul Serwiese bevolking van ’n miljoen. Oor Roemenië het ’n prins van die Huis van Hohenzollern regeer, die keiser se suster Sofia was koningin van Griekeland, en Bulgarye het ’n Duitse prins as vors gehad. Duitsland het inderdaad heelwat invloed in die Balkan uitgeoefen, en die Duitse reorganisasie van die Turkse leër het in 1897 tot ’n Turkse oorwinning oor die Grieke gelei. Daar was egter een staat wat hom verset het teen Oostenrykse uitbreiding in die Balkan – dit was Serwië, wat deur Rusland ondersteun is. Die Serwiërs het hulself beskou as kampvegters van die Suid-Slawe (Joego-Slawië), van wie baie binne die grense van Hongarye gewoon het.

In 1908 het ’n rewolusie met verreikende gevolge in die Turkse ryk ontstaan. Die Jong Turke-party, wat bestaan het uit verligte lede van die jonger geslag wie se strewe dit was om Turkye te hervorm deur Westerse instellings in te voer en so die algehele verbrokkeling van die ryk te voorkom, het die sultan gedwing om ’n konstitusionele regeringsvorm toe te staan. Toe die sultan hom teensit en ’n teenrewolusie wou begin, is hy deur die Jonge Turke afgesit en hulle het sy broer sultan gemaak.

Terwyl die Turke se aandag deur hierdie binnelandse twiste in beslag geneem is, het die ander volke nie versuim on hul kans waar te neem nie. Die prins van Bulgarye het hom onafhanklik van Turkye verklaar en die titel tsaar aanvaar. Onmiddellik daarna het die Oostenrykse keiser Bosnië en Herzegowina geannekseer. Omdat Serwië geglo het dat sy planne om ’n groter Serwië te stig hierdeur verydel is, het hy verontwaardig daarteen protes aangeteken en ’n oproep op Rusland om hulp gedoen. Rusland was egter te verswak deur die stryd teen Japan om op te tree. Op hierdie tydstip het Duitsland ook ingegryp. Die keiser het aangekondig dat as die Oostenrykse keiser, "sy deurlugtige bondgenoot", in ’n oorlog betrokke raak, " 'n ridder in blink wapenrusting" hom aan sy sy sou bevind. Hierdie gebeurtenisse was ’n voorbode van die ernstige botsing wat in die toekoms tussen die Groot Moondhede oor die Balkan sou plaasvind; want al het Oostenryk en Duitsland die oorwinning behaal, was Rusland en Serwië ontevrede en verbitter deur die neerlaag.

Intussen het Italië, wat nie Abessinië kon verower nie, in 'n oorlog teen Turkye betrokke geraak en Tripoli geannekseer.

Daarna het verdere probleme in die Balkan ontstaan. Serwië, Montenegro, Griekeland en Bulgarye het 'n verbond gesluit om Masedonië en Albanië onder hulle te verdeel. In Oktober 1912 is Turkye die stryd aangesê. Tot groot verbasing in Europa het hierdie vier Balkanstate binne die eerste drie maande van die oorlog die Turke met sukses afgeweer. Die Bulgare het Adrianopel beleër en Konstantinopel bedreig, terwyl die Grieke en Serwiërs Masedonië binnegeval het. In hierdie stadium het die Moondhede tussenbei getree, daar Oostenryk verontrus is deur die gedagte dat Serwië Albanië kon verkry.

'n Vredeskonferensie is in Londen gehou, waar daar ooreengekom is dat Griekeland vir Kreta, Saloniki en Suid-Masedonië sou kry. Serwië sou Noord- en Sentraal-Masedonië bekom, waarvan die grootste deel van die bevolking uit Bulgarye bestaan het, en aan die Bulgarye is Thracië en ’n deel van die Egeïese kus toegeken.

Bulgarye was ontevrede met hierdie reëling en het, op aanhitsing van Oostenryk, in Junie 1913 vir Serwië, Griekeland en Montenegro aangeval. Roemenië het ook tot die oorlog toegetree. Hierdie tweede Balkanoorlog het groot verontrusting in Europa veroorsaak. Bulgarye is geheel en al verslaan, en moes volgens die Verdrag van Boekarest afstand doen van die grootste grondgebied wat aan die einde van die eerste oorlog aan hom toegestaan is. Roemenië het deel van Dobroedsja verkry. Turkye het Adrianopel teruggekry sowel as deel van Thracië, terwyl Serwië en Griekeland Masedonië tussen hulle verdeel het, en Montenegro ’n klein deel van Albanië bekom het.

Die tweede Balkanoorlog het dus ’n ernstige toestand geskep. Oostenryk het nou met ’n Serwië te doen gehad waarvan die gebied verdubbel is en wat in ’n toenemende mate vyandiggesind geword het. Buitendien het Oostenryk en trouens die hele Europa besef dat, indien hy Serwië aanval, Rusland vanweë sy pan-Slawiese gevoel betrokke sou raak. Dit sou beteken dat Duitsland hom aan die kant van Oostenryk sou skaar. Daarby sou Duitsland nie vir Rusland aanval voordat hy eers met Frankryk in die weste afgereken het nie. Ten einde dit so spoedig moontlik te doen, sou Duitsland genoodsaak word om oor Belgiese gebied op te ruk. Aangesien Brittanje Belgiese onafhanklikheid gewaarborg het, sou Brittanje in die stryd betrokke raak.

Eindelik het die voorval plaasgevind wat die hele Europa in oorlog sou dompel. Die Oostenrykse kroonprins, aartshertog Frans Ferdinand, is in 1914 in Sarajewo, die hoofstad van Bosnië en Herzegowina, deur ’n Serwiese sluipmoordenaar om die lewe gebring. Nadat onderhandelinge ’n maand voortgeduur het, het Oostenryk vir Serwië van medepligtigheid beskuldig en op 23 Julie ’n ultimatum aan Serwië gerig wat binne 48 uur aanvaar moes word. Die Serwiese regering was bereid om aan sommige eise te voldoen, maar het die ander verwerp. Op 28 Julie het Oostenryk oorlog teen Serwië verklaar.

Die Duitse keiser het ’n beroep op Rusland gedoen om nie in die oorlog tussen die twee moondhede in te meng nie, maar die tsaar het Russiese troepe op die Oostenrykse en Duitse grens gemobiliseer. Duitsland het onmiddellik ’n ultimatum aan Rusland gestuur dat Rusland dit moes staak. Toe geen antwoord ontvang is nie, het Duitsland op 1 Augustus oorlog teen Rusland verklaar. Duitsland het toe geëis dat Frankryk neutraal bly, maar laasgenoemde het ook sy troepe begin mobiliseer. Toe het Duitsland op 3 Augustus teen Frankryk oorlog verklaar.

Die Britse kabinet was verdeeld oor die vraag of Brittanje aan die oorlog moes deelneem of nie. Die Franse het egter hul hoofvlootmag in die Middellandse See saamgetrek, en volgens die ooreenkoms het dit beteken dat Brittanje die beheer van die Noordsee moes oorneem. Toe België deur Duitsland binnegeval word om die Franse leërs gou te verslaan en eersgenoemde ’n oproep om hulp doen, het die Britse kabinet ’n ultimatum aan Duitsland gestel dat België se neutraliteit eerbiedig moes word. Buitendien kon Brittanje nie die aanwesigheid van so ’n sterk vyandelike vlootmag naby sy kus toelaat nie. Die Duitse opmars is egter voortgesit, en op 4 Augustus het Brittanje oorlog teen Duitsland verklaar.

So het die oorlog begin wat vier jaar lank sou duur. Sowel wat omvang as verwoesting betref, het dit enigiets oortref wat die wêreld tot dusver beleef het. Nie alleen was die groot nasionale leërs betrokke nie, maar ook die burgerlike bevolking. Daar word geskat dat sowat agt miljoen lewens net op die slagvelde ingeboet is, terwyl meer as vier maal soveel gewond is. Die syfers wat die koste van die oorlog aandui, was astronomies. Miljoene ponde is daagliks deur elkeen van die oorlogvoerendes uitgegee, en die staatskuld het verbysterende hoogtes bereik. In Brittanje, byvoorbeeld, het dit van 708 miljoen pond tot 7 500 miljoen pond gestyg.

Duitsland moes aanvalle van beide die ooste en die weste die hoof bied, maar hy was goed voorbereid en het verwag dat die oorlog gou sou oor wees. Sy leër het uit meer as vier miljoen man bestaan. Die Duitse plan was om Frankryk 'n verpletterende slag toe te dien, voordat die Russe op volle sterkte kon aanval. Toe die Duitsers deur België opruk, het die Franse leër wat deur 'n klein Britse troepemag bygestaan is, teruggeval, en in Parys bedreig. In die Slag van die Marne in September 1914 is die aanvallende leër na 'n geweldige vierdaagse slag gestuit. Hierdie veldslag was die mees beslissende slag van die oorlog en het Parys gered. Parallelle loopgraafstellings is al langs die gevegsfront van Switserland tot by die Noordsee gevorm.
Die Franse en die Engelse het hoë verwagtings van Rusland gekoester. Aanvanklik het die Russe deur Oos-Pruise opgeruk en Oostenryk bedreig. Maar in Augustus 1914 het generaal Hindenburg die Russe beslissend by Tannenberg verslaan. Meer manne het in hierdie geveg gesneuwel as in enige ander in die geskiedenis van die wêreld. Nieteenstaande hierdie neerlaag het die Russe met hul aanvalle teen die swakker Oostenryk-Hongarye volhard.

Intussen het die Europese stryd in 'n wêreldoorlog ontwikkel. Die volke in die Britse Volkebond het aan die kant van die Geallieerdes tot die stryd toegetree en die Duitse kolonies verower. Japan het ook teen Duitsland oorlog verklaar en die vyand se besittings in China in besit geneem. Turkye, wat sterk deur Duitsland beïnvloed is, het by die Sentrale Moondhede aangesluit. Dit het beteken dat Rusland byna heeltemal van sy bondgenote afgesny is.

Teen 1915 het Rusland 'n ernstige tekort aan krygsvoorrade ondervind, en hy was ook nie op nywerheidsgebied ver genoeg ontwikkel om aan die vereistes van moderne oorlogvoering te voldoen nie. Dit was dus noodsaaklik vir die Geallieerdes om sy voorrade aan te vul. Winston Churchill, wat destyds hoof van die vloot was, was ten gunste van 'n plan om met geweld deur die Dardanelle te dring en Konstantinopel te verower. In Maart 1915 is 'n gedugte aanval deur die Geallieerde vloot gedoen, maar dit het misluk, grotendeels omdat die aanvanklike sukses nie opgevolg is nie. 'n Onnodig vertraagde landaanval op Gallipoli het misluk nadat meer as honderdduisend man verloor is. Verder na die ooste toe is Mesopotamië deur die Geallieerdes verower.

Nou het Bulgarye aan die kant van die Sentrale Moondhede tot die stryd toegetree, maar Roemenië het by die Geallieerdes aangesluit. In April 1915, toe die Russe begin terugval voor 'n kragtige Duitse en Oostenrykse aanval, het Italië by die Geallieerdes aangesluit. Alhoewel die Italianers geen noemenswaardige oorwinnings behaal het nie, het hulle gehelp om talle Oostenrykse troepemagte die res van die oorlog besig te hou.

Gedurende die hele duur van die oorlog het die Britse vloot, bygestaan deur die Franse en later ook die Italianers, 'n effektiewe blokkade van die Europese kus toegepas en troepe na die verskillende gevegsgebiede vervoer. Die vlote van Brittanje en Duitsland het net een maal, aan die einde van Mei 1916, in 'n geveg teen mekaar te staan gekom. Die Slag van Jutland was op daardie tydstip waarskynlik die grootste seeslag in die geskiedenis van die wêreld. Die Britte het 'n groot oorwinning behaal, maar swaar verliese gely. Bowendien was die Duitse slagvloot in staat om na sy basis by Kiel terug te keer.

Die Duitsers het hierop geantwoord deur ’n nuwe aanvalsbeleid. Hulle het gedreig om enige oorlogs- en neutrale skepe wat dit binne die oorlogsgebied wat om die Britse Eilande verklaar is, sonder waarskuwing met duikbote te sink. 'n Ernstige ramp het op 7 Mei 1915 plaasgevind toe die Britse skip Lusitania, wat van New York na Liverpool onderweg was, naby die Ierse kus gekelder is. Onder die groot aantal passasiers wat omgekom het, was daar baie Amerikaanse vroue en kinders. Alhoewel baie Amerikaners op 'n oorlogsverklaring teen Duitsland aangedring het, wou president Wilson die vrede bewaar. Tog het hy Duitsland gewaarsku dat sodanige duikboot-oorlogvoering die toetrede van Amerika tot die oorlog sou meebring.

Duitsland het toe belowe om handelskepe te waarsku. In 'n desperate poging om die oorlog gou tot 'n einde te bring, het die Duitse regering egter in Januarie 1917 bekend gemaak dat hy "onbeperkte" duikbootoorlog sou voer. Dit het beteken dat alle vaartuie binne die oorlogsone gekelder sou word. Daar is ook ontdek dat Duitsland besig was om Meksiko teen die Verenigde State aan te hits. Op 6 April 1917 het die Verenigde State oorlog teen Duitsland verklaar.

Teen hierdie tyd het die toestand vir die Geallieerdes al benard geword. In April dié jaar is altesaam 'n miljoen ton skepe deur Duitse duikbote gekelder, en Engeland se voedselvoorraad was feitlik gedaan. Rusland was ook totaal uitgeput. Die ontevredenheid oor die toestand in dié land was aan die toeneem. Die ontsettende verliese van soldate aan die front was die aanleiding tot die rewolusie van 1917. Die Russe was bereid om vrede te sluit, al sou watter eise ook al gestel word. Deur die Vrede van Brest-Litofsk wat in Maart 1918 onderteken is, het die Russe 'n groot deel van hul gewese ryk verloor, en hulle het hulle toe ook aan die oorlog onttrek.

Intussen was die Amerikaanse oorlogsmasjien al vinnig aan die ontwikkel. Die vloot het help verseker dat troepe en voorrade die oorlogsgebiede bereik. Die duikbootgevaar is so grotendeels verklein. Die Duitse leër, wat van sy bedrywighede aan die oostelike front bevry is, het in 1918 'n aanval onder generaal Ludendorff teen die Geallieerdes in Frankryk voorberei. Die leër is versterk deur allerlei moderne uitvindsels soos swaargeskut, pantsers, vliegtuie en selfs gifgas. Na 'n groot bombardement oor 'n front van meer as 64 km het die Duitse leër met alle mag aangeval. Die eerste tien dae was die kritiekste, want die Duitsers het byna 'n deurbraak gekry. Die Geallieerde magte, versterk deur meer as 'n half miljoen Amerikaanse soldate, het egter onwrikbaar gestaan. Teen Mei 1918 het die aanval reeds sy grootste krag verloor, en teen Julie is 'n Geallieerde teenoffensief onder die opperbevel van maarskalk Foch van stapel gestuur. Die Geallieerde leër was goed toegerus en het van honderde ligte tenks gebruik gemaak. Spoedig was die Geallieerde opmars aan alle fronte aan die gang.

In Duitsland het die ontevredenheid met die oorlog onder die werkende klasse gegroei. Die land was totaal uitgeput en moeg vir die oorlog. Alhoewel die Sosiaal-Demokratiese Party oorspronklik besluit het om die oorlog te steun, het die arbeidersverteenwoordigers in die Ryksdag in 1916, 'n jaar voordat die Verenigde State in die oorlog gekom het, die oorlogspoging begin dwarsboom. Die Russiese Rewolusie het slegs groter ontevredenheid onder die werkers teen die Duitse regering gewek. In 1918 het ernstige stakings plaasgevind wat met geweld onderdruk moes word.

Die Duitse opperbevel wou die oorlog beëindig voordat die leër heeltemal in duie stort. Op hierdie tydstip (November 1918) het die keiser na Nederland gevlug en is 'n sosialistiese republiek in Berlyn uitgeroep. So het Bismarck se ryk in duie gestort. Duitsland was verplig om ongunstige voorwaardes vir ’n wapenstilstand te aanvaar en die vyandelikhede het op 11 November 1918 om 11:00 geëindig.



</doc>
<doc id="44110" url="https://af.wikipedia.org/wiki?curid=44110" title="Olimpiese Somerspele 2020">
Olimpiese Somerspele 2020

Die Olimpiese Somerspele 2020 (Japannees: 第三十二回オリンピック競技大会; "Dai Sanjūni-kai Orinpikku Kyōgi Taikai"), amptelik bekend as die Spele van die XXXIIste Olimpiade, sal tussen 24 Julie en 9 Augustus 2020 in Tokio, Japan, aangebied word. Tydens die geleentheid sal na verwagting 11 091 atlete uit 206 nasies aan 339 items in 33 verskillende sportsoorte deelneem.

Dit sal die 32ste aanbieding van die Somerspele sedert 1896 wees. Dit sal ook die tweede keer wees wat Tokio die spele organiseer na hulle eerste spele in 1964. Naas Tokio was Istanboel en Madrid kandidate vir die organisasie van die 2020-Somerspele. Ná die Rugbywêreldbeker 2019 sal die Olimpiese Somerspele 2020 die tweede groot sportkompetisie in Japan binne een jaar wees.

Die opening- en sluitingseremonies sal in die Olimpiese Stadion in Tokio plaasvind. Soos gebruiklik sal die lande in alfabetiese volgorde die stadion instap met Griekeland die eerste en die gasheer Japan die laaste, maar aangesien die plaaslike taal Japannees is, sal dié taal se alfabet gebruik word om die volgorde te bepaal. Die atleet wat die Suid-Afrikaanse vlag sal indra, is nog nie amptelik aangekondig nie.

Die Paralimpiese Somerspele 2020 sal tussen 25 Augustus en 6 September in Tokio gehou word.

Van die stede wat hulleself beskikbaar gestel het om die Spele aan te bied sluit in (die lys is nie volledig nie):

Tokio is op 7 September 2013 in Buenos Aires deur die Internasionale Olimpiese Komitee gekies as die gasheer vir die Olimpiese Somerspele in 2020. Ander kandidate was: Istanboel en Madrid.

Die stemming het as volg verloop:
33 Olimpiese sporte sal tydens die Spele beoefen word. Tydens die Spele sal 339 medaljes oorhandig word.

Sewe plekke sal binne die sentrale sakedistrik van Tokio, noordwes van die Olimpiese dorp geleë wees. Verskeie van hierdie plekke is ook vir die Olimpiese Somerspele 1964 ingespan.

20 plekke sal in of naby die Tokiobaai, suidoos van die Olimpiese dorp, hoofsaaklik op Ariake, Odaiba en die omliggende kunsmatige eilande geleë wees.

Twaalf sportplekke sal meer as 8 km van die Olimpiese dorp af lê.
Die volgende tabel dui die Spele se daaglikse program aan. 'n Blou blokkie beteken dat wedstryde sal plaasvind, maar dat geen medaljes op die spel is nie. 'n Geel blokkie dui aan dat medaljes toegeken word, die getal dui op die getal medaljeparades wat die dag gehou word.

Hier volg 'n alfabetiese lys van al die Nasionale Olimpiese Komitees wat gaan deelneem. Waar beskikbaar word die getal atlete per land in hakies aangedui:



</doc>
<doc id="44111" url="https://af.wikipedia.org/wiki?curid=44111" title="Olimpiese Winterspele 2018">
Olimpiese Winterspele 2018

Die Olimpiese Winterspele 2018 (Koreaans: hangoel: 평창 동계 올림픽; hanja: 平昌 冬季 올림픽; "Jeisipsamhoe Donggye Ollimpik"), amptelik bekend as die XXIIIste Olimpiese Winterspele, is tussen 9 en 25 Februarie 2018 in Pyeongchang, Suid-Korea, aangebied. Die spanne van Ecuador, Eritrea, Kosovo, Maleisië, Nigerië en Singapoer het vir die eerste keer aan Olimpiese Winterspele deelgeneem. Die Russiese span is weens grootskaalse, van die regering ondersteunde, doping van die Olimpiese Winterspele uitgesluit, hoewel atlete wat nie aan die staatsondersteunde doping deelgeneem het nie, onder neutrale vlag deelgeneem het.
Dit is ná die Olimpiese Somerspele 1988 in Seoel die tweede Olimpiese Spele wat in Suid-Korea aangebied is. Verder is Pyeongchang ná Sapporo (1972) en Nagano (1998) die derde Asiatiese stad, waar Olimpiese Winterspele gehou is. Daarbenewens sal die volgende twee Olimpiese Spele ook in Oos-Asiatiese stede gehou word: Die Olimpiese Somerspele 2020 in Tokio en die Olimpiese Winterspele 2022 in Beijing.

Tydens die Spele is daar in 102 items oor 7 Olimpiese sportsoorte in 15 dissiplines meegeding. Dit het van die Spele die grootstes in die geskiedenis gemaak. Suid-Afrika het met een atleet aan hierdie Olimpiese Winterspele deelgeneem, Connor Wilson het dus ook die Suid-Afrikaanse vlag tydens die opening- en sluitingseremonies in die Olimpiese Stadion van Pyeongchang ingedra.

Die opening- en sluitingseremonies het in die Olimpiese Stadion van Pyeongchang plaasgevind. Soos gebruiklik het die lande in alfabetiese volgorde die stadion ingestap met Griekeland die eerste en die gasheer Suid-Korea die laaste. Ná voorafgaande onderhandelings tussen Noord- en Suid-Korea het beide Koreaanse lande tydens die seremonies gemeenskaplik die stadion binnegestap.

Die Paralimpiese Winterspele 2018 is tussen 9 en 18 Maart in Pyeongchang gehou.

Pyeongchang is op 6 Julie 2011 in Durban deur die Internasionale Olimpiese Komitee as die gasheer vir die Olimpiese Winterspele in 2018 aangewys. Ander kandidate was: München en Annecy.

Die stemming het as volg verloop:
7 Olimpiese sporte in 15 dissiplines is tydens die Spele beoefen.
Die volgende tabel dui die Spele se daaglikse program aan. 'n Blou blokkie beteken dat wedstryde plaasgevind het, maar dat geen medaljes op die spel was nie. 'n Geel blokkie dui aan dat medaljes toegeken is, die getal dui op die getal medaljeparades wat die dag gehou is.

Hier volg 'n alfabetiese lys van al die Nasionale Olimpiese Komitees wat deelgeneem het. Waar beskikbaar word die getal atlete per land in hakies aangedui:
Suid-Afrika het aan hierdie Winterspele deelgeneem, maar kon geen medaljes verower nie. Die Johannesburger Connor Wilson het vir sy land in die alpeski-sportsoort meegeding.

Hier is die top tien lande wat medaljes by die Spele verower het:



</doc>
<doc id="44112" url="https://af.wikipedia.org/wiki?curid=44112" title="Demokratiese ontwikkeling as uitvloeisel van industrialisering">
Demokratiese ontwikkeling as uitvloeisel van industrialisering

Die moderne wêreld is heeltemal anders as die wêreld van die tweede helfte van die agttiende eeu. Die Industriële Omwenteling wat in Brittanje begin het, het 'n omwenteling op nywerheidsgebied in daardie land teweeggebring en daarna na die Europese vasteland, die Verenigde State en vervolgens na ander lande van die wêreld uitgebrei. Sy uitwerking op die moderne beskawing was verreikend. Nie alleen is die produksiemetodes in die nywerhede en die landbou radikaal verbeter nie, maar die hele houding van die mensdom jeens die werkgewer en die werknemer en die welsyn van die werknemer is verander.

Die denkbeelde van die Franse Rewolusie het ontwikkel en oor Europa versprei. Tegelykertyd is Groot-Brittanje se industriële bedrywighede ingrypend deur 'n nuwe beweging beïnvloed wat in werklikheid voor die Franse Rewolusie sy verskyning gemaak het.

Dit was 'n tydperk waarin masjiene die mens in die fabrieksnywerhede vervang het. In 1783 is vertel dat Sir Richard Arkwright se fabriek deur middel van 'n stoomenjin aan die gang gesit is; en Matthew Boulton en James Watt het in 1785 'n spinfabriek uitgerus wat deur 'n stoommasjien aangedryf is. 'n Paar masjiene is inderdaad lank tevore reeds uitgevind, maar die nuwe industriële beweging het eintlik eers laat in die agttiende eeu begin as gevolg van die genialiteit van sekere uitvinders.
Net soos met die grondgedagte van die Franse Rewolusie die geval was, sou hierdie nuwe beweging die oorsaak wees van industriële veranderinge wat op hul beurt maatskaplike en staatkundige toestande verander het. Die Industriële Omwenteling was heeltemal anders as die Franse Rewolusie, waar ingrypende veranderinge skielik teweeggebring is. Dit was 'n taamlik langsame, aanvanklik baie langsame, oorgang na die nuwe vervaardigingsmetodes – die vervanging van menslike krag deur masjienkrag by die prosesse in die nywerhede.
Die eerste bedryf waarin 'n algehele omwenteling deur meganiese uitvindsels teweeggebring is, was die katoenbedryf, en later is die uitvindings ook in die ander tekstielbedrywe toegepas. Waar die spin en weef voorheen tuis met die hand gedoen is, het dit nou langsamerhand 'n fabrieksnywerheid geword, want die werkers kon dit nie bekostig om die masjiene wat so vinnig verbeter is, te koop nie; en kapitaliste het die werkers in groepe begin saamtrek in hul fabrieke. Daar is bereken dat daar teen die jaar 1788 sowat honderd fabrieke in Engeland was waar katoen gespin is, met gemiddeld 100 tot 150 persone in diens. Daar was minder wolfabrieke.

Die een of ander vorm van krag was nodig om die masjiene aan te dryf. Dit het eers gelei tot die aanwending van waterkrag en, uiteindelik, van stoomkrag ná die uitvinding van die stoommasjien deur James Watt (1764). Die uitbreiding van die tekstielbedryf het gelei tot merkwaardige verbeteringe in die yster- en staalbedrywe, wat noodsaaklik was vir die vervaardiging van die masjiene. Die metodes van steenkoolontginning is ook op ongekende skaal ontwikkel. Die brandstof was nodig om die yster te smelt en die nuwe masjiene aan te dryf. Verhoogde industriële bedrywigheid het gelei tot verbeterde vervoermiddels.

Dit dien egter beklemtoon te word dat die ingebruikneming van die verskillende masjiene 'n stadige proses was. Die tuiswerkers was, solank hulle in staat was om 'n bestaan te vind, onwillig om in die fabrieke te gaan werk, en die werkgewers was ongeneë om masjiene in gebruik te neem solank hulle met die ware wat die arbeiders tuis vervaardig het, kon klaarkom. Tog het masjiene teen 1840, toe die spoorweg ook al terdeë gevestig was, industriële bedrywigheid in Brittanje reeds tot op groot hoogte verander.
Daar bestaan geen twyfel nie dat die Industriële Omwenteling 'n magtige rewolusie was, want daardeur is binne 'n tydsbestek van 'n bietjie meer as honderd jaar 'n hele omwenteling in industriële en maatskaplike toestande in Groot-Brittanje, Duitsland, Frankryk en die Verenigde State teweeggebring. Sy invloed brei nog steeds vinnig uit, want op hede is dit besig om die hele ekonomiese struktuur van lande soos Indië en China te verander.

Dit was onvermydelik dat al die veranderinge wat deur die Industriële Omwenteling teweeggebring is, ontberinge vir die arbeiders gedurende die oorgangstydperk sou meebring; want die ekonomiese en maatskaplike lewe in Brittanje is geheel en al
ontwrig.

Die opkoms van die nuwe nywerheid wat in so 'n groot mate van stoomkrag afhanklik was, het tot gevolg gehad dat die bevolking nou na die omgewing van die steenkool- en ystervelde aangetrek is. Lancashire en die West Riding van Yorkshire het die digsbevolkte distrikte in Engeland geword, en die verhuising van die bevolking het gelei tot die opkoms van nuwe nywerheidstede soos Leeds, Manchester, Huddersfield en Sheffield, asook Birmingham, wat die belangrike posisie ingeneem het wat voorheen deur die suidooste en suidweste beklee is. Die vooruitsig op werk in hierdie stede het baie van die mense aangelok wat van hulle grond verdryf was deur die vernietiging van die ooplandstelsel van boerdery en wat nie na die Nuwe Wêreld of Australië verhuis het nie.

Die maatskaplike toestande in dié stede wat so vinnig gegroei het, was betreurenswaardig. Huise was sleg gebou, en geen poging is hoegenaamd aangewend om die mees elementêre gesondheidsmaatreëls toe te pas nie. Met verloop van tyd het die toestand vererger namate meer mense na die stede gestroom het. Die opkoms van Manchester en naburige dorpe, byvoorbeeld, het die lug kilometers ver verpes, die waterstrome besoedel en die plantegroei vernietig. Die geboortesyfer het vinnig gestyg, maar die kindersterfte sowel as die algemene sterftesyfer was net so hoog. Siektes was baie algemeen, wat heeltemal te verstaan was. Selfs in 1844 het 'n kommissie wat aangestel was om die lewenstoestande in verskeie stede te ondersoek, onder andere die oorbevolkte toestand in 'n sekere agterplaas in Leeds beskryf en daarby gevoeg dat vyf-en-sewentig wavragte mis, wat jare lank onaangeraak daar gelê het, verwyder moes word. Die eiendom waarvan hierdie agterplaas 'n deel was, het, na bewering, die beste rente van alle eiendomme in die stad opgelewer. Die koste van lewensonderhoud was ook aan die toeneem. Na die einde van die Napoleontiese oorloë was die koringboere bevrees dat daar te veel koring uit die Oosseelande ingevoer sou word, en dat die pryse dus sou daal wanneer dié invoerhandel weer hervat word. Die regering het dus in 1815 'n wet laat aanneem waarvolgens geen koring sou mag ingevoer word nie solank die binnelandse prys minder as tagtig sjielings per kwart ton was. Dit het die grondeienaars beskerm, maar die arbeiders het daaronder gely, want die brood se prys is hoog gehou. Aangesien dronkenskap algemeen was, was die sedelike peil laag. Brittanje se strafkode was nog baie streng, en mense kon vir geringe oortredings in die tronk gestop word. Die gevangenisse, destyds veel talryker as vandag, was gedurig vol.

In die fabrieke self was die toestand aanvanklik nie beter nie. Die gesinslewe was verbrokkel, en die arbeiders kon vergelyk word met slawe, want hulle is behandel bloot as soveel arbeidskrag om "gebruik te word na goeddunke van, en onder voorwaardes opgelê deur, hul base".
Die vorige intieme verhouding wat in die huisnywerheid bestaan het, het verdwyn, en daar het 'n wye kloof tussen kapitaal en arbeid ontstaan. Daar was baie werkloses, en die mededinging was so skerp dat, vergeleke met die prys van brood, die lone beroerd laag was. Die werkure was lank, dikwels tot dertien of selfs veertien uur per dag. In die fabrieke is daar 'n stelsel van arbeidsverdeling ontwikkel ten einde produksiekoste te verminder. 'n Persoon sou voltyds besig wees met die vervaardiging van een enkele onderdeel van 'n artikel. Onder die vorige stelsel sou al die verskillende stadiums deur een persoon se hande gegaan het. Hierdie spesialisering het die arbeider se lewe eentonig en vervelend gemaak. Die werklike toestande in die fabrieke was ook nie bevorderlik vir goeie gesondheid nie, want baie van hulle was swak verlig, swak geventileer en klam. Ongelukke het ook baie dikwels voorgekom, want daar was geen beskerming teen gevaarlike masjinerie nie. Al hierdie euwels was die uitvloeisel van die sogenaamde fabriekstelsel.
Daar moet egter nie gedink word dat die verandering om in die fabrieke te werk vir die arbeider altyd net 'n ramp was nie. Wewers het voorheen in klam, bedompige kelders gewerk. Ook was die lone wat aan hierdie mense betaal is, in 1840 in sekere opsigte hoër as wat hulle ontvang het toe hulle tuis gewerk het. Aangesien hulle in die stede saamgetrek was, het dit vir hulle moontlik geword om saam te span om van hulle werkgewers beter lewensvoorwaardes, 'n standaardloon en korter werkure te eis.

Omdat dit swak besoldig was, is die vroue- en kinderarbeid deur die werkgewers uitgebuit. Die kinders van arm ouers is in fabrieke saamgehok as lappers (persone wat die gebreekte drade in die masjiene weer aanmekaar las). Selfs kindertjies van die ouderdom van vier en vyf jaar is gebruik om die afvalkatoen van die vloer af op te tel, en hulle moes van vyf- of sesuur in die oggend tot sewe- of agtuur in die aand werk, met kort onderbrekings vir maaltye. Die blaam vir hierdie toestand het nie net op die werkgewers gerus nie, want die ouers het hul kinders van hul jongste jare af as potensiële loontrekkers beskou. In die myne was die toestand nog erger. Hier moes vroue en seuns die steenkooltrokke deur die gangetjies trek waarvan party so laag was dat slegs klein kindertjies daardeur kon gaan. Die toestande waaronder die kinders in die myne gewerk het, was so sleg dat die sterftesyfer onder hulle in sommige gevalle vier of vyf maal so hoog was as in die nywerheidsdistrikte.

Aanvanklik is niks gedoen om die nood en ellende van die arbeidersklasse te versag nie. Kinderarbeid is eers nie as 'n euwel beskou nie. Dit moet toegeskryf word aan die feit dat die Regering teen die einde van die agttiende eeu die regulering van die handel, wat 'n deel van die Merkantilistiese Stelsel was, laat vaar het. 'n Boek geskryf deur Adam Smith, 'n professor in Glasgow, met die naam "The Wealth of Nations", is in 1776 uitgegee – dieselfde jaar waarin die Amerikaners hul onafhanklikheid uitgeroep het. Smith, wat sy opvattinge op dié van 'n groep Franse ekonome, die Fisiokrate, gebaseer het, het die gedagte dat die staat industriële of handelsbedrywighede moes reguleer heftig veroordeel. Die handel moes volkome vry wees, en die beste beleid vir die staat was om elke indiwidu volkome vry te laat om sy eie voordeel te soek, mits hy nie daardeur die vryheid van ander aangetas het nie. So het dit dan gebeur dat daar 'n besliste verandering in die ekonomiese beleid plaasgevind het, en Adam Smith se opvatting dat mense toegelaat moes word om die beste vir hulleself te soek, het die grondslag van die Britse arbeids- en handelsbeleid geword, wat as die beleid van "laissez faire" bekend staan. Wette wat diensure en lone vasgestel het, is herroep sowel as wette wat beskerming aan die oorsese handel verleen het, sodat Brittanje geleidelik in die rigting van 'n vrye arbeidsmark en vryhandel beweeg het. In 1845 is die Koringwette herroep, die Skeepvaartwette is in 1849 herroep, en die beskermingsbeleid is deur William Gladstone se Vryhandelbegroting in 1860 beëindig.

Die onmiddellike gevolg van die nuwe handelsbeleid en die ondernemingsgees geopenbaar deur privaat ondernemings was 'n geweldige ontwikkeling van die nywerhede en die handel. Fabrikate en die oorsese handel het teen 'n vinnige tempo vermeerder gedurende die laaste helfte van die agttiende eeu en die eerste dekades van die negentiende.
In 1783 was die waarde van die uitvoer byna £14 miljoen en die invoer net oor die £11½ miljoen. Teen 1800 het hierdie syfers reeds meer as verdubbel en was die bedrae £34 miljoen en £28 miljoen onderskeidelik. Die katoeninvoer alleen het sestigvoudig toegeneem.
So het Brittanje dan teen 1815 reeds die rykste nywerheids- en handelsland van die wêreld geword. Dit was weens hierdie toename in sy rykdom en die afhanklikheid van die Europese lande van Brittanje vir fabrieksware, dat hy in staat was om die sware laste wat deur die Napoleontiese oorloë op hom gelê is, te dra. Selfs Napoleon kon nie sonder Britse fabrikate vir sy troepe klaarkom nie. Brittanje het inderdaad van 'n landbouland tot 'n groot nywerheidsland verander.

Die nuwe metodes van grootskaalse produksie wat die land soveel rykdom gebring het, het ook baie euwels as nasleep gehad, en die arbeidersklasse het die meeste daaronder gely. Die regerende klas is geblameer vir al die ellende, en die arbeiders het probeer saamstaan ten einde beter lone te verkry. In hierdie jare (1789–1815) het Europa die naweë van die Rewolusionêre en die Napoleontiese oorloë deurgemaak. Die Britse Regering, wat 'n rewolusionêre uitbarsting gevrees het – die aaklighede van die Franse Rewolusie was nog vars in die geheue – het steeds daarna gestreef om die arbeiders te belet om verenigings te stig ten einde hoër lone te eis. In 1799 en 1800 is wette teen die stigting van sodanige verenigings aangeneem.
Na die beëindiging van die Napoleontiese oorloë het die toestand in Brittanje nog verder versleg. Werkloosheid het toegeneem as gevolg van die verslapping in die handel en die groot aantal soldate en matrose wat van die oorloë af teruggekeer het. Lone het gedaal, en die prys van brood het as gevolg van die Koringwette gestyg. Die bekommerde arbeiders het uiting aan hul gevoelens gegee deur opstootjies te verwek, masjinerie te vernietig en hooimiede te verbrand. Manne soos William Cobbett, 'n hervormer, wat die Weekly Political Register uitgegee het, waarvan die sirkulasie tot 50 000 gestyg het nadat die prys daarvan tot twee pennies verminder is, en Henry ,Orator" Hunt het belangrike industriële en maatskaplike hervorming bepleit. Die regering was bang vir 'n algemene rewolusie, en het baie streng onderdrukkende maatreëls toegepas. In 1819 is daar op 'n ordelike vergadering wat by Peterloo, Manchester, gehou is, deur soldate geskiet – daar was destyds geen polisie nie.
Die handelwyse van die magistrate wat vir hierdie daad verantwoordelik was, is deur die regering goedgekeur, en die Ses Wette is aangeneem, waarvolgens onder andere geen oproerige openbare vergaderings toegelaat sou word nie en die publikasie van opruiende koerante of pamflette verbied is.
Op die Vasteland het intussen 'n soortgelyke toestand ontwikkel. In Duitsland het dit uitgeloop op die Karlsbad-dekrete en in Napels en Sisilië het die Europese Konsert ingegryp.

Van die aanvang van die negentiende eeu af was magte in Brittanje aan die werk wat uiteindelik 'n verbetering van die lot van die werkende klasse teweeggebring het. Dit was in die eerste plek toe te skryf aan die godsdienstige herlewing waarmee John Wesley en ander in die vorige eeu begin het. Dit het die aandag van die publiek op die toestand van die arbeiders in die nuwe nywerheidstede gevestig. Die eerste tasbare gevolge was die voorsiening van Sondagskole vir die kinders van die armes. Daarna is die aandag van die groot publiek op die uiters slegte toestande in die katoenfabrieke en die steenkoolmyne gevestig. Hierdie humanitêre beweging het ook gelei tot 'n agitasie om die verbetering van die tronkstelsel en die strafkode. In hierdie beweging het John Howard en Elizabeth Fry die voortou geneem.
Gedurende die eerste twee dekades van die negentiende eeu het 'n groep Radikale ontstaan wat daarvoor gepleit het dat die parlement wetgewing moes aanneem ten einde die maatskaplike, industriële en ekonomiese posisie van die werkers te verbeter.
Om dit te kon doen, moes die Britse parlement eers hervorm word, want dit het destyds slegs die landelike aristokrasie verteenwoordig wat geen belange by die vraagstukke van die nywerheidsgebiede gehad het nie. Die nuwe handels- en nywerheidsklasse en die stedelike arbeidersklasse het geen verteenwoordiging hoegenaamd in hierdie parlement gehad nie.

Gelukkig was die reaksionêre Tory-regering ná 1820 meer geneë om aandag aan sosiale en industriële hervorming te wy, nadat jonger lede soos George Canning en William Huskisson tot die kabinet toegetree het. Die strafwette is mensliker gemaak, en aan die Rooms-Katolieke is politieke regte toegeken (1829). Namate die gees van verdraagsaamheid sterker geword het, is ook aan industriële en sosiale toestande aandag gewy. In 1824 is, grotendeels as gevolg van die bemoeiinge van Francis Place, 'n Londense kleremaker, die wette teen werkersvereniginge deur die parlement herroep. Hiermee is die weg gebaan vir die vakuniebeweging, wat later so 'n belangrike rol in verband met die verkryging van gunstiger arbeidstoestande en hoër lone vir die werkende klasse gespeel het.
Die humanitêre beweging was ook, reeds in 1802, die aanleiding tot die aanneming van die eerste Fabriekswet op voorstel van sir Robert Peel. Dit het die werkure van arm kinders wat vakleerlinge in die katoenfabrieke was, tot twaalf uur per dag verminder en nagwerk verbied. In 1819 is nog 'n wet aangeneem. Dit het onder meer bepaal dat kinders onder nege jaar oud glad nie in die katoen- of wolfabrieke in diens geneem moes word nie. Hierdie wette was ondoeltreffend, want geen inspekteurs is aangestel om toe te sien dat die bepalinge toegepas word nie. Die saak van die kinders is nietemin voortdurend deur lord Anthony Ashley Cooper, later Graaf van Shaftesbury, en ander bepleit.

Dit was eintlik eers as gevolg van die groot Hervormingswet (Reform Act) van 1832 dat hervorming op groot skaal aangepak is. Namate die beweging ten gunste van hervorming aangegroei het, het die Whig-party, wat die opponente van die Tory-regering was, maatskaplike en industriële hervorming in sy partyprogram opgeneem. In 1830 is George IV oorlede, en die troonsbestyging van Willem IV het 'n nuwe algemene verkiesing noodsaaklik gemaak. Die Whig-party se parlementêre aanhang is versterk en hulle leier, lord Grey, het eerste minister geword. Die Whig-party het in die daaropvolgende tien jaar 'n reeks verreikende maatskaplike en industriële hervormings ingevoer, wat baie bygedra het om die toestand van die arbeidersklasse te verbeter. Hierdie beweging het aan krag gewin deur die aanneming van die Hervormingswet (Reform Act) van 1832. Vir die eerste keer is ruime verteenwoordiging in die parlement toegeken aan die nuwe industriële en kommersiële leiers, wat nou in staat was om as kampvegters van die belange van die nywerheidsgebiede op te tree. Hierdie strewe na hervorming het geblyk uit die afskaffing van slawerny dwarsdeur die Britse Ryk in 1833 en die betaling van geldelike vergoeding aan die slawe-eienaars.

Die ,Hervormingsparlement” (Reform Parliament) het onmiddellik aandag gewy aan die toestand wat in die katoenspinnerye geheers het, en in 1833 die Derde Fabriekswet aangeneem, wat die indiensneming van kinders onder die ouderdom van nege jaar verbied het, en die diensure van kinders tot by die ouderdom van agttien jaar beperk het. Kinders sou nie toegelaat word om langer as twaalf uur per dag te werk nie. Alhoewel dit slegs 'n klein begin was, was dit tog die eerste werklik doeltreffende wet, want vier fabrieksinspekteurs is aangestel om die fabrieke en spinnerye te besoek om toe te sien dat die regulasies uitgevoer word.
Lord Shaftesbury het daarná aandag aan die steenkoolmyne gewy. Ten spyte van sterk teenstand van die myneienaars, is in 1842 'n wet aangeneem wat die indiensneming van vroue en meisies in steenkoolmyne verbied het. Slegs seuns van oor die tien jaar kon in diens geneem word, maar dán nie vir meer as drie dae in 'n week nie. In 1844 is 'n ander fabriekswet aangeneem, nadat drie pogings daartoe deur sir James Graham, die minister van binnelandse sake, aangewend was. Hierdie wet het 'n dag van twaalf uur vir werksters in die fabrieke vasgestel. Bowendien is verdere beperkings op die indiensneming van kinders gelê, en daar is bepaal dat die kinders die skool drie uur per dag moes bywoon, in plaas van twee uur soos in 1833 voorgeskryf was. Uiteindelik het die staat dus doeltreffende stappe gedoen om die uitbuiting van vroue en kinders in die tekstielfabrieke en in die steenkoolmyne te beëindig.
'n Belangrike stadium is bereik toe 'n wetsontwerp wat deur John Fielden, 'n katoenspinner, ingedien is, in 1847 aangeneem is.
Die vroeër teenstand teen nywerheidswetgewing het ook verdwyn namate fabrikante besef het dat deur die toepassing van korter werkure hulle groter doeltreffendheid van die werkers verkry het.
Die nuwe wet het dit vir fabrieke onwettig gemaak om vroue en jeugdige persone langer as tien uur per dag te laat werk. Aangesien die werkure oor vyftien uur per dag gestrek het, het die fabrieksinspekteurs dit feitlik onmoontlik gevind om vas te stel of die regulasies werklik uitgevoer is. Die parlement het derhalwe in 1850 'n wysigingswet aangeneem wat die ure van die werksdag vir vroue verder ingekort het. Twee uur moes gedurende die dag vir maaltye toegestaan word. In 1853 is die wet verder gewysig ten einde die kinders se dag op dieselfde grondslag as dié vir vroue te beperk. Waar mans en vroue saam gewerk het, is die ure vir mans ook geraak, en die fabrieksdag is op twaalf uur vasgestel. Lord Shaftesbury, wat in 1885 oorlede is, het hom sedert 1833 voortdurend ten behoewe van die fabriekswerkers, veral die vroue en kinders, beywer. Hy word ook onthou weens sy werk in verband met die afskaffing van die praktyk, in 1864, om kinders as skoorsteenveërs te gebruik.
Daar moet op gelet word dat fabriekswetgewing aanvanklik hoofsaaklik vir vroue en kinders gegeld het en tot die tekstielbedryf beperk was. Later is die omvang van die nywerheidswette uitgebrei om ook ander nywerhede in te sluit.

Die aanneming van die Fabriekswette was 'n aanduiding dat die parlement uiteindelik oortuig was van die noodsaaklikheid van staatsinmenging ten einde die industriële en maatskaplike toestand van die arbeidersklasse te verbeter. Werkloosheid, wat sedert 1815 geweldig toegeneem het, het vervolgens aandag ontvang en onderstandsmaatreëls is oorweeg. Alhoewel daar tydens die regering van Elizabeth I 'n stelsel ontwerp is om vir die armes en behoeftiges te sorg, het die verskuiwing van die bevolking na die nuwe nywerheidstede, die lae lone en die ontberinge van die plaasarbeiders die toepassing van hierdie Arme-wet teen die einde van die agttiende eeu onprakties gemaak. 'n Aantal magistrate van Speenhamland in Berkshire het in 1795 die probleem probeer oplos deur toelaes te betaal aan laagbesoldigde arbeiders. As 'n man se loon te laag was, sou dit uit die plaaslike belastings aangevul word. Dit het slegs tot 'n verhoging van die belastings gelei, vlyt ontmoedig en luiheid onder die werkers aangemoedig. Op die ou end was dit vir plaaslike gemeenskappe onmoontlik om die geldelike las wat dit op hulle gelê het, te dra, en die getal werkloses het teen 'n ontstellende tempo toegeneem.
Die Armewet is in 1834 drasties gewysig toe daar bepaal is dat na 'n tydperk van twee jaar geen toelaag meer aan enige liggaamlik gesonde werker betaal sou word nie, en dat indien hy nie in staat was om homself te onderhou nie, hy na 'n armehuis moes gaan.
Die tug in die werkhuise was baie streng ten einde armes af te skrik. H. M. Stanley se beskrywing in sy outobiografie van sy eie ondervindinge in 'n werkhuis geskryf hoe aaklig so 'n inrigting was. Slegs diegene wat weens liggaamlike gebreke nie in staat was om te werk nie, sou onderstand in hul huise ontvang. Dit was 'n hardvogtige maatreël, maar die getal persone wat van onderstand afhanklik was, het snel afgeneem, en dit het die plaaslike belastings met 'n groot bedrag verminder en die arbeiders uit 'n toestand van blywende vernedering gered.

Die Hervormingsparlement was verantwoordelik vir die invoering van nog 'n belangrike wet, naamlik die "Municipal Corporation Act" van 1835. Plaaslike bestuur was op daardie tydstip in 'n baie korrupte toestand en beperk tot 'n paar persone wat net na hul eie belange omgesien het. Die wet het voorsiening gemaak vir behoorlike munisipale verkiesings en die eenvormige samestelling van verkose munisipale liggame. Aan die begin was die magte van die nuwe besture baie beperk en die aantal stemgeregtigdes in elke dorp betreklik klein. Voor 1835, en selfs daarná, moes 'n spesiale wet deur die parlement aangeneem word om voorsiening te maak vir die een of ander vorm van openbare diens of verbetering van 'n dorp, en spesiale kommissarisse is aangestel om aandag te wy aan sulke sake soos die uitlê van strate en die aanbring van riole. Dit het die openbare gesondheidstoestand baie verbeter. Die oordrag van enige van hierdie magte aan dorpsrade is eers deur die wet van 1835 toelaatbaar gemaak, met die gevolg dat dorpskommissarisse in baie gevalle nog altyd funksies vervul het wat tans deur stadsrade verrig word.

Daar is alreeds verwys na die toestand wat in die nuwe nywerheidstede geheers het. 'n Mate van aandag is gewy aan sulke dienste soos die aanbring van riole en die verskaffing van water in die nuwe stede, maar oor die geheel was die toestand betreurenswaardig. Daar was geen wetenskaplike sanitasie nie; vullishope en slykpoele was oral te sien, die huise was swak geventileer en daar was baie min beheer oor die verskaffing van voedsel. Swak gesondheid was onder die armes algemeen en die sterftesyfer was hoog. Epidemies van cholera en pokke het gereeld voorgekom. Hierdie epidemies het ongetwyfeld daartoe bygedra om die volk uit sy "laissez faire"-houding teenoor volksgesondheid wakker te skud.
Die eerste stap in die rigting van staatsverantwoordelikheid ten opsigte van volksgesondheid is gedoen deur Edwin Chadwick, een van die kommissarisse wat in 1832 aangestel is in verband met die toepassing van die Armewette. Hy word beskou as die stigter van die stelsel van volksgesondheid in Engeland. Sy pogings het uiteindelik gelei tot die aanstelling van 'n Koninklike Kommissie deur sir Robert Peel in 1843 om verslag te doen oor die sanitêre toestande onder die arbeidersbevolking. Die skrikwekkende toestand wat in hul rapport aan die lig gebring is, het gelei dat wetgewing in verband met die verwydering van vullis en rioolvuil en ter voorkoming van siektes aangeneem is. Die eerste Wet op Volksgesondheid is in 1845 aangeneem. Daardeur is 'n sentrale gesondheidsdepartement, wat die Algemene Gesondheidsraad genoem is, in Engeland gestig. Dit het plaaslike gesondheidsrade in die lewe geroep wat die gesondheidsdienste moes beheer. Mediese gesondheidsbeamptes is in die groot stede aangestel en later is ook gesondheidsinspekteurs aangestel om toe te sien dat die regulasies uitgevoer word. Deur hierdie wet het die staat op duidelike wyse verantwoordelikheid vir die volk se gesondheid aanvaar. Plaaslike mediese beamptes was reeds in Liverpool (1847) en Londen (1848) aangestel. Hierdie Wet op Openbare Gesondheid het ook bepaal dat stadsrade in munisipale gebiede verantwoordelik gehou sou word vir watervoorsiening, waterafvoer, instandhouding van strate, begraafplase en die regulering van misstande.
Verskeie ander wette in verband met openbare gesondheid, wat veral op die samestelling en magte van plaaslike owerhede betrekking gehad het, is gedurende die tweede helfte van die neëntiende eeu aangeneem. Op hierdie wyse is die dienste in verband met volksgesondheid aansienlik uitgebrei. Belangrike sake soos openbare inenting, verbeterde hospitaalakkommodasie, beheer oor voedselverskaffing en die voorkoming van siektes het die ernstige aandag van gesondheidsowerhede geniet. Teen 1875 was die heilsame uitwerking van hierdie gesondheidsmaatreël reeds aan die dalende sterftesyfer merkbaar.

Tot vroeg in die negentiende eeu was die Staat nie in die voorsiening van onderwysfasiliteite vir die volk geïnteresseerd nie. Onderwys is met die Kerk geassosieer en was beskou om slegs die voorreg van die hoër klasse te wees. Volgens die tradisie was onderwys iets wat vrywillig verskaf en in private hande gelaat moes word, en daar was algemene teenstand teen enige gedagte van staatsinmenging. Aanvanklik was godsdienstige liggame hoofsaaklik verantwoordelik vir die aanmoediging tot vrywillige stigting van skole. Aan die begin van die neëntiende eeu was daar twee nasionale vereniginge wat hulle vir die stigting van skole beywer het. Die Britse en Buitelandse Skoolvereniging is in 1808 deur Joseph Lancaster, 'n Kwaker, gestig; en die Nasionale
Vereniging deur dr. Andrew Bell, 'n Anglikaan, in 1811. Die tipe skool wat opgerig is, het godsdiensonderrig verskaf, wat bedoel was om die kinders van die veragterdes in die stede geestelik op te hef. Die koste van die instandhouding van hierdie skole is deur skenkings van die Kerke en filantropiese liggame bestry.
Die eerste stap wat deur die regering gedoen is om hom in die onderwys te interesseer, was toe die Hervormingsparlement in 1833 'n bedrag van £20 000 beskikbaar gestel het aan die twee vereniginge vir die oprigting van meer skole vir die armer klasse.
Hierdie subsidie is jaarliks vermeerder, en het teen 1860 reeds 'n half miljoen pond bedra. Daar het geleidelik 'n gevoel van verantwoordelikheid jeens die kinders van die arbeidersklasse ontwikkel. So het die Fabriekswet van 1833, byvoorbeeld, die skoolure van kinders verleng. Daar is mettertyd besef dat die Kerke nie voldoende in die behoefte aan meer onderwysfasiliteite kon voorsien nie. In 1839 is 'n belangrike komitee van die Geheime Raad aangestel om toesig oor die aanwending van die toelaes wat toegewys is aan skole wat op vrywillige grondslag gestig is, te hou. Dit was feitlik die aanvang van 'n staatsdepartement as deel van 'n nasionale onderwysstelsel. In 1856 is die komitee in 'n Department van Onderwys omgeskep. Die eerste sekretaris van die van die liggaam, James Kay-Shuttleworth, 'n geneesheer wat intiem met die toestande in die agterbuurtes van Manchester bekend was, het veel gedoen om steun vir staatsbeheer van die onderwys aan te moedig deur die aanstelling van inspekteurs. Teen 1860 het die verset van die regerende klasse teen staatsbeheer van laer onderwys feitlik verdwyn.
Die maatskaplike en industriële toestand van die arbeidersklasse het dus teen 1860 alreeds aanmerklik verbeter.
Dit was grotendeels die gevolg van die moedige wetgewing wat deur die Hervormingsparlement aangeneem is. Daar is besef dat staatsinmening noodsaaklik was in 'n moderne industriële staat, indien die tevredenheid van die arbeiders verseker en 'n beter aanpassing van rykdom tussen die kapitaliste en die arbeidersmassas teweeggebring moes word.

Ná 1860 was die twee groot politieke partye in Brittanje die Konserwatiewe, voorheen die Tories, en die Liberale, voorheen die Whigs – albei ten gunste van die uitbreiding van die stemreg. Die tweede Hervormingswet van 1867 het die stemreg aan die stedelike arbeidersklasse gegee en die derde Hervormingswet van 1884 aan die plaasarbeiders. Aangesien beide partye voortaan die stem van die werkersklasse moes verkry, is omvattende programme van maatskaplike en industriële hervorming opgestel. So het Brittanje vóór die einde van die negentiende eeu reeds ver gevorder op die weg na 'n sosialistiese staat.
Die Vakunies het inderdaad meegewerk om die eise van die arbeiders insake die verskillende hervormings te formuleer. Die stigting van hierdie soort unies is moontlik gemaak toe die ,Anti-Combination Act" in 1824 herroep is, daar die Staat nie meer gevrees het dat vereniginge van arbeiders die aanleiding tot oproer en rusverstoring sou wees nie. Alhoewel verskeie plaaslike vakunies kort daarna tot stand gekom het, was die eerste vakunie wat op nasionale grondslag gevorm is, die Geamalgameerde Vereniging van Ingenieurs in 1851. Die mynwerkersunie is in 1863 gestig. Die unies het egter nog geen wetlike erkenning geniet nie. Na die aanneming van die Hervormingswet van 1867 het die vakunies die verwydering geëis van die wetlike beperkings wat hulle in hul pogings om beter ekonomiese toestande vir die werkers te verkry belemmer het.
Die vakunies is uiteindelik in 1871 as wettige liggame erken, en in 1875 is aan hulle die reg toegeken om stakings te organiseer sonder vrees van wetlike optrede teen hulle. Van dié tyd af het die vakunies 'n steeds belangriker rol in die verbetering van die lot van die arbeidersklasse gespeel.

Die beginsels wat in die Fabriekswet van 1833 beliggaam was, is ook op ander nywerhede toegepas, sodat die nywerheidsbedrywigheid uiteindelik in sy gehele omvang onder staatsbeheer gebring is. So het die Staat verantwoordelikheid aanvaar vir die kinders, die veiligheid van volwassenes in hul diens, die uitskakeling van ongesonde werkstoestande en die redelike beperking van werkure. In 1878 is al die fabriekswetgewing van die voorafgaande vyf-en-veertig jaar gekodifiseer.
Gedurende die eerste helfte van die negentiende eeu is baie min voorsiening gemaak vir gevalle waar werkers sterf of beseer is as gevolg van ongelukke in myne en fabrieke. Die algemene mening was dat 'n werknemer, aangesien hy loon ontvang het, verantwoordelikheid vir die gewone risiko's in verband met sy werk moes aanvaar en nie geregtig was om enige skadevergoeding in geval van 'n ongeluk te eis nie. Ongelukke het egter so dikwels in die myne voorgekom dat die mynwerkersunie om skadeloosstelling begin agiteer het. In 1880 is die eerste wet op die Aanspreeklikheid van Werkgewers aangeneem. Dit het aan die werknemers die reg op skadevergoeding gegee in gevalle waar 'n ongeluk aan nalatigheid aan die kant van die superintendent of 'n gebrek aan die masjinerie te wyte was. Daar was groot ontevredenheid omdat die omvang
van die wet so beperk was, en politici soos Joseph Chamberlain, beïnvloed deur Otto von Bismarck se nywerheidswetgewing in Duitsland, het op die invoering van 'n stelsel van maatskaplike versekering benewens die voorkoming van ongelukke aangedring. In 1897 is 'n Wet op die Skadeloosstelling van Werkliede aangeneem, wat die werkgewer in sekere gespesifiseerde gevaarlike bedrywe verplig het om skadevergoeding aan 'n beseerde werknemer vir alle ongelukke te betaal, tensy die ongeluk deur die moedswillige nalatigheid van die beseerde persoon veroorsaak is. Hierdie wet het aansienlike voordele vir die verminkte werknemers of die weduwees gebring, maar het nie algemene tevredenheid gegee nie. In 1901 is 'n ander fabriekswet aangeneem wat die indiensneming van kinders onder elf jaar verbied het.

Die uitbreiding van die stemreg na die arbeidersklasse het beteken dat hulle ook die een of ander soort opvoeding moes kry ten einde hulle in staat te stel om self te lees en met politieke strydvrae vertroud te raak. Dit was aanleiding tot die verskaffing van laer onderwys aan die volksklasse. In 1870 is 'n belangrike Wet op Laer Onderwys, wat deur William Edward Forster ingedien is, aangeneem. Hierdie wet was 'n erkenning dat die kerke nie langer voldoende skoolakkommodasie kon verskaf nie. Die onderwysdepartement sou nou in staat wees om laerskole te laat oprig deur verkose skoolrade, wat gemagtig is om 'n belasting te hef benewens die toelaag wat van die regering ontvang is. Die nuwe skole wat aldus gestig is, sou nie-sektaries van aard wees.
'n Gewetensklousule wat 'n ouer toegelaat het om sy kind van godsdiensonderrig terug te hou, het 'n treffende kenmerk van die Engelse skoolstelsel gebly. Teen 1880 is reeds soveel vordering gemaak dat verpligte skoolbywoning oor die hele land afgedwing kon word. Skoolrade het duisende nie-sektariese skole gestig, en op hierdie manier is die kerke ook aangespoor om nog meer skole te voorsien. Binne twintig jaar is die skoolbywoning verdubbel. In 1891 is die onderwys in skole onder skoolrade vry gemaak, en skole wat op vrywillige grondslag gestig is, is aangemoedig om die betaling van skoolgelde af te skaf.
Baie van die groter skoolrade het 'n aansienlike bydrae tot die bevordering van onderwys gelewer; baie van hulle was egter klein en ondoeltreffend. Algaande het die vrywillige skole gevind dat die geldelike eise wat aan hulle gestel is, te veel vir hulle geword het.
Dit het dus noodsaaklik geword om die hele administratiewe masjinerie van die volksonderwys op te knap. 'n Sentrale onderwysowerheid is in die lewe geroep, toe die Onderwysraad (Board of Education) in 1899 gestig is. Die plaaslike onderwysadministrasie is deur die Onderwyswet van 1902 vereenvoudig. Die skoolrade
is afgeskaf en hul pligte is aan vergrote plaaslike owerhede toevertrou. Hierdie plaaslike owerhede is met die instandhouding en uitbreiding van laerskole belas. Hierdie wet het Brittanje 'n nasionale stelsel van vrye en verpligte primêre onderwys gegee. Dit was ook
aansporing tot die stigting van munisipale ,grammar schools" naas die gevestigde ,Public Schools". Só is daar dus voorsiening vir sekondêre en tegniese opleiding vir die volksmassas gemaak.

Teen die aanvang van die twintigste eeu het die arbeidersklasse in Brittanje reeds op baie
maniere op 'n volkome rekonstruksie van die maatskaplike orde aangedring. Hulle was ontevrede met die langsame vordering in verband met die maatskaplike reorganisasie gedurende die voorafgaande twee dekades. Die vakunies het weereens 'n belangrike
rol gespeel. 'n Onafhanklike Arbeidersparty is reeds in 1892 gevorm, en een lid in die parlement gekies. Op 'n vakuniekongres wat in 1899 gehou is, is besluit om 'n Arbeidersparty te stig wat as 'n politieke front van die vakunies sou dien. Die gevolg was dat die Arbeidersparty in 1906 in die algemene verkiesing 51 setels in die Laerhuis verower het.
Die politieke mag van die vakunies het met rasse skrede toegeneem. In 1911 is 'n wet aangeneem waarvolgens salarisse aan parlementslede betaal sou word. Van hierdie tydstip af het die Arbeidersparty in die Laerhuis van krag tot krag gegaan. In 1912
is 'n wet aangeneem wat die gebruik van uniefondse vir politieke doeleindes gewettig het. Dit was 'n betekenisvolle stap, want die unies kon hulleself nou effektief op die politieke terrein reorganiseer.

In 1906 het die Liberale Party 'n groot meerderheid in die parlementêre verkiesing behaal. Onder die leierskap van sir Henry Campbell-Bannerman, Herbert Henry Asquith en David Lloyd George is 'n aantal verreikende hervormings ingevoer ten einde die welsyn van die volk te bevorder. In 1908 is 'n Ouderdomspensioenwet aanvaar waarvolgens klein pensioene toegeken is aan mense ouer as 70 jaar met 'n inkomste benede 'n sekere peil. Later is die ouderdomsbepaling tot 65 jaar verlaag.
Die toestand in die skole het ook sorgvuldige aandag ontvang. In 1906 is 'n wet aangeneem wat aan die plaaslike onderwysowerhede die reg verleen het om kinders wat in behoeftige omstandighede verkeer het, te voed. Dáárop het in 1907 die Mediese Inspeksiewet gevolg, wat die grondslag van die huidige mediese diens in skole in Groot-Brittanje gelê het. Hierdie wet het voorsiening gemaak vir die mediese inspeksie van kinders wanneer hulle by 'n skool aansluit, en reëlings sou getref word vir toesig oor die gesondheid en liggaamlike toestand van alle kinders in openbare laerskole. Nadat hierdie diens in die lewe geroep is, is bevind dat baie kinders wat voorheen as normaal en gesond beskou was, in werklikheid aan ondervoeding, of slegte tande, adenoïede of ernstiger gebreke gely het. Die mediese diens in skole wat aanvanklik ingestel is ten einde kinders in staat te stel om by skoolonderrig te baat, is geleidelik uitgebrei, en dit beoog tans die opbouing van die volk se gesondheid.

As gevolg van 'n parlementêre ondersoek is in 1906 'n belangrike Wet op die Skadeloosstelling van Werkliede aangeneem wat in baie opsigte 'n uitbreiding van
die vorige wette was. In 1908 is die werkdag van agt uur ook in die steenkoolmyne ingevoer. In die volgende jaar is verskeie bedryfsrade in die lewe geroep wie se taak dit was om toestande in die nywerhede te reguleer. Dit was 'n uitbreiding van staatsbeheer in die bedryfsorganisasie. Daarna is versoeningsrade bestaande uit verteenwoordigers van die betrokke vakunies en werknemers in die lewe geroep. Hierdie rade moes stakings verhoed deur geskille by wyse van onderhandeling te besleg. Aan die begin van die twintigste eeu het werkloosheid in Brittanje sy verskyning gemaak ten gevolge van die skerpe mededinging van die Verenigde State, Duitsland en Frankryk op die wêreldmark.
'n Belangrike poging om die werkloosheidsvraagstuk die hoof te bied is in 1911 aangewend, toe die Nasionale Gesondheidsversekeringwet aangeneem is. Dit het ontwikkel tot 'n stelsel waarvolgens alle vakwerkers 'n klein weeklikse bydrae in 'n fonds
moes stort, waarin 'n verdere bedrag deur die Staat en die werkgewers betaal is. Uit hierdie fonds is tydelike onderstand aan werklose arbeiders verleen.

Hierdie hervormings het vir die Staat die uitgawe van ontsaglike bedrae meegebring. Die Liberale Party wou die koste bestry deur verhoogde belastings. 'n Rewolusionêre begroting is in 1909 deur Lloyd George ingedien, waarvolgens swaar belastings op inkomste in die nywerhede en die handel en ook 'n boedelbelasting gehef sou word. Die meer welgestelde lede van die samelewing sou voortaan aansienlike bedrae moet bydra tot die koste verbonde aan die maatskaplike hervormings wat ingestel is om die minderbevoorregtes te help. Toe die Hoërhuis weier om die belastingvoorstelle goed te
keur, het 'n konstitusionele krisis ontstaan. In 1911 het die regering egter 'n wetsontwerp laat aanneem waarvolgens die Hoërhuis nie meer die voortgang van maatskaplike rekonstruksie kon verhoed nie, selfs nie indien die Laerhuis op drastiese maatreëls besluit nie.

Aan die einde van die Eerste Wêreldoorlog is hoë verwagtings in Brittanje gekoester dat 'n nuwe en beter wêreld vir die arbeidersklasse geskep sou word deur staatsoptrede. 'n Bittere ontnugtering het daarop gevolg. Eerstens het die Konserwatiewe regering onder Stanley Baldwin die hoër- en middelklasse verteenwoordig, wat geen groot meegevoel met die politieke en maatskaplike sienswyses van die werkersklasse gehad het nie: Aan die ander kant was die ekonomiese toestand aan die versleg. Brittanje was besig om 'n steeds groter persentasie van die uitvoerhandel te verloor as gevolg van die konkurrensie van lande soos die Verenigde State en Japan. Dit het werkloosheid op groot skaal veroorsaak. Die katoenbedryf van Lancashire is veral deur Japanse mededinging in Indië en die Verre Ooste getref. Die inkrimping van die handel het gelei tot 'n afname in die skeepsbou-, die steenkool- en die ysterbedrywe. Stakings het daarop gevolg, waarvan die steenkoolstaking van 1926 die ernstigste was. Dit het nege maande aangehou en uitgeloop op 'n algemene staking wat die hele land verlam het.
Die Konserwatiewe regering, wat tradisioneel slegs ten gunste van matige hervormings was, het 'n paar industriële en maatskaplike hervormingsmaatreëls aangeneem wat, hoewel nuttig, heeltemal ontoereikend was om die krisis wat ontstaan het, die hoof te bied. In 1921 het 'n nuwe Wet op Openbare Gesondheid voorsiening gemaak vir die verbetering van gesondheidstoestande in stedelike gebiede, die daarstelling van beter hospitaalfasiliteite aangemoedig en 'n doeltreffender beheer oor die bestryding van siektes soos tuberkulose. In 1925 is die wet op ouderdomspensioene uitgebrei om ook weduwees en wese in te sluit. In 1926 is die bepalinge van die gesondheidsversekeringswet op wyer groepe van toepassing gemaak. Ook is 'n aantal wette in verband met behuising aangeneem wat hul toppunt in die wet van 1930 bereik het, wat aan plaaslike owerhede vir die eerste keer groot magte verleen het om die opruiming van agterbuurtes in stede asook munisipale behuisingskemas vir die armer klasse aan te pak. Ruimer onderwysfasiliteite is ook vir die kinders van die werkersklasse voorsien. Reeds in die Fisher-wet van 1918 is alle skoolgelde in die laerskool afgeskaf en die ouderdom vir verpligte skoolbesoek tot veertien jaar verhoog. Die Hadow-verslag van 1924 het egter 'n algehele reorganisasie van die sekondêre onderwys ingelui. Dit het gelei
tot die voorsiening van die een of ander vorm van onderwys, hetsy algemene of tegniese of handelsonderwys, vir alle kinders na die elfde jaar.

Die leiers van die Arbeidersparty het hierdie industriële en maatskaplike hervormings
as ontoereikend beskou. Hulle het 'n drastieser maatskaplike rekonstruksie deur staatsinmenging begeer. Die Staat moes die beheer oor al die groter nywerhede oorneem en sodoende verseker dat die arbeidersklasse 'n groter ekonomiese beloning vir hul arbeid ontvang en beter lewenstoestande geniet. Dié beleid, wat aktief deur die Arbeidersparty gepropageer is, was in werklikheid 'n vorm van staatsosialisme. Die getalsterkte van die Party in die parlement was vinnig aan die toeneem. Daar was 59 lede in 1918, en hierdie getal het tot 192 in 1924 vermeerder. As gevolg van die vreeslike ekonomiese depressie wat in 1929 begin het, het die Arbeidersparty baie ondersteuning van die kieserskorps verkry en 290 setels in die parlement verower. Die gevolg was dat 'n Arbeidersregering onder Ramsay MacDonald gedurende die daaropvolgende twee jaar die bewind gevoer het, alhoewel die algemene toestande sodanig was dat weinig hervormingswerk onderneem kon word.
Gedurende die jare van die groot ekonomiese depressie (1929–1933) toe die hele ekonomiese struktuur van die Westerse demokrasieë bedreig is, is die ekonomiese en maatskaplike tekortkominge in Brittanje skerp afgeteken. Die werkloosheidsyfer wat op een miljoen in die twintiger jare gestaan het, het tot drie miljoen in 1933 opgeskuif. Teen 1939 was een vyfde van Brittanje se arbeidskragte permanent werkloos. Ten einde die krisis die hoof te bied, is ruimer werkloosheidsvoordele onder die Nasionale Gesondheidsversekeringswet toegeken. Sowat twee miljoen liggaamlik geskikte arbeiders
het van die werkloosheidstoelae of ,Dole", soos hierdie vorm van hulp genoem is, geleef. Die maatskaplike gevolge van die ,Dole"-stelsel was rampspoedig. Hoewel dit 'n mate van ekonomiese hulp aan die werkloses verleen het, het dit aan die ander kant hul inisiatief en selfrespek vernietig. 'n Belangrike saak waaraan aandag in toenemende mate gewy is, was behuising. As gevolg van 'n nuwe behuisingswet van 1936 wat plaaslike owerhede in staat gestel het om groot behuisingskemas aan te pak, is tussen 1930 en 1939
omtrent vier miljoen gesinne van beter behuising voorsien.

As gevolg van die verwoesting aangerig tydens die Tweede Wêreldoorlog (1939–1945) was agtereenvolgende regerings in Brittanje verplig om meer aandag aan die industriële en maatskaplike toestand te wy. Die koalisieregering onder sir Winston Churchill het die eerste daadwerklike stappe gedoen deur die Beveridge-kommissie in 1942 te benoem om 'n nasionale plan vir bestaansbeveiliging op te stel. So 'n stelsel sou voorsiening maak vir alle gebeurlikhede in verband met arbeid of gesondheid. Hierdie plan is in beginsel deur Churchill se regering aanvaar. By die algemene verkiesing van 1945 het die Arbeidersparty 'n oorweldigende meerderheid behaal. Hy het oor 393 setels teenoor die 230 setels van die ander partye tesame beskik. Die Arbeidersregering onder Clement Richard Attlee het onmiddellik die Beveridge-plan as sy program aanvaar. Al die aanbevelings is in die Nasionale Versekeringswet van 1946 beliggaam, wat 'n mylpaal in die Britse maatskaplike geskiedenis was. Dit het 'n omvangryke staatsbeheerde versekeringsplan wat vir almal verpligtend is, van stapel gestuur. Die geld vir die skema kom uit 'n sentrale fonds waartoe alle persone bo sestien jaar wat onder 'n dienskontrak of as vakleerling werk, die werkgewers en die Staat bydra. Benewens 'n skema vir geldelike hulpverlening aan werklose arbeiders, word voorsiening ook gemaak vir 'n omvattende mediese diens onder die Staat wat hom toespits op die opbouing van die volk se gesondheid. Voorsiening word gemaak vir vry mediese en tandheelkundige behandeling, gratis medisyne, betaling gedurende tydperke van siekte, ouderdomspensioene vir alle mans bo 65 jaar en vroue bo 60, en begrafnisonkoste. Inderdaad word 'n stelsel van bestaansbeveiliging vir die hele volk voorsien.
Die Arbeidersregering het ook 'n omvangryke behuisingskema van stapel gestuur, wat noodsaaklik was weens die uitgebreide bomskade wat tydens die oorlog aangerig is.

Verdere onderwyshervormings het gevolg. Die Butler-onderwyswet van 1944 is inderdaad deur die Konserwatiewe regering ontwerp, maar deur die Arbeidersregering
ná die oorlog toegepas. Hierdie wet tesame met die wette van 1870 en 1902 is die drie belangrikste onderwyswette wat op Engeland en Wallis van toepassing is. Die onderwys sou in drie opklimmende stappe bekend as primêre, sekondêre en voortgesette onderwys, georganiseer word. Op hierdie wyse is die ou laerskole afgeskaf.
Geen onderskeid is tussen bevoorregtes en onbevoorregtes gemaak nie, want alle kinders kon van voltydse sekondêre onderwys gebruik maak. Voorts is voorsiening gemaak vir die uiteindelike uitbreiding van verpligte skoolbywoning vir kinders van vyf tot sestien jaar. Die nuwe wet bewys hoe ruim die algemene opvatting omtrent onderwys geword het. Voorsiening moes deur plaaslike owerhede gemaak word vir toereikende fasiliteite vir kinders vir ontspanning en sosiale en liggaamlike opvoeding. Onderwys vir volwassenes moes ook aangemoedig en gemeenskapsentrums verskaf word.
Engeland het, soos een opvoedkundige skrywer tereg gesê het, ,ver gevorder sedert daardie sombere eeu toe sy kinders in skoorstene moes rondklouter en steenkooltrokke by die myningang moes trek".

Die Arbeidersparty het dit as 'n noodsaaklike onderdeel van sy plan insake ekonomiese rekonstruksie beskou dat al die sleutelbedrywe staatsinstellinge moes word. Die kapitalistiese stelsel sou tot op sekere hoogte behou moes word, maar daar is gemeen dat nasionalisasie industriële uitbuiting, arbeidsondoeltreffendheid en werkloosheid sou beëindig. In 1946 het die Bank van Engeland 'n staatsinstelling geword, en daarná is die steenkoolbedryf onder die beheer van 'n Steenkoolraad geplaas, wat die vorige myneienaars wat deur die Staat uitgekoop is, vervang het. In 1947 is die spoorweë onder staatsbeheer gebring, en in die daaropvolgende jaar het brandstof en krag ook aan die beurt gekom. Staatsbeheerrade is gestig vir die voorsiening van elektrisiteit en gas. Toe Attlee se regering daartoe oorgaan om die staalbedryf te nasionaliseer, is heftige teenstand ondervind.
Die Arbeidersregering het Brittanje dus tot 'n welsynstaat herskep wat met die Skandinawiese lande veel ooreenkoms vertoon.
Toe die Konserwatiewe Party in 1953 weer aan die bewind gekom het, het hulle hierdie hervormings aanvaar.

Voor die aanvang van die Franse Rewolusie het Brittanje die mees liberale regeringsvorm in Europa gehad. Die grondwet is deur die Franse denkers soos Montesquie as die ideaal vir demokratiese regering beskou. Alhoewel dit gebaseer was op regering deur die monargie en 'n verkose parlement, was die regering egter slegs in 'n beperkte sin demokraties.

Die Britse parlement het uit 'n Hoërhuis (House of Lords) en 'n Laerhuis (House of Commons) bestaan.
Die Hoërhuis, bestaande uit edelliede wat vir lewenslank deur die koning benoem is, was erg aristokraties en konserwatief en het die landelike aristokrasie en die Kerk verteenwoordig. Selfs die Laerhuis was nie verteenwoordigend van alle klasse van die volk nie.
Die stemreg was baie beperk, en slegs 'n half miljoen volwassenes uit 'n bevolking van veertien miljoen het die stemreg gehad. Bowendien was die setels in die Laerhuis baie oneweredig oor die land verdeel. Baie van die groot nuwe stede wat naby die steenkool-
en ystervelde ontstaan het, het geen aandeel in die regering van die land gehad nie. Aan die ander kant het 'n paar aansienlike families beheer oor 'n groot aantal parlementêre setels uitgeoefen weens hul besit van sogenaamde ,pocket boroughs". Die kieskwalifikasie van een kieser was die besit van 'n omgeploegde land (Old Sarum).
'n Ander ,pocket borough" was onder die see, en die eienaar moes na die plek roei om sy stem uit te bring! Daar word beweer dat van die 658 parlementslede 424 óf deur agente van die regering benoem is, óf deur private indiwidue. Die Hertog van Norfolk het, byvoorbeeld, elf parlementslede benoem, en die Graaf van Lonsdale ses. Bowendien het elke geoktrooieerde stad (borough), afgesien van sy getal kiesers, twee lede gekies. Die regering van Brittanje was in die hande van die landelike aristokrasie, wat in twee groot
politieke partye, die Tories en die Whigs, georganiseer was. Die Tory-regering was reeds jare lank aan die bewind.

Gedurende die agttiende eeu was die idee van partyregering as 'n demokratiese praktyk besig om in Brittanje te ontwikkel. Die leiers van die regering (die kabinet) is uit die meerderheidsparty in die Laerhuis gekies. Die kabinet het dan die beleid wat vir die parlement aanneemlik was, uitgevoer en op dié wyse gevolg gegee aan die wil van die volk. Die ander kenmerk van partyregering is dat die minderheidsparty in die Laerhuis die Opposisie vorm. Dit staan 'n definitiewe eie beleid voor en kritiseer gedurig dié van die regering. Dit verseker dat wetgewing van alle gesigspunte oorweeg word voor
sy finale goedkeuring.
Die idee van partyregering het ook regering deur die kabinet op die voorgrond gebring. Deur die bestuursooreenkoms van 1689 is die oppergesag van die parlement in Brittanje vasgelê en die gedagte van 'n absolute monargie finaal verwerp. Tog het die koning nog
altyd direkte beheer oor die regering uitgeoefen, veral in verband met buitelandse sake, sy eie ministers gekies en die hoë staatsamptenare aangestel. Alhoewel daar destyds 'n neiging bestaan het om die beheer oor nasionale aangeleenthede aan 'n klein groepie ministers liewer as die hele Geheime Raad waaraan al die ministers behoort het, toe te vertrou, was daar nog geen gedagte nie dat dié ministers gekies moes word uit die party wat in die Laerhuis die meerderheid gehad het, nóg was daar 'n eerste minister aan die hoof van die kabinet.
Gedurende die agttiende eeu het daar belangrike veranderinge plaasgevind. Die gebruik het by George I (1714–1727) ontstaan dat die koning nie die vergaderings van die kabinet bywoon nie. Op dié wyse het die beheer uit die hande van die koning in dié van sy ministers oorgegaan. Met verloop van tyd het dit ook 'n gewoonte geword dat die koning sy ministers uit die meerderheidsparty in die Laerhuis kies. Hy het die leier van daardie party ná 'n algemene verkiesing laat roep en hom gelas om 'n kabinet te vorm.

Aangesien dit noodsaaklik was dat iemand in die koning se plek as leier van die kabinet moes optree, was sir Robert Walpole, leier van die Whig-party in die Laerhuis in 1721, die eerste persoon wat eerste minister geword en in die kabinet die leiding geneem het.
Hy het dus as skakel tussen die kabinet en die koning gedien.
Dit het beteken dat die koning in werklikheid die beleid van die kabinet en die wetgewing wat deur hom ingedien is, moes goedkeur, alhoewel hierdie beginsel nie vóór die regering van koningin Victoria (1837–1901) volkome aanvaar is nie. Walpole het ook volgehou dat hy uit hoofde van sy amp die beleid van die ministers kon voorskryf, en dit dan ook ten spyte van heftige teenstand gehandhaaf. Hy het geglo dat die ministers saam moes optree en dat 'n lid van die kabinet wat nie bereid was om hom aan 'n meerderheidsbesluit te onderwerp nie, verplig sou wees om te bedank.
Dit het ook duidelik geword dat, alhoewel die beleid van die regering onafhanklik van die koning vasgestel sou word, dit die goedkeuring van die Laerhuis, dit wil sê die meerderheidsparty, moes verkry om doeltreffend uitgevoer te kan word. Slegs op hierdie wyse word die oppergesag van die parlement en kabinetsregering verseker.
Al hierdie konvensies vorm die wese van politieke demokrasie of parlementêre regering in sy handhawing van die soewereiniteit van die volk.

Die paar jaar na 1815 was 'n besonder moeilike tydperk in Brittanje. Daar het 'n wye kloof tussen die arbeidersklasse en die hoër- en middelklasse ontstaan as gevolg van die ontwikkeling van die fabriekstelsel en die omwenteling in die landbou. Die intieme verhouding tussen werknemer en werkgewer, soos dit onder die ou stelsel bestaan het, kon nie onder 'n stelsel waarvolgens die werkers in die agterbuurtes saamgehok was, voortbestaan nie. Die toestand van die werkers het voortdurend versleg. Hierdie ellende was grotendeels aan die Napoleontiese oorloë te wyte. Gedurende die oorloë het die Britse uitvoerhandel gebloei, maar na die einde van die oorloë het 'n slapte ingetree. Dit het baie werkloosheid veroorsaak, wat nog vererger is deur die soldate wat van die oorloë af teruggekeer het. Fabrikante het gevind dat hulle voorrade te groot was, en die grondbesitters en die boere is met ondergang bedreig as gevolg van die onbeheerde invoer van koring van die Vasteland, wat 'n skielike prysdaling veroorsaak het.
Die regering, wat onder die beheer van die Tory-grondbesitters gestaan het, het die boere probeer beskerm deur 'n nuwe koringwet in 1815 aan te neem. Die invoer van koring is belet, as die prys nie bo tagtig sjielings per kwart ton gestyg het nie. Dit het die prys
van koring op kunsmatige wyse hoog gehou, veral omdat toestande gunstig vir die invoer van koring uit Amerika was.
Die grondbesittende Tory-aristokrate het nie probeer om die lyding van die armer klasse in die nywerheidsentrums te versag nie, omdat hulle 'n herhaling van die Franse Rewolusie gevrees het indien hulle sou begin om enige hervormings toe te staan. Net soos Prins Klemens Metternich in Europa die orde streng gehandhaaf het, so is die armes deur die regerende klasse in Brittanje aan die begin van die negentiende eeu onder strenge toesig gehou. Die regering se beleid is deur Robert Castlereagh, Henry Sidmouth en ander uitgevoer. Sidmouth was die minister van binnelandse sake, en hy het spioene en agente gebruik om verdagte hervormers op te spoor en valse getuienis teen hulle op te stel.

Daar het heelwat ontevredenheid geheers en soms het opstootjies onder die hongerlydende werklose arbeiders uitgebreek. Die geroep om parlementêre hervorming het in krag toegeneem, want daar is gemeen dat die lot van die arbeiders slegs verbeter sou word indien die parlement waarlik verteenwoordigend van die volk was. Onder die Radikale (diegene wat 'n ingrypende verandering van die parlementêre stelsel begeer het) was William Cobbett 'n belangrike leier. Self 'n goedhartige man en begerig om die welsyn van die arbeidersklasse te bevorder, het hy die Weekly Political Register van 1802 af uitgegee, 'n blad waarin die sienswyse van die arbeiders tot uiting gekom het. In 1816 het hy die prys van die blad van l sjieling tot 2 pennies verminder, en die weeklikse afset het tot 50 000 vermeerder. Die regering het die blad egter spoedig onderdruk. 'n Ander radikaal met heelwat invloed was Henry Hunt, 'n welsprekende redenaar.
'n Aantal opstootjies het plaasgevind, maar hulle is streng deur die regering onderdruk. 'n Opstootjie by Spa Fields in 1816 waar die Franse driekleur vertoon is, is onderdruk, en as gevolg hiervan is die Habeas Corpus-wet opgeskort. Die bekendste van hierdie opstootjies het in 1819 in Manchester plaasgevind. 'n Vergadering is in St. Peter's Fields gehou, waar 'n ordelike menigte van byna 60 000 mans, vroue en kinders deur ,Orator" Hunt en andere toegespreek is. Toe 'n poging aangewend is om Hunt en sommige van die ander sprekers in hegtenis te neem, het dit voorgekom asof die skare vyandiggesind word. Die magistrate is skielik met vrees bevang, en het die burgermag (daar was toe nog geen polisie nie) beveel om die gepeupel aan te val. Verskeie persone sterf en honderde gewond. Hierdie gebeurtenis staan as die Peterloo-bloedbad bekend. Die regering het die optrede van die magistrate goedgekeur en die Ses Wette (1819) laat aanneem, waardeur dit onwettig verklaar is om enigiemand militêre opleiding te gee, en
aan vrederegters die mag verleen is om in sekere gebiede beslag op wapens te lê, die hou van opruiende openbare vergaderings belet is en die belastings op sekere soorte leesstof verhoog is.
Hierdie onderdrukkende maatreëls het slegs die geroep om hervorming laat toeneem. Dit het 'n magtige beweging geword, omdat die Whigs, die Opposisieparty in die parlement, hom aan die hoof daarvan gestel het, en baie van sy leiers ywerige voorstanders van
hervorming geword het.

Gedurende die tien jaar wat op die Peterloo-bloedbad gevolg het, is 'n aantal merkwaardige hervormings ingevoer, want na die dood van Robert Castlereagh in 1822 was die jonger Tories soos George Canning, William Huskisson en sir Robert Peel ten gunste van 'n beleid van hervorming. Peel, as sekretaris van binnelandse sake, het die spioenasiestelsel afgeskaf en 'n radikale hersiening van die onmenslike strafkode teweeggebring. Daar was destyds omtrent tweehonderd misdrywe waarvoor 'n persoon met die dood gestraf kon word, alhoewel die wette nie streng toegepas is nie. Huskisson was verantwoordelik vir 'n wysiging van die doeaneregte, wat geblyk het 'n stap in die rigting van vryhandel te wees. Die ,Combination Acts" is in 1824, grotendeels as gevolg van die agitasie van Francis Place, herroep. Hierdeur is die stigting van vakunies gewettig. In 1828 het Peel 'n ander uitstekende hervorming teweeggebring, toe hy die stedelike nagwag van Londen deur 'n staande stedelike polisiemag vervang het. Ander stede het die voorbeeld van Londen gevolg.
Die dringende behoefte aan hervorming het as gevolg van die toestand in Ierland sterk aan die lig gekom. Toe Ierland in 1800 met Brittanje verenig is, is feitlik geen politieke regte aan die Rooms-Katolieke in Brittanje en in Ierland toegestaan nie. Hulle kon nie
parlementslede word nie, en hierdie leemte is diep gevoel. Daniel O'Connell, 'n advokaat, het die saak van die Rooms-Katolieke op 'n baie bekwame wyse bepleit. In 1828 het hy hom as parlementêre kandidaat in die graafskap Clare verkiesbaar gestel, alhoewel hy, indien verkies, as Rooms-Katoliek nie reg sou hê om in die parlement sitting te neem nie. Hy is met 'n groot meerderheid verkies, en dit het die regering verplig om die Katolieke-
Gelykstellingswet in 1829 te laat aanneem, waardeur Rooms-Katolieke die reg verkry het om tot lede van die parlement verkies te word.
Hierdie wet was die laaste maatreël wat nodig was om die mag van die Tory-regering te breek.

Juis op hierdie tydstip (1830) is George IV oorlede, en die troonbestyging van Willem IV het 'n algemene verkiesing noodsaaklik gemaak. Die leier van die Whigs, lord Charles Grey, het eerste minister geword, en sy kabinet het hoofsaaklik uit persone wat ten gunste van 'n gematigde parlementêre hervorming was, bestaan. Daar het in Brittanje groot opgewondenheid geheers oor die vraag of die nuwe regering die hervorming van die parlement sou aanpak. In Maart 1831 is die eerste hervormingswetsontwerp deur lord John Russel ingedien, maar dit is weens die teenstand van die Tories nie deur die Laerhuis aangeneem nie. Die parlement is ontbind, en in 'n nuwe verkiesing het die Whigs 'n groter meerderheid behaal. Deur die hele land het dit weerklink: ,Die wetsontwerp, die hele wetsontwerp, en niks anders as die wetsontwerp nie." In Junie 1831 is die tweede wetsontwerp deur lord John Russel ingedien. Hierdie keer is dit deur die Laerhuis aangeneem, maar in Oktober deur die Hoërhuis verwerp. Brittanje het op die
rand van 'n burgeroorlog gestaan. 'n Derde wetsontwerp is deur die Laerhuis aangeneem, maar nog altyd het die Hoërhuis getoon dat hulle vasbeslote was om dit te verwerp, ondanks die feit dat die laaste verkiesing duidelik bewys het dat die hele land ten gunste daarvan was. Daar was slegs een uitweg moontlik: die koning moes genoeg nuwe lords benoem ten einde te verseker dat die wetsontwerp deur die Hoërhuis aangeneem word. Hierdie dreigement het die Hoërhuis laat swig, en op 4 Junie 1832 is die wetsontwerp
aangeneem, waarná dit deur die koning goedgekeur is.

In sy finale vorm het die wetsontwerp voorsiening gemaak vir 'n gemagtigde hervorming
van die parlement. 'n Herindeling van setels het plaasgevind. Agt-en-tagtig stedelike kiesafdelings (boroughs) het altesame 143 setels verloor, en hierdie setels is herverdeel onder die nuwe nywerheidstede wat tot dusver glad nie verteenwoordig was nie. Twee-
en-twintig van die groter stede soos Manchester en Birmingham het nou die reg ontvang om twee lede elk, en twintig van die ander om een lid elk te kies. Aan die groter graafskappe is 65 bykomende lede toegeken. Selfs toe was die setels nie gelykop tussen die verskillende distrikte volgens die aantal kiesers verdeel nie. Die kiesreg is ook uitgebrei. In die graafskappe is die stemreg aan erfpagters en huurders verleen, dit wil sê aan boere en gewone pagters met 'n sestigjarige landpag wat £10 per jaar betaal het, en aan gewone huurders wat £50 per jaar as huurgeld betaal het. In die stedelike kiesafdelings (boroughs) is die stemreg aan die middelstand toegeken, want alle persone wat 'n huis besit of gehuur het waarvoor minstens £10 huur per jaar betaal is, was stemgeregtig. Na die aanname van die Hervormingswet is wetsontwerpe waardeur soortgelyke hervormings in Skotland en Ierland ingevoer is, aangeneem. Die Hervormingswet is deur die volk met groot byval ontvang. In werklikheid is egter die hele arbeidersklas in die stede en op die plase sonder die stemreg gelaat. Tog het die mag nou oorgegaan van die aristokratiese grondbesitters op die getalsterkere meer bemiddelde middelstand. Die mag van die Laer- oor die Hoërhuis waar eersgenoemde die steun van die volk geniet het, het ook duidelik geblyk. Deur hierdie wet het die Industriële sentrums bowendien in politieke belangrikheid toegeneem en het hulle saam met die landelike aristokrasie die politieke beheer gedeel.

Gedurende die jare volgende op die aanname van die Hervormingswet is 'n aantal belangrike maatskaplike en industriële hervormings deur die Britse parlement teweeggebring. Daar is alreeds verwys na die afskaffing van slawerny (l833) en die Fabriekswet van 1833. Die oprigting van 'n Sentrale Strafhof in 1834 het die werk voortgesit waarmee Peel 'n aanvang gemaak het toe hy die strafwette hervorm het. Die regering het ook aandag aan die onderwys gewy, en die eerste klein toelagies is in 1833 deur die Staat betaal aan skole wat op vrywillig grondslag gestig is. Die instelling van die pennie-posdiens in 1840 deur die toedoen van sir Rowland Hill was ook 'n betekenisvolle hervorming.

'n Belangrike konstitusionele hervorming was die aanname van die ,Municipal Corporations Act" in 1835. Verkose stadsrade is in stede van 'n sekere grootte opgerig. Die lede is deur die belastingbetalers gekies. Dit was die plig van sulke rade om die aandag te wy aan sake soos die aanleg van paaie, verligting, watervoorsiening, en samewerking met die gesondheidsowerhede in verband met sulke openbare gesondheidsaangeleenthede soos riolering en sanitasie. Die rade het die reg verkry om belastings te hef. Die instelling van hierdie liggame het 'n verandering in die toestande wat in die nuwe nywerheidstede geheers het, teweeggebring.
In 1839 is in Manchester 'n beweging op tou gesit om te ywer vir die afskaffing van die Koringwette. Onder hierdie wette is invoerbelastings op buitelandse koring gehef in die belang van die koringkwekers in Brittanje. Aan die hoof van die Anti-Koringwet-
verbond was manne soos Richard Cobden, 'n suksesvolle jong kalikodrukker van Manchester, John Bright, 'n katoenspinner en besonder gewilde redenaar, en Charles Villiers, wat die saak in die Laerhuis bepleit het. Baie toesprake is gehou en vlugskrifte deur die land versprei ten einde die volk tot die besef te bring dat die land slegs sou vooruitgaan as alle beskermende regte op ingevoerde goedere eers afgeskaf was. Onder 'n stelsel van vryhandel sou Brittanje buitelandse koring kon koop, maar die vreemde lande sou op hul beurt groter hoeveelhede Britse goedere koop. Sir Robert Peel, die leier van die Konserwatiewe (die party wat uit die ou Tory-party ontstaan het), het self die noodsaaklikheid van die herroeping van die Koringwette begin insien. Sake het 'n kritieke stadium bereik as gevolg van die mislukking van die Ierse aartappeloes in 1845, toe duisende Iere swaar gely en selfs van die honger omgekom het, aangesien buitelandse koring nog belas en die Engelse graanoeste swak was. Ondanks hewige teenkanting het Peel, die eerste minister, in 1846 die herroeping van die Koringwette deurgevoer, hoewel dit 'n skeuring in die Konserwatiewe Party en sy eie ondergang veroorsaak het. In 1849 is die Skeepvaartwette uiteindelik herroep. Daarna is 'n vryhandelspolitiek geleidelik toegepas en slegs op 'n paar artikels invoerregte gelaat.
Hiermee is die reeks hervormings wat in 1830 begin het, afgesluit. Teen die middel van die eeu het die Britse fabriekswese gebloei, en werkloosheid het baie verminder. Die merkwaardige opbloei van die Britse nywerheid is duidelik getoon tydens die internasionale tentoonstelling wat in 1851 in die ,Crystal Palace" in Londen gehou is.

Gedurende hierdie tydperk van hervorming het die arbeidersklasse steeds sterker aangedring op dieselfde politieke regte wat deur die Hervormingswet van 1832 aan die middelklasse toegeken is. Die Radikale hervormers het daarop gewys dat nie een sesde van die bevolking stemgeregtig was nie, en dat die setels nie in verhouding tot die bevolking verdeel was nie. In 1838 is die eise van die Radikale in die ,People's Charter”
beliggaam. Daar is geëis dat elke manspersoon die stemreg moes hê, en dat stemming in die geheim met stembriefies moes plaasvind, omdat dit elke kieser 'n groter mate van vryheid in die uitoefening van sy stemreg sou gee, en omkopery sou verminder. Alle kiesafdelings moes dieselfde getal kiesers hê en elkeen moes slegs een lid vir die parlement kies. Die Laerhuis moes jaarliks gekies word en die eiendomskwalifikasie vir lede moes afgeskaf word. Lede moes ook besoldig word, sodat selfs 'n arm man in staat sou wees om sitting in die parlement te neem. Hierdie agitasie het aangegroei in die arbeidersvereniginge en in die dagbladpers, totdat in 1839 'n versoekskrif met, volgens beweer is, oor 'n miljoen handtekeninge daarop by die parlement ingedien is. Dit is met 'n groot meerderheid verwerp, maar die regering het geen poging aangewend om die beweging te onderdruk nie. Die agitasie het dus openlik plaasgevind, en in 1842 is 'n tweede petisie met meer as drie miljoen handtekeninge aan die parlement voorgelê. Die betoging is toe met strengheid onderdruk en het op 'n mislukking uitgeloop. Hoewel die beweging enigsins verswak het, het die ellendige toestand waarin die arbeiders verkeer het, tog nie verbeter nie. Die rewolusie van 1848 in Europa het gedien as spoorslag vir 'n kragtige herlewing van Chartisme. 'n Reuse-petisie, na bewering deur ses miljoen persone onderteken, sou deur 'n half miljoen man in 'n optog na die parlement geneem word.
Spesiale konstabels is in diens geneem om Londen te beskerm, en die betoging het op 'n mislukking uitgeloop. Toe die petisie ondersoek is, is bevind dat daar minder as twee miljoen naamtekeninge op was. Die hele beweging is bespotlik voorgestel, en het in duie gestort. Dit het gelyk asof Chartisme misluk het, maar die konstitusionele vooruitgang in die loop van die eeu het die rigting gevolg wat in die Charter aangedui is. Een geskiedskrywer het beweer: ,Dit lyk asof die geweldige voorwaartse beweging in
Engeland in die rigting van die demokrasie, wat so sterk teen die end van die negentiende eeu op die voorgrond getree het, heelwat van sy krag aan hierdie beweging ontleen het".

In die sestigerjare van die neëntiende eeu was die arbeidersklasse nog steeds nie stemgeregtig nie. Die vrees wat deur albei politieke partye gekoester was dat 'n uitbreiding van die stemreg die veiligheid van die land in gevaar sou stel, het verdwyn namate Brittanje op ekonomiese gebied vooruitgegaan het, en die arbeiders tevrede was, want almal het werk gehad.

In 1866, toe graaf John Russel eerste minister was, is 'n wetsontwerp deur William Ewart Gladstone ingedien met die doel om die stemreg uit te brei, maar dit is verwerp. Dit het die geesdrif van die volk weer aangewakker, en Benjamin Disraeli (hy het in 1876 lord Beaconsfield geword) beweeg om 'n hervormingswetsontwerp in te dien, wat eindelik in Augustus 1867 aangeneem is. Deur hierdie wet is die stemreg aansienlik uitgebrei. Die kiesreg is nou op 'n residensiële basis toegeken. Die stemreg is aan alle huiseienaars gegee, en ook aan alle huurders wat vir jaar lank gehuurde kamers van 'n bepaalde waarde bewoon het. In die plattelandse kiesafdelings het die klein grondbesitters en pagters wat twaalf pond huurgeld per jaar betaal het, stemgeregtig geword. Hierdie wet het beslis veel daartoe bygedra om Brittanje in 'n demokratiese rigting te stuur. Deur die toekenning van die stemreg aan die stedelinge is die kieserskorps feitlik verdubbel. Aangesien die nuwe kiesers nog steeds teen intimidasie beskerm moes word, is geheime stemming in 1872 deur die ,Ballot Act" in die plek van stemming in die openbaar, soos tot hiertoe die geval was, ingevoer.
Gedurende Gladstone se derde termyn as Eerste Minister is die Derde Hervormingswet (1884) aangeneem, waardeur Brittanje inderdaad 'n demokratiese land geword het. Tot op daardie tydstip was die plaasarbeiders nie stemgeregtig nie, hoewel arbeiders in die stede ná die hervormings van 1867 nie aan hierdie diskwalifikasie onderhewig was nie. Gladstone se wetsontwerp het die stemreg aan plaasarbeiders en alle gesinshoofde toegeken. Op hierdie wyse is die stemreg aan die oorgrote meerderheid van die arbeidersklas toegestaan. Hierdie voorregte is ook op Skotland en Ierland van toepassing gemaak. Die kieserskorps is nou van drie tot vier miljoen vermeerder. In Brittanje is inderdaad die ideaal van stemreg vir elke volwasse manspersoon bereik. Die Wet op die Herindeling van Setels wat in 1885 op voorstel van Gladstone aangeneem is, het 'n algehele herindeling van parlementêre setels teweeggebring. Kiesafdelings wat elk deur een lid verteenwoordig was en 50 000 kiesers bevat het, het nou die reël geword.

Die toekenning van die stemreg aan die arbeidersklas was aanleiding tot die daarstelling van verskeie maatskaplike en industriële wette. Dit het ook gelei tot die opkoms van die vakunies waaruit die Arbeidersparty in 1900 as sy politieke front ontstaan het. Alhoewel die arbeiders die stemreg verkry het, was daar min kans vir hulle om uit hul eie geledere manne te kies om in die parlement te dien. Hierdie saak is deur die Liberale regering onder Herbert Henry Asquith reggestel. In 1911 is wetgewing aangeneem waardeur daar vir die eerste maal voorsiening gemaak is vir die betaling van salarisse aan parlementslede uit die Skatkis.
Die getal Arbeiderslede in die Parlement was vereers maar gering en die meeste was ampsdraers van die vakunies. In 1916 was daar 29 lede, en hierdie getal het tot 59 in 1918 en 192 in 1924 gestyg. Die arbeiders het die mening gehuldig dat hul lewenstoestande verbeter kon word deur ooreenkomste namens hulle aangegaan deur die vakunies en deur wetgewing volgens sosialistiese beginsels. Die mag van die Arbeidersparty het in so 'n mate toegeneem dat Brittanje in 1924 sy eerste tydelike Arbeidersregering gekry het.
In 1929 het die Arbeiders 290 setels in die parlement verower en dus, as synde die talrykste party in die Laerhuis, die tweede Arbeidersregering gevorm. Na die einde van die oorlog teen Duitsland in 1945 het die Arbeidersregering sy derde oorwinning behaal,
en was hy, met 393 setels, sterk genoeg om sy program van maatskaplike hervorming deur te voer.

Aan die begin van die twintigste eeu het die eis van vroue om die toekenning van die stemreg steeds sterker geword. Die voorstanders van vroue-stemreg (die ,Suffragettes") onder die leiding van Emmeline Pankhurst het daarop aangedring dat vroue gelyke regte met mans toegeken moes word. Deur die Wet op die Verteenwoordiging van die Volk van 1918 is die stemreg aan alle vroue van dertig jaar en ouer toegestaan. In 1919 het 'n wet gevolg wat aan vroue toegang tot sekere beroepe gegee het waarvan hulle nog uitgesluit was. Later, in 1928, is die stemreg tot alle vroue van een-en-twintig jaar uitgebrei.
Brittanje het nou heeltemal 'n politieke demokrasie geword. 'n Aantal vroue het daarin geslaag om parlementslede te word, en in 1929 is 'n vrou die eerste maal tot minister aangestel.
Die toestande in Brittanje teen die middel van die twintigste eeu was gans anders as aan die begin van die neëntiende eeu. Verskeie partye het deur wetgewing baie bygedra om die lewenstoestande van die arbeidersklasse te verbeter. Lidmaatskap van die parlement was nie meer beperk tot 'n sekere klas nie.
Persone uit die nederigste kringe kon parlementslede word en maatskaplike hervormings teweegbring.

Die tweede helfte van die neëntiende eeu was gekenmerk deur die groei van industrialisme wat treffende veranderinge in die lande van Wes-Europa en uiteindelik ook in Rusland teweeggebring het. Frankryk was inderdaad die eerste land in Europa wat deur die oorgang na moderne industrialisme beïnvloed is, alhoewel hy, wat vooruitgang betref het, ver by Engeland agtergebly het. Hierdie vooruitgang is eers ná die middel van die eeu versnel. Tog was Frankryk selfs in 1871 nog altyd in die eerste plek 'n landbouland, en was sy nywerhede nog maar op klein skaal ontwikkel. Hy het eers ná die stigting van die Derde Republiek (1870) op industriële gebied ver ontwikkel. Die stigting van die Noord-Duitse Bond in 1867 het die grondslag gelê het vir werklike ekonomiese vooruitgang in Duitsland. Nadat hy verenig was, het dit moontlik geword om beheer oor die ekonomiese beleid van die land volgens definitiewe gekoördineerde beginsels uit te oefen, en om die steenkool en yster van die Ruhr en Lotharinge te ontgin.
Die nywerheidsontwikkeling het in Duitsland teen so 'n merkwaardige tempo voortgegaan dat Duitsland teen die einde van die eeu alreeds 'n gedugte industriële en handelsmededinger van Brittanje geword het. Duitsland was nie meer 'n landbouland soos hy gedurende die eerste helfte van die eeu was nie, maar 'n moderne industriële staat met reusagtige industriële korporasies soos daar in Brittanje en die Verenigde State bestaan het. Op industriële gebied was Duitsland Frankryk ver vooruit. Een belangrike gevolg van hierdie industriële vooruitgang was die toenemende wyse waarop gedeeltes van die bevolking van die verskillende state verstedelik het. Die geweldige sametrekking van mense by bepaalde middelpunte van industriële en kommersiële bedrywigheid het nuwe vraagstukke geskep. Aan die een kant was daar die mense wat rykdom vergader het en 'n kapitalisteklas geword het, terwyl daar aan die ander kant 'n groot massa industriële arbeiders was wie se lewenstoestande in die nuwe nywerheidstede gestadig versleg het. Dit het meer en meer noodsaaklik geword vir die staat om wetgewing aan te neem om die toestand van die arbeiders te verbeter. Die werkers het hulself in vakunies verenig om vir hulle belange te stry. Sosialistiese denkers het opgetree as voorvegters vir die regte van die arbeiders en 'n meer eweredige verdeling van rykdom geëis. Die industriële geskiedenis van Frankryk en Duitsland het dus die Britse patroon gevolg. Daar sal
kortliks moet nagegaan word hoedat staatkundige verwikkelinge in Europa beïnvloed is deur die aanwassende nywerheidsklas en deur die nuwe vraagstukke wat deur die opkoms van die Sosialisme geskep is.

Lodewyk Napoleon het in 1852 die Franse Republiek deur middel van 'n staatsgreep omvergewerp en die Tweede Keiserryk gestig. Deur 'n oorweldigende meerderheid van sewe miljoen stemme is sy posisie as keiser deur die volk bekragtig. Onder sy bewind is 'n despotiese regeringsvorm weer ingevoer. Die grondwet het alle gesag in die hande van die keiser geplaas, alhoewel oënskynlik baie demokratiese voorregte aan die volk toegeken is. Die beginsel van algemene stemreg is behou, en die Wetgewende Vergadering is nog deur die volkstem gekies; maar dit het nou feitlik geen mag besit nie. Alle werklike wetgewende en uitvoerende mag het by Napoleon self berus. Hy het die regters en die vernaamste staatsamptenare aangestel. Hy het bevel oor die leër en die seemag gevoer, en volle beheer oor buitelandse sake uitgeoefen. Die keiser was inderdaad die staat. Ten einde teenstand teen sy beleid te muilband, is die pers onder 'n strenge sensuur geplaas, politieke vergaderings verbied, en die verkiesings op so 'n wyse gemanipuleer dat slegs weinige teenstanders tot lede van die parlement verkies kon word. Op hierdie wyse is die politieke lewe geheel en al verlam.

Die rampspoedige buitelandse beleid wat deur die Franse keiser na 1860 gevolg is, het 'n verreikende invloed op die aard van die regering van die Tweede Keiserryk uitgeoefen. Elke ramp het sy vat op die volk verder verswak; derhalwe was hy, ten einde sy prestige te herwin, verplig om politieke konsessies toe te staan, hoewel hy beweer het dat die doel daarvan slegs was om die beloftes wat hy aan die begin van sy bewind gedoen het, na te kom. Op hierdie wyse is die tiranniese bestuur van die keiser in 'n demokratiese regeringstelsel omgeskep.
In November 1860, net na die beëindiging van die Italiaanse Oorlog, het Napoleon groter magte aan die Wetgewende Vergadering toegestaan. Dié liggaam kon voortaan aan die begin van elke sitting die regering se beleid bespreek; ministers moes hul beleid in die Vergadering verduidelik en verdedig; en debatte sou volledig gerapporteer word.
Instede van hierdie toegewings te gebruik om die regering te ondersteun, het die parlement egter die geleentheid wat hulle agt jaar ontsê is, gretig gebruik om sy beleid te kritiseer. Die Opposisie het homself as die Republikeinse Party georganiseer, wat gestreef het na die omverwerping van Napoleon.
Die teenslae wat Napoleon as gevolg van die Mexikaanse Veldtog en die Oostenryks-Pruisiese Oorlog gely het, het hom genoodsaak om meer parlementêre voorregte toe te staan. In 1867 het die Wetgewende Vergadering die reg verkry om die ministers aangaande hul regeringsrade te ondervra; en in 1868 is die perssensuur aansienlik verslap en is openbare vergaderings toegelaat. Hierdie toegewings het slegs die mag van die Republikeine versterk; en hul leiers, Léon Gambetta en Louis Adolphe Thiers, het meer uitgesproke met hul kritiek op die keiserryk en sy buitelandse beleid geword. Die sterkte van hierdie party was in Parys geleë. Uiteindelik, in 1869, het Napoleon die regering volkome demokraties gemaak met die hoop om die ondersteuning van die Republikeine te verwerf. Die Wetgewende Vergadering het die hoogste wetgewende gesag in Frankryk geword, want dit kon nou wetsontwerpe indien en ministers wat aan hom verantwoordelik was, aanstel. 'n Alleenheersende regeringstelsel is dus in 'n gesonde parlementêre regeringstelsel soos in Brittanje verander.
Die Republikeine het egter voet by stuk gehou en voortgegaan om aan te dring op 'n republiek. Hierdie strewe is vóór die end van 1870 bereik; hoofsaaklik as gevolg van die oorlog teen Pruise.

Na die oorgawe van Parys is die Regering vir Nasionale Verdediging ontbind, en 'n Nasionale Vergadering deur algemene manlike stemreg gekies om met Duitsland vrede te sluit. Die verkiesings het uitgeloop op 'n oorweldigende meerderheid vir die Monargiste, en hulle het die boerestand, wat vrede wou hê, verteenwoordig. Die Republikeine onder Gambetta het die algehele ondersteuning van Parys en sommige van die stede geniet; maar weens die feit dat hulle die oorlog teen Duitsland wou voortsit, het hulle ondersteuning elders verloor. Die Nasionale Vergadering het in Bordeaux vergader en Thiers tot hoof van die uitvoerende gesag gekies.

Omdat die republikeinsgesinde bevolking bevrees was vir die terugkeer van die monargie, het Parys 'n bepaald vyandige houding teenoor die regering aangeneem. Hulle is ondersteun deur die Sosialiste, wat verbitterd geraak het teen die regering omdat dit geen poging aangewend het om die ellende van die arbeiders uit die weg te ruim nie. Om gevrywaar te wees van die oorheersing van die monargistiese Nasionale Vergadering het Parys toe geëis dat Frankryk in kommunes verdeel word, elkeen waarvan 'n hoë mate van plaaslike selfbestuur sou geniet. Die Sosialiste het gemeen dat hulle hierdeur in staat gestel sou word om hul sosialistiese leerstellings in die Paryse Kommune te beoefen. Die Vergadering wou egter nie sulke desentralisasie toelaat nie. In Maart 1871 het Parys in opstand geraak teen die regering en is deur regeringstroepe beleër. Dit het Frankryk nog verder verneder, aangesien Duitse troepe nog buitekant Parys was. Die beleg het twee maande geduur. Teen die end van Mei het regeringstroepe hul weg na die stad gebaan. Sewe dae lank is daar hewig in die strate van Parys geveg, en 17 000 manne het gesneuwel. Die opstand is uiteindelik onderdruk, maar 80 000 van die Paryse bevolking is gedood, groot gedeeltes van die stad is vernietig en baie geskiedkundige geboue,
soos die Tuilerieë en die Hotel de Ville, is totaal verwoes. Die regering het toe te werk gegaan om die rewolusionêr-gesindes te straf. Sowat 40 000 persone is in hegtenis geneem en voor die krygsraad gebring. Byna 10 000 is in die gevangenis gestop, en duisende is na die strafkolonie, Nieu-Kaledonië, verban.

Die volgende vraagstuk waarvoor die Nasionale Vergadering te staan gekom het, was of Frankryk sou voortbestaan as 'n republiek, soos na die neerlaag by Sedan besluit is, of weer 'n monargie sou word. Hoewel die Monargiste in die meerderheid was, is Thiers in Augustus 1871 tot president van die Franse Republiek deur die Vergadering gekies. Daar was bepaald meer vertroue in die republikeinse regering. Hy het onmiddellik sy rekonstruksieplanne tot uitvoering gebring, en deur sy toedoen is Frankryk in staat gestel om die laaste paaiement van die swaar oorlogskuld in September 1873 af te betaal – ses maande vroeër as deur die verdrag bepaal. Militêre diensplig, volgens Duitse model, is ingevoer, waardeur Frankryk voorsien is van 'n doeltreffende leër vir nasionale verdediging.
In 1873 het die Nasionale Vergadering die eerste stap gedoen om die koningskap te herstel deur Thiers, wat 'n voorstander van die republiek was, te vervang deur Maurice Macmahon, 'n uitgesproke monargis. Die Monargiste was egter hopeloos verdeel oor die vraag of die opvolger tot die troon uit die vorstehuis van Bourbon, Orleans of Bonaparte gekies moes word. Daar die twee laasgenoemdes in onguns by die volk was, weens die rampspoedige bewind van beide Lodewyk Filips en Napoleon III, het die monargistiese verteenwoordigers eindelik besluit om die Graaf van Chambord, 'n lid van die huis van Bourbon, te nader. Die Graaf wou die aanbod nie aanvaar nie, tensy die wit vlag van die Bourbons as die nasionale vlag van Frankryk herstel word. Die Franse volk was egter te geheg aan die Driekleur om hiermee gediend te wees; en aangesien die Graaf nie baie begerig was om koning te word nie, het die voorstel verval.

Op hierdie wyse het die Republiek bly voortbestaan. Eindelik, in 1875, is dit formeel met 'n meerderheid van een stem erken. 'n Republikeinse grondwet is toe deur die Nasionale Vergadering opgestel.
Voorsiening is in die grondwet gemaak vir 'n parlement van twee kamers of huise, naamlik die Kamer van Verteenwoordigers gekies vir vier jaar deur algemene stemreg, en 'n Senaat bestaande uit 300 lede, vir nege jaar gekies hoofsaaklik deur 'n kieskollege van verteenwoordigers van die kommunes in elke departement. Aan die hoof van die uitvoerende gesag was 'n president, wat deur 'n gesamentlike sitting van die twee Kamers vir sewe jaar gekies is. So 'n gesamentlike sitting word die Nasionale Vergadering genoem. Dit het ook die mag besit om met 'n meerderheidstem die grondwet te verander. Die kabinetstelsel is ingevoer, met ministers verantwoordelik aan die parlement. Dit is duidelik dat die Britse parlementêre stelsel in baie opsigte gevolg is. Op hierdie wyse het die Derde Republiek amptelik tot stand gekom. Teen 1879 het die Republikeine reeds beheer oor albei kamers van die parlement verkry en ook oor die presidentskap, tot Jules
Grévy tot daardie amp verkies is. Die president het nou 'n neutrale figuur geword wat hom met geen politieke party vereenselwig het nie. Die Republiek was stewig gevestig.

Deur hierdie grondwet het Frankryk 'n parlementêre regering soos dié van Brittanje verkry, behalwe dat in Frankryk die parlement beheer oor die kabinet uitgeoefen het.
Die Franse parlement bestaan nie uit twee of drie groot partye soos in Brittanje nie, maar uit 'n aantal klein partytjies of faksies. Die Franse politieke verdeling gaan meer oor plaaslike aangeleenthede as oor nasionale strydvrae. Die gevolg hiervan was dat baie kabinetsverwisselinge plaasgevind het, want die klein partytjies het hulle dikwels om die een of ander rede in verskillende koalisies gegroepeer. Van 1871 af tot 1914 was daar sowat vyftig eerste ministers, terwyl daar in Brittanje maar sewe was. Tog het dit geen radikale verandering in nasionale beleid meegebring nie, want in sulke gevalle gaan die beheer oor die parlement nie van een sterk party oor op 'n opposisieparty nie. In Frankryk het dit beteken dat die beheer oorgaan van een koalisie na 'n ander een wie se sienswyse
nie veel van dié van die vorige oor nasionale aangeleenthede soos buitelandse sake verskil nie. 'n Aantal van die ou ministers bly dan aan as lede van die kabinet. Tog was so 'n opeenvolging van kabinetswisselinge bepaald nadelig vir die land. Hoewel dit voorgekom het asof die republikeinse regering in Frankryk in 'n mate onstabiel was en party mense gemeen het dat Frankryk op die afdraand was, het die regering verskeie pogings van die monargiste en ander om die Republiek omver te werp, verydel.
Die demokratiese regeringsvorm het sonder enige wesenlike verandering deur die jare heen tot 1940 voortbestaan. Die Franse het sulke vryhede soos persvryheid en die reg om openbare vergaderings te hou geniet. Geen deel van die bevolking het weer 'n bevoorregte klas soos onder die ou orde geword nie, en die plaaslike bestuur is volgens demokratiese beginsels ingerig.

Na 1880 het die uiterste Radikale Republikeine luidkeels hul misnoeë te kenne gegee oor die groot mate van seggenskap wat die Rooms-Katolieke Kerk in verband met die onderwys in Frankryk gehad het. In 1882 is primêre onderwys verpligtend gemaak, maar die onderrig moes sekulêr van aard wees. Godsdiensonderrig is nie in die skole toegelaat nie. Daar is toe geëis dat die band tussen die Kerk en die Staat verbreek moes word, asook dat die Konkordaat wat Napoleon I in 1801 met Rome gesluit het, opgesê moes word. Hierdie beweging het gelei tot 'n heftige stryd met die Klerikale Party in die parlement. Uiteindelik is, in 1905, die band tussen die Rooms-Katolieke Kerk en die Staat deur die Skeidingswet verbreek, en geen amptelike erkenning is hierna aan enige godsdienstige organisasie in Frankryk verleen nie. Die beheer oor die onderwys het reeds volkome van die Kerk op die Staat oorgegaan.

Sosialisme is nie in Frankryk, soos in Duitsland die geval was, onderdruk nie. Gevolglik het die Sosialistiese Party ná 1892 in die stedelike gebiede aanhangers gewen, en Sosialiste het 'n aktiewe rol in die regering van die land gespeel. Soos in Brittanje, is baie sosialistiese denkbeelde toegepas. Bowendien is vakunies in 1884 wetlik erken. Die lewenstoestande van die arbeiders is deur wetgewing verbeter, werkure is ingekort, en oor die algemeen is in die belang van die arbeiders toesig oor nywerhede uitgeoefen. Verder is die onderwys vry en verpligtend gemaak. Ten spyte van politieke twiste en finansiële skandale het die Republikeinse regering 'n voorspoedige volk opgebou. Die binnelandse handel het vooruitgegaan, en die Franse het só veel gespaar dat Franse kapitaal in die buiteland belê kon word. Bowendien het die vryheidsgees in die land veel bygedra tot die bevordering van letterkunde, kuns, musiek en wetenskap. Tog het daar oor al hierdie vooruitgang gedurende die eerste dekade van die twintigste eeu die skaduwee van vrees vir Duitsland se ontsaglike militêre en industriële mag geval en Frankryk het na demokratiese Brittanje om hulp opgesien.

Die Duitse Bond is in 1850 deur die Konvensie van Olmütz in Duitsland herstel. Daar was nege-en-dertig state wat elkeen sy eie regeringsvorm gehad het. Oostenryk en
Pruise het die vernaamste plekke beklee. Albei hierdie state het die alleenheerskappy van die vors herstel, alhoewel 'n soort parlementêre regering in Pruise en 'n aantal kleiner state behou is.
Daar het 'n federale landdag onder die voorsitterskap van Oostenryk by Frankfurt bestaan. Elke staat het daarheen twee verteenwoordigers gestuur wat deur die vors benoem is, en hierdie verteenwoordigers het aangeleenthede rakende die hele Duitsland
bespreek. Dit is dus duidelik dat daar teen die middel van die negentiende eeu weinig tekens van ware parlementêre regering in Duitsland te bespeur was.

Toe Prins Otto von Bismarck die Bond in 1866 vernietig het, is die Noord-Duitse Bond opgerig. Dit was 'n politieke federasie van twee-en-twintig Duitse state onder die hegemonie van Pruise. Aan die hoof van die federasie was die erfpresident, die koning van Pruise, bygestaan deur 'n bondskanselier. Laasgenoemde was slegs aan die president verantwoordelik; hy het uitgebreide magte besit, en was die hoof van die ministerie. Bismarck, wat afkerig van demokratiese instellinge was, het self hierdie amp beklee. Die federale parlement het uit twee kamers bestaan. Die Bondsraad of federale raad was die belangrikste, en sy lede is aangestel in verhouding tot die politieke belangrikheid van die twee-en-twintig state van die Bond. Die Ryksdag het die bevolking van die verskillende state verteenwoordig, en die verteenwoordigers is by wyse van algemene stemreg vir 'n termyn van drie jaar gekies. Die parlement het uitgebreide magte met betrekking tot wetgewing en belastings besit, maar die behartiging van buitelandse sake het by die president berus. Die oorblywende magte het in die hande van die afsonderlike state gebly.
Die Noord-Duitse Bond is deur verskillende maatreëls hegter saamgesnoer. Alle state moes die Pruisiese militêre stelsel aanvaar. Handel en nywerheid is aangemoedig. 'n Eenvormige muntstelsel, en 'n metrieke stelsel van mate en gewigte is ingevoer. Ongeëwenaarde industriële voorspoed het hierop gevolg, en die politieke unie is hierdeur hegter gemaak.
In 1871 het Baden, Württemberg en Beiere op sekere voorwaardes by die Noord-Duitse Bond aangesluit. So is dan die Duitse Ryk tot stand gebring. Die Pruisiese koning het erflike Duitse keiser geword, en is bygestaan deur die rykskanselier, wat aan hom alleen verantwoordelik was. Die kanselier het die uitvoerende mag beheer.

Tot 1890 was Bismarck as rykskanselier onder Willem I feitlik oppermagtig in Duitsland. Daar het in Duitsland inderdaad geen stelsel van verantwoordelike bestuur soos in Brittanje of Frankryk bestaan nie. Hoewel die Ryksdag, die Laerhuis, uit sowat vierhonderd verkose lede verteenwoordigende die hele ryk bestaan het, was die rykskanselier (Bismarck) nie verplig om enige besluit van dié liggaam te aanvaar nie. Hy was slegs aan die keiser verantwoordelik. Die federale uitvoerende mag het by die keiser berus, maar is deur die kanselier uitgeoefen, sonder wie se bekragtiging geen verordening wet kon word nie. Bowendien kon geen Pruisiese of ryksminister die koning of die keiser nader nie behalwe deur bemiddeling van Bismarck.
Hoewel daar die sentrale of federale regering bestaan het, het elkeen van die ses-en-twintig state in die federasie ook sy eie vorm van regering behou. Pruise, wat twee derdes van die grondgebied van die ryk en drie vyfdes van die totale bevolking uitgemaak het, het die oormag in sowel die federale Bondsraad as die Ryksdag gehad.
Bismarck se grootste strewe was om die ryk wat hoofsaaklik deur sy toedoen tot stand gekom het, te versterk. 'n Ryksbank is gestig, en 'n eenvormige muntstelsel sowel as 'n posdiens vir die hele ryk is ingevoer. Verder is 'n eenvormige regstelsel opgestel, en die howe het 'n gemeenskaplike regsprosedure aanvaar. Hierdie sowel as ander veranderinge is aangebring, ten spyte van die teenkanting van die verskillende state wat graag hul eie individuele instellinge wou behou. Daar is egter gepoog om die lojaliteit van die miljoene vreemdelinge, soos die Pole en die Franse, wat in die Ryk ingesluit was, te win. In die provinsies Elsas en Lotharinge, wat na die Frans-Pruisiese oorlog geannekseer is, het byna twee miljoen Franse inwoners hulle hardnekkig versit teen enige toenadering van die Duitse regering. Hoewel 'n groot deel van die twee provinsies oorspronklik Duitse gebied was, wou Frankryk nie genoeë neem met die verlies nie, sodat die gedurige wrywing tussen Frankryk en Duitsland oor die besit van hierdie gebied 'n struikelblok was in die weg van enige verstandhouding tussen die twee volke.

Bismarck moes verskeie moeilikhede te bowe kom om die Ryk te verenig. Eerstens is hy deur die Rooms-Katolieke teengestaan. Die Pruise, wat hoofsaaklik Protestante was, was vyandiggesind teenoor die Katolieke, en Bismarck het self geglo dat die Duitse Katolieke in die verlede vir Oostenryk meer goedgesind was. Aan die anderkant is die Katolieke verontrus deur die oormag van Protestantse Pruise in Duitse aangeleenthede. Hierdie kloof tussen die twee bevolkingsdele is nog verder wyer gemaak deur die bedrywighede van Katolieke geestelikes wat probeer het om die arbeidstoestande van die nuwe industriële werkersklasse te verbeter. Dit het hulle in botsing gebring met die nyweraars, wat invloedryke ondersteuners van Bismarck was. In 1871 was daar 'n Katolieke of Sentrale party van drie-en-sestig lede in die Ryksdag. Die kanselier het probeer om hierdie party te vernietig. 'n Kerkgeskil het hom die kans gegee om die Jesuïete uit Duitsland te verban en 'n reeks ergerlike wette in 1873 – die sogenaamde Mei-wette – in te stel, waardeur die geestelikes onder staatsbeheer geplaas is en die bywoning van staatskole en universiteite verpligtend vir kandidate vir die priesterskap gemaak is sowel as burgerlike huwelike. Die Katolieke het hierdie wette kragtig bestry, sodat baie in die tronke beland het.
Die stryd het bekend geraak as die ,Kulturkampf” of stryd om die beskawing. Die Katolieke party het egter so sterk geword dat Bismarck besef het dat hy besig was om 'n groot volksdeel te vervreem, met die gevolg dat hy gedwing is om sy beleid te wysig.
Hy het selfs aangebied om te bedank, maar die keiser wou dit nie toelaat nie. Die streng wette teen die Katolieke is herroep, en vriendskaplike betrekkinge is herstel met die nuwe pous, Leo XIII, wat pous Pius IX in 1878 opgevolg het. Langs hierdie weg het die kanselier die ondersteuning van die Sentrale Party verkry.

Bismarck het hom aan hierdie stryd teen die Katolieke onttrek hoofsaaklik omdat hy teenoor 'n ander sterk georganiseerde party, naamlik die Sosialiste, te staan gekom het. Soos alreeds aangetoon, is sosialisme 'n direkte uitvloeisel van industrialisme. Sowel Brittanje as Frankryk was reeds ingrypend verander deur 'n industriële rewolusie. Dit was slegs na die Frans-Pruisiese oorlog dat die Duitse industrieë en handel verbasend vinnig uitgebrei het. Binne tien jaar (die tagtiger jare) is die staalproduksie verdubbel en dié van yster byna verdubbel, en gedurende die veertig jaar na 1871 het die steenkoolopbrengs van dertig miljoen tot honderd-en-negentig miljoen ton toegeneem.
Hierdie snelle nywerheidsgroei het natuurlik tot 'n snelle uitbreiding van die handel en die skeepvaart gelei. Gevolglik is uiteindelik op beskerming teen buitelandse mededinging aangedring, en het 'n verlange na die verwerwing van kolonies ontstaan. Die groei van die stede het gepaard gegaan met die gewone saamhokking en erbarmlike lewenspeil van die arbeidersklasse, waardeur die groei van sosialisme aangewakker is. Die Sosialiste het begeer dat die arbeiders die politieke mag in die land moes kry. Aangesien daar aangevoer is dat dit nie in die belang van die arbeiderstand is dat enkele kapitaliste die grond, banke, fabrieke en spoorweë besit nie, moes sulke eiendom en instellinge onder staatsbeheer kom. Onder so 'n stelsel sou die arbeider voordeel trek, daar winste nie slegs in die sak van 'n individu sou gaan nie. Die ekstremistiese Sosialiste
het, ooreenkomstig die leerstellinge van Karl Marx, die standpunt gehuldig dat hierdie toestand van sake slegs deur 'n rewolusie wat kapitalisme sou uitwis en die Staat beheer oor alle bronne wat werk verskaf, sou gee, verkry kon word.
In Duitsland was daar aanvanklik twee sosialistiese bewegings. In 1862 het Ferdinand La Salle, onder die invloed van Louis Blanc se leerstellinge, 'n party gestig wat die opheffing van die arbeiders onder die bestaande kapitalistiese stelsel beoog het. 'n Ander vertakking was onder die invloed van Karl Marx se leerstellinge meer rewolusionêr in sy strewe, en het die Sosiaal-Demokratiese Arbeidersparty gestig. In 1875 is die twee groepe in een party verenig, wat so vinnig gegroei het dat dit teen die einde van die eeu die sterkste party in Duitsland was. Omdat Bismarck 'n sterk aanhanger van die monargie was, het hy hierdie beweging met sulke uitgesproke demokratiese oogmerke kragtig beveg. In 1878 het twee moordaanslae op die keiser Bismarck die geleentheid gegee om die Ryksdag 'n aantal onderdrukkende wette te laat aanneem. Vooraanstaande Sosialiste is in die tronk gestop of verban, byeenkomste van Sosialiste is verbied en hul pers onderdruk. Selfs
krygswet kon in 'n distrik geproklameer word waar arbeidsonluste gedreig het. Deur hierdie maatreëls is die sosialistiese beweging gevolglik in 'n ondergrondse beweging verander. Geheime verenigings het orals ontstaan, en die beweging het so gegroei dat die onderdrukkende wette nie in 1890 hernieu is nie.

Bismarck het langs ander weë probeer om in die behoeftes van die arbeidersklasse te voorsien, naamlik deur sosiale wetgewing in te dien. Dit sou 'n doeltreffende teëwig teen die leerstellinge van die Sosialiste wees en die groei van die Sosiaal-Demokratiese Party ontmoedig. Wette insake verpligte versekering teen siekte (1883) en ongevalle (1884) is aangeneem, en ouderdomspensioene is in 1889 ingestel. Die premies is deur die werkgewers en werkers gesamentlik betaal, terwyl die staat ook daartoe bygedra het. Duitsland was dus die eerste land wat sulke voorsiening van staatsweë vir die arbeidersklasse gemaak het, en het later as voorbeeld in lande soos Brittanje en Frankryk gedien. Bismarck se staatsosialisme het egter nie daarin geslaag om die ondersteuning
van die Sosiaal-Demokrate te herwin nie. Aangesien meer fondse vir hierdie hervormings nodig was, het Bismarck sy beleid van vryhandel gewysig en die beskermingsbeleid wat in 1879 ingevoer is, uitgebrei. Die kanselier het dus die Liberale Party, wat vryhandel voorgestaan het, vervreem en meer op die konserwatiewe elemente in die parlement staatgemaak.

Die ou ,Ysterkanselier” se ampstermyn was egter besig om tot 'n einde te snel. Onder Willem I het Bismarck feitlik die land regeer, al was hy in werklikheid afhanklik van die keiser se steun. Dit het geheel en al verskil van 'n regeringsvorm waarin die eerste minister vir sy optrede aan 'n parlement met soewereine mag verantwoordelik is. In 1888 het die keiser in die ouderdom van 90 gesterf. Na die kortstondige regering van sy seun
Frederik is hy deur sy kleinseun, Willem II, opgevolg, wat oor Duitsland tot aan die einde van die Eerste Wêreldoorlog regeer het (1888–1918). Die jong keiser was energiek, rusteloos en ambisieus, maar hy was ook taktloos en eiewys. Hy was vasberade om 'n kragtige buitelandse beleid te volg. Hy sou dus nie 'n toestand van sake duld waarin die beleid deur 'n kanselier voorgeskrywe word nie. In binnelandse sowel as buitelandse beleid het die twee gebots, sodat 'n kritieke situasie ontstaan het toe Bismarck gedwing is om te bedank (1890), en, die ,vertroubare loods is afgedank". Willem II het 'n nuwe kanselier, generaal Georg Leo Caprivi, aangestel wat getrou die keiser se opvattinge sou navolg.
Dus, alhoewel Duitsland 'n verkose Ryksdag (laerhuis) gehad het, het hy inderdaad geen parlementêre regering gehad nie. Demokratiese regering in die ware sin is in Duitsland eers ná sy neerlaag in 1918 ingevoer.



</doc>
<doc id="44114" url="https://af.wikipedia.org/wiki?curid=44114" title="Avenida Paulista">
Avenida Paulista

Die Avenida Paulista is 'n gesogte laan in São Paulo, Brasilië.



</doc>
<doc id="44115" url="https://af.wikipedia.org/wiki?curid=44115" title="Universiteit van Zambië">
Universiteit van Zambië

Die Universiteit van Zambië (Engels: "University of Zambia") is Zambië se oudste openbare universiteit en, saam met die Koperstreek-universiteit (Kitwe) en Mulungushi-universiteit (Kabwe) een van net drie universiteite onder staatsbeheer. Die land beskik ook oor vyf privaat universiteite met 'n sesde, Katolieke wat in die vooruitsig gestel word.

Reeds vroeg in die jare vyftig het die stigting van 'n universiteit in die destydse Noord-Rhodesië ter sprake gekom, maar ná die Sentraal-Afrikaanse Federasie in 1953 tot stand gekom het, is die idee laat vaar ten gunste van 'n veelrassige universiteit in Salisbury. Eers tien jaar later, toe die federasie ontbind en 'n meerderheidsregering aan die bewind gekom het, het die voorstel ernstige aandag gekry.

Die regering het sir John Lockwood, voormalige vise-kanselier van die Universiteit van Londen, aangestel as voorsitter van 'n kommissie wat die idee moes ondersoek. In sy voorlegging in November 1963 beveel die kommissie eenparig aan dat 'n universiteit in Lusaka wenslik is. Vier maande later is 'n voorlopige raad vir die te stigte universiteit aangewys wat moes toesien dat dit tot stand gebring word. In Julie 1964 het die regering die navorsingsinstituut Rhodes-Livingstone, wat sedert 1938 waardevolle werk op die gebied van sosiale antropologie gedoen het, onder die raad se beheer gebring. Dertien maande later is die Oppenheimer College of Social Service ook ingelyf, toe groot uitbreidings aan die kollege se kampus in John Mbita Road, Ridgeway, Lusaka, reeds onder weg was.

In Oktober 1965 onderteken president Kenneth Kaunda Wet No. 66 van 1965 en toe dit op 12 November 1965 in werking tree, kom die Universiteit van Zambië amptelik tot stand. Die eerste studente is op 17 Maart 1966 geregistreer, toe die eerste klasse op die Ridgeway-kampus begin het. Kaunda is op 12 Julie 1966 ingehuldig as eerste kanselier en die volgende dag lê hy die hoeksteen gelê vir die kampus in die Great East Road.

Die universiteit het met drie fakulteite begin: opvoeding, lettere en sosiale wetenskappe, en natuurwetenskappe. Mettertyd het agt gevolg: regte, ingenieurswese, geneeskunde, landbouwetenskap, mynbou, sake-en-nywerheidstudies, (in Ndola), omgewingstudie, (in Ndola) en veeartsenykunde. Die universiteit het met 312 studente begin en daar is verwag dat die getal studente op sowat 8 000 sou afplat. Toe die Lusaka-kampus uit sy nate bars, is in 1975 besluit Unza sou federaal ontwikkel met die eerste fakulteit wat in 1978 in Ndola open. 'n Afdeling op Solwezi is ook in die vooruitsig gestel. Die nuwe samestellende instelling van Unza is gehuisves op die kampus van die Zambia Institute of Technology in Kitwe, die ander groot stad in die Koperstreek. Die verwagting was dat die instelling nie lank daar sou bly nie en uiteindelik na Ndola, daardie provinsie se hoofstad, sou verskuif.

Die regering het egter op 1 Desember 1987 'n wet uitgevaardig wat die instelling op Ndola omskep het in die Koperstreek-universiteit (Copperbelt University) wat sedertdien onafhanklik is en in sy geheel in Kitwe gesetel is.



</doc>
<doc id="44117" url="https://af.wikipedia.org/wiki?curid=44117" title="Koperstreek-universiteit">
Koperstreek-universiteit

Die Koperstreek-universiteit (Engels: "Copperbelt University", CBU) is een van drie openbare universiteite in Zambië en het in 1987 afgestig van die Universiteit van Zambië (Unza), waarvan dit sedert 1978 'n satellietkampus was. Die instelling het in Ndola ontstaan, maar nadat dit die kampus van die Zambia Institute of Technology in Kitwe bekom het, het die instelling daarheen verskuif.

Die universiteit bestaan uit vier fakulteite, waarvan hy twee by Unza geërf het: die Skool vir Sake- en Nywerheidstudies en die Skool vir Omgewingstudies. Ná die CBU die Tegnologie-instituut in 1989 oorgeneem het, is dit in sy Skool vir Tegnologie omskep. Die Skool vir Bosbou en Houtwetenskap (later herdoop tot die Skool vir Natuurlike Hulpbronne) het in 1995 gevolg. 

Meer as 80% van die studente is mans en van die 193 akademiese personeel, was in 2007 net 25 vroue. Nagraadse studente vorm 'n geringe deel van die totaal en net 12% van die personeellede het 'n doktorsgraad, terwyl die meeste (66%) 'n meestersgraad het. Die universiteit het slegs 10 artikels in geakkrediteerde tydskrifte tussen 2004 en 2007 gepubliseer en ook net twee boeke.

Onlangs het die universiteit twee nuwe fakulteite ("skole") bygekry: die Skool vir Wiskunde en Natuurlike Hulpbronne, wat departemente van Biologiese Wetenskap, Chemie, Rekenaarswetenskap, Wiskunde, Fisika en Wiskunde-en-wetenskap-opvoeding insluit, asook 'n skool vir nagraadse studies, wat sodanige studie aanmoedig, koördineer en bande smee met buitelandse navorsingsinstellings.

Van die universiteit se 4 273 studente in 2007, was 3 752 voltyds op die kampus terwyl die res afstandonderrig gekry het. Die meeste kom uit Zambië. Buitelandse studente betaal in sommige gevalle tot twee keer meer om hier te studeer.




</doc>
<doc id="44118" url="https://af.wikipedia.org/wiki?curid=44118" title="Ontdekkingsreisigers in Siberië">
Ontdekkingsreisigers in Siberië

In die 16de eeu is Siberië geleidelik deur Rusland verower. Die Kosakleier Jermak het Siberië in 1580 met 1 636 man binnegetrek, al met die Tagil- en Toera-rivier langs. Die volgende jaar het hulle Isker, die tuiste van khan Koetsjoem van die Siberiese Khanaat verower. Koetsjoem het na die steppe gevlug en sy gebied aan Jermak afgestaan. Dié het Siberië volgens die destydse tradisie aan tsaar Iwan die Verskriklike oorhandig en so die guns van die tsaar gewen.

Vanaf die 17de eeu het talle Russe na Siberië gereis en voorheen onbekende gebiede en riviere ontdek. Van die bekendste ontdekkers was:













</doc>
<doc id="44119" url="https://af.wikipedia.org/wiki?curid=44119" title="Mulungushi-universiteit">
Mulungushi-universiteit

Mulungushi-universiteit (Engels: "Mulungushi University") op die Zambiese myndorp Kabwe is in Januarie 2008 opgerig as die land se derde openbare universiteit naas die Universiteit van Zambië in Lusaka en die Koperstreek-universiteit in Kitwe. Die land het ook minstens vyf privaat universiteite, met 'n sesde, Katolieke universiteit wat in 2009 in die vooruitsig gestel is.

Hoewel net duisend studente in 2008 geregistreer het, word daar verwag dat die getal registrasies teen 2018 die 10 000-kerf sal haal. Die universiteit wil projekte aanpak wat inkomste kan skep en ook vennootskappe sluit tussen die privaat en openbare sektor. Eersgenoemde sluit die bevordering van die Mulungushi Rock as toeriste-trekpleister, belegging op die aandelebeurs in Lusaka (die LuSE) en die oprigting van 'n privaat radiostasie in. Die vennootskappe behels privaat sektor belegging in studenteverblyf, vervoerdienste, 'n kafeteria, kommersiële boekwinkel op die kampus en ander handelsake in. 

Twee kampusse was in 2009 in aanbou: die dorpskampus in die hartjie van Kabwe waar die Zambia Railways Training School voorheen gesetel was en die hoofkampus op die oewer van die Mulungushirivier, 26 km noord van die dorp. 



</doc>
<doc id="44121" url="https://af.wikipedia.org/wiki?curid=44121" title="Mpika">
Mpika

Mpika is 'n dorp in Zambië se Noordelike Provinsie en is geleë by die vurk in Great North Road, wat van hier noordoos loop oor Isoka tot in Tanzanië, maar vroeër die noordwaartse pad oor Kasama tot by die Tanganjika-meer was. Die dorp lê 1 413 m bo seespieël. Dit het 'n stasie van die Tazara-spoorlyn, wat van Kapiri Mposhi tot by Dar-es-Salaam strek.

Die geskatte inwonertal was 30 642, wat dit die naasgrootste dorp in die provinsie gemaak het, maar nietemin meer as drie keer minder as die hoofstad, Kasama.


</doc>
<doc id="44123" url="https://af.wikipedia.org/wiki?curid=44123" title="Isoka">
Isoka

Isoka was volgens sy geskatte bevolking van 14 584 die vyfde grootste dorp in Zambië se Noordelike Provinsie en is aan die Great North Road en Tazara-spoorlyn geleë. Dit lê 260 km noordoos van Mpika en 109 km suid van Tanzanië se grens.


</doc>
<doc id="44124" url="https://af.wikipedia.org/wiki?curid=44124" title="Mpulungu">
Mpulungu

Mpulungu is Zambië se enigste hawe danksy sy ligging aan die Tanganjika-meer, vanwaar bote na Tanzanië en Burundi vertrek. Met slegs 9 545 inwoners (2009-skatting), is dit die Noordelike Provinsie se agtste grootste nedersetting.

Die hawe het 'n bedrywige vissersbedryf en die veerboot "MV Liemba" doen gereeld hier aan op sy vaarte op die meer. Toeriste kan oorbly in talle lodges in die omgewing, maar moenie dat die sandstrande en helder water hulle om die bos lei nie. Seekoeie en krokodille is volop en die waterslang, hier as die Tanganjika-kobra bekend, word ook af en toe opgemerk.

Al wat van Zambië se oudste kerk, by Niamkolo, oorgebly het, is 'n 15 m hoë kloktoring. Die Londense Sendinggenootskap het die kerk in 1895 2 km oos van die dorp voltooi, nadat hulle 'n sendingstasie hier gestig het in 1880 om 'n einde aan die Arabiese slawehandel te probeer bring. Die sendelinge moes die plek kort daarna verlaat weens die Arabiere se teenstand, maar danksy die Britte in Njassaland se suksesvolle optrede teen die handelaars, kon die sendelinge in 1887 terugkeer. Ene Alfred J. Swan het die kerk in 1893 begin bou ná hy 'n stuk grond vir die doel gekoop het. Die sendelinge moes die stasie egter in 1908 skuif weens die hoë voorkoms van slaapsiekte. Kort daarna het 'n brand die kerk in puin gelê. In 1963 is die mure wel herbou.

Die meer bied uitstekende hengelgeleenthede.


</doc>
<doc id="44126" url="https://af.wikipedia.org/wiki?curid=44126" title="Dar-es-Salaam">
Dar-es-Salaam

Dar-es-Salaam (Arabies: دار السلام‎) is die regeringsetel‎ van Tanzanië en die land se grootste en belangrikste stad, wat sy status as hoofstad in 1974 aan die meer sentraal geleë Dodoma moes afstaan, maar huisves steeds die land se voltydse burokrasie en dien ook as die hoofstad van die omliggende, gelyknamige streek. 

Die geskatte bevolking was volgens die 2009-beraming 3 092 430. Die stad is die eindpunt van die Tazara-spoorlyn wat by Kapiri Mposhi in Zambië begin en dié land toegang tot die Indiese Oseaan bied danksy Dar-es-Salaam se besige hawe.


</doc>
<doc id="44127" url="https://af.wikipedia.org/wiki?curid=44127" title="Orsat gasanalise">
Orsat gasanalise

Orsat gasanalise is 'n metode wat gebruik word in die analise van uitlaatgasse. Die apparaat wat gebruik word kan in die meegaande illustrasie gesien word. Die apparaat bestaan uit 'n buret (A) wat tipies gegradeer is tot en met 100 kubieke sentimeter. Die buret is in 'n watergevulde houer om te verseker dat die digtheid van die gas nie verander en die resultaat beïnvloed nie. Die apparaat bestaan tipies uit vier pipette (B, C, D en E). Die chemikalieë in die pipette is as volg:


Elkeen van die pipette word met glasstafies gevul sodat die oplossings daaraan klou wanneer die vlak in die pipet daal en sodoende goeie kontak met die gas verseker word. Pipette D en E word ook met koperdraad gevul om die koperchloried oplossing te versterk na die koolstofmonoksied dit uitgeput het. Elke pipet word verbind met 'n rubbersak (K) om die oplossing teen die inwerking van die suurstof in lug te beskerm.

Die buret (A) word tipies gevul met 'n natriumchloried-oplossing. Die gas word deur die U-buis (H) in die buret ingesuig deur die vlak van die oplossing in die buret te verlaag deur die oplossing in die buret te laat uitloop na die bottel gemerk F in die meegaande skets. Die U-buis word gewoonlik gevul met 'n filtreermateriaal om die gas te suiwer alvorens dit in die buret beland. Om kontaminasie van die gasmonster deur die lug in die buisies bo die pipette teen te werk kan die volume van die lug daar so laag as moontlik gehou word en die bottel F weer opgelig word om die oplossing se vlak weer te verhoog om die monster 'n paar keer weer af te blaas na die atmosfeer. Na die lug uitgeblaas is word die vlak van die oplossing na die nul merk in die buret verlaag en die klep G daarna toegedraai om die monster in die apparaat te behou. Die klep bo pipet B word dan oopgedraai en die gasmonster in die pipet ingestoot deur die bottel F bo op die raam te plaas. Die vlak in die pipet word dan weer herstel na waar dit was deur die bottel te laat sak. Die proses word herhaal totdat die lesing op die buret A konstant bly. Die volume verandering word dan aangeteken en die proses herhaal met pipette C, D en E om die hoeveelheid suurstof en koolstofmonoksied te bepaal.

Steam, Its Generation and Use, Babcock & Wilcox, 1919, Bl. 155 - Boek op Projek Gutenberg.


</doc>
<doc id="44128" url="https://af.wikipedia.org/wiki?curid=44128" title="Tazara-spoorlyn">
Tazara-spoorlyn

Die Tazara-spoorlyn (die afkorting staan vir "Tanzania & Zambia Railway Authority") is 'n spoorverbinding in Midde-Afrika oor 1 860 km tussen Kapiri Mposhi in Zambië en Dar-es-Salaam, Tanzanië, se besige uitvoerhawe. Die spoorlyn is in 1976 met Chinese befondsing voltooi ten einde Zambië se afhanklikheid vir die uitvoer van sy koper deur hawens in die suide te verminder.

Sedert 10 Oktober 2008 loop twee dienste weekliks op die spoorlyn, die een 'n sneltrein en die ander 'n gewone. Die sneldiens vertrek Dinsdae byna terselfdertyd uit Dar-es-Salaam]en Kapiri Mposhi en kom twee dae later by die teenoorgestelde bestemmings uit, terwyl die gewone diens Donderdae van albei teenoorgestelde eindpunte vertrek om Sondag in onderskeidelik Kapiri Mposhi en Dar-es-Salaam aan te kom.



</doc>
<doc id="44131" url="https://af.wikipedia.org/wiki?curid=44131" title="Rupiah Banda">
Rupiah Banda

Rupiah Bwezani Banda (gebore 13 Februarie 1937) is 'n Zambiese politikus en was vanaf 2008 tot 2011 die vierde president van Zambië. 

Tydens die ampstermyn van die eerste president, Kenneth Kaunda, het Banda belangrike diplomatieke ampte beklee en was aktief by die politiek betrokke as lid van die destydse regerende party, die United National Independence Party. In 2006 stel wyle president Levy Mwanawasa vir Banda as sy adjunk aan, ná laasgenoemde die tweede maal tot president verkies is. Ná Mwanawasa 'n beroerte in Egipte tydens 'n spitsberaad van die Afrika-unie in Junie 2008 kry, word Banda die waarnemende president en van 19 Augustus 2008, Mwanawasa se sterfdag, tydelike president. Banda wen 'n buitengewone presidentsverkiesing in Oktober 2008 en was tot 2011 Zambië se president.


</doc>
<doc id="44132" url="https://af.wikipedia.org/wiki?curid=44132" title="Numeri">
Numeri

Numeri( Grieks Αριθμοί = "getalle"; Hebreeus bemidbar מדבר = "in die woestyn") is die vierde boek van die Hebreeuse Bybel. Die naam Numeri verwys na die sensusgetalle in die eerste deel van die boek. Dit word gevolg deur 'n verskeidenheid rigtingswysers vir die volk Israel se eiesoortige lewenswyse en 'n beskrywing van die tweede paasfeesviering. Vervolgens word die trek van Sinaiberg af tot by Paran beskryf. Die trek is gekenmerk deur die volk se opstandigheid teen die Here en die Here se troue sorg vir hulle. Die rebelsheid van die volk word uiteindelik gestraf. Die volk Israel moet veertig jaar lank in die woestyn bly. Dan trek die volk om Edom en Moab tot by die Jordaanrivier.

Die eerste sinne van die boek is:

"Die Here het met Moses gepraat in die tent van ontmoeting in die Sinaiwoestyn. Dit was op die eerste dag van die tweede maand, in die tweede jaar nadat Israel uit Egipte weggetrek het.




</doc>
<doc id="44134" url="https://af.wikipedia.org/wiki?curid=44134" title="Deuteronomium">
Deuteronomium

Deuteronomium (Grieks Δευτερονόμιον = "die tweede wet"; Hebreeus devarim דְּבָרִים ‎ = "woorde") is die vyfde boek van die Hebreeuse Bybel. Die naam Deuteronomium hou verband met die verkeerde vertaling van Deut 17:18 waar daar sprake is van 'n afskrif van die wet en nie van 'n tweede wet nie:

"Wanneer hy as koning oor sy ryk regeer, moet hy vir hom 'n afskrif van hierdie wet maak.

Die eerste sin van die boek is:

"In hierdie boek word die woorde van Moses weergegee. Hy het al die Israeliete toegespreek in die woestynvlakte oos van die Jordaan, oorkant Suf, in die omgewing van Paran, Tofel, Laban, Gaserot en Di-Sahab.




</doc>
<doc id="44135" url="https://af.wikipedia.org/wiki?curid=44135" title="Waitrose">
Waitrose

Waitrose is 'n supermarkgroep in die Verenigde Koninkryk. Dit is in 1904 gestig deur Wallace Waite, Arthur Rose en David Taylor.


</doc>
<doc id="44136" url="https://af.wikipedia.org/wiki?curid=44136" title="BSV Ölper 2000">
BSV Ölper 2000

Die klub het op 15 Junie 2000 tot stand gekom met die samesmelting van die tradisionele Ölperse sportklubs "Braunschweiger SV von 1922" en "Sportfreunde Ölper von 1929", nadat albei klubs se lede met 'n oorweldigende meerderheid ten gunste van die samesmelting gestem het. Die nuwe klub het in sy eerste seisoen reeds sukses behaal deur die Landesliga te wen en na die Verbandsliga Nedersakse-Oos te promoveer.

Beide stamklubs het vir die grootste deel van hulle bestaan 'n lae profiel gehandhaaf, maar "Sportfreunde Ölper" het die voormalige Duitse nasionale speler "Tobias Rau" opgelewer, wat sy loopbaan as jeugspeler by die klub begin het.



</doc>
<doc id="44137" url="https://af.wikipedia.org/wiki?curid=44137" title="Luangwa">
Luangwa

Luangwa is die naam van 'n dorp in Zambië se Lusaka-provinsie wat tot 1964 as Feira bekend gestaan het. Dit is die hoofdorp van 'n distrik wat ook Luangwa heet en is geleë by die samevloeiing van die Luangwa- en Zambezirivier. Die dorp se geskatte bevolking was 3 420 in 2009.

Feira was waarskynlik die eerste Europese nedersetting in wat vandag Zambië is, maar die datums is nie behoorlik opgeteken nie. Wat wel bekend is, is dat die Portugese hulle omstreeks 1720 op die oorkantste oewer van die Luangwa by Zombo in Mosambiek kom vestig het ten einde met die Bwila-stam handel te dryf en teen 1820 het party hulle op Feira kom vestig.

Na onafhanklikwording is die naam, saam met talle ander uit die koloniale era gespruit het, inheems gemaak. Slegs een pad loop na en van die dorpie, wat 100 km noord by die Great East Road aansluit en vanwaar reisigers na Lusaka in die weste en Chipata in die ooste kan reis.

Die dorp se ligging is van strategiese belang. Dit lê in die mees suidoostelike uithoek van die Lusaka-provinsie, waar sowel Mosambiek as Zimbabwe aan Zambië grens. Die Luangwa vorm die grens met Mosambiek en die Zambezirivier dié met Zimbabwe. Tydens Mosambiek se onafhanklikheidsoorlog en die daaropvolgende burgeroorlog was dit die toneel van guerilla-bedrywighede. Omdat Zambië die nasionalistiese guerillas so te sê ondersteun het, het Rhodesiese en Portugese af en toe die grens oorgesteek op hulle spoor.

Hoewel die distrik Luangwa vêr geleë is van die twee nasionale wildtuine wat dieselfde naam dra, beskik die omgewing oor sy eie natuurskoon en wildlewe. Die Benede-Zambezi-wildtuin wes van die dorp is 'n onherbergsame wildernis met ongerepte natuurskoon.


</doc>
<doc id="44138" url="https://af.wikipedia.org/wiki?curid=44138" title="Frederick Chiluba">
Frederick Chiluba

Frederick Jacob Titus Chiluba (gebore 30 April 1943 - oorlede 18 Junie 2011) was die tweede president van Zambië ná hy die eerste verkiesing na die herinstelling van veelparty-demokrasie laat in 1991 gewen het. 

Chiluba was 'n voormalige leier van die land se vakverbond, die Zambian Congress of Trade Unions, en 'n teenstander van die eerste president, Kenneth Kaunda, se eenparty-regering, vir wie hy as kandidaat van die Movement for Multiparty Democracy (MDD) in die verkiesing van Desember 1991 verslaan het. Hy is herverkies in 1996, maar sy pogings om die grondwet te wysig sodat hy ook in 2001 die MDD se presidentskanditaat kon wees, het misluk weens wye teenstand uit die parlement sowel as die burgerlike samelewing.

Die MDD het gevolglik vir Levy Mwanawasa as sy kandidaat aangewys. Mwanawasa wen die verkiesing met minder as 'n derde van die stemme. Ná Chiluba die amp verlaat, is hy aangekla van korrupsie en uiteindelik in 2009 vrygespreek.


</doc>
<doc id="44139" url="https://af.wikipedia.org/wiki?curid=44139" title="Movement for Multi-Party Democracy">
Movement for Multi-Party Democracy

Die Movement for Multi-Party Democracy (MMD) is sedert die verkiesing einde 1991 Zambië se regerende party en ook die party waaraan elke president sedert Kenneth Kaunda behoort het, naamlik Frederick Chiluba, Levy Mwanawasa en Rupiah Banda. Die party is in die laat jare tagtig gebore uit ontevredenheid met Kenneth Kaunda se United National Independence Party se 27 jaar lange regering, waartydens opposisieparty reeds in 1972 verbied is. Die MMD het die parlementsverkiesings van 1991 en 1996 met 'n volstrekte meerderheid gewen, maar in 2006 minder as die helfte van die setels verower.


</doc>
<doc id="44140" url="https://af.wikipedia.org/wiki?curid=44140" title="Mongu">
Mongu

Mongu is die hoofstad van Zambië se Westelike Provinsie (die eertydse Barotseland) en het in 2009 'n geskatte bevolking van 66 382 gehad.

Mongu is die provinsie se grootste dorp met meer as twee keer meer inwoners as die naasgrootste Sesheke. Dit bied alle moderne geriewe soos banke, vulstasies, 'n paar klein hotelle en winkels, waaronder die Suid-Afrikaanse kruidenierswarewinkel Shoprite. Die nabygeleë Nayuma-museum huisves interessante uitstallings oor die Lozi-stam se kuns en kultuur. Noord van die dorp is daar verskeie hengelkampeerplekke aan die bolope van die Zambezirivier.


</doc>
<doc id="44142" url="https://af.wikipedia.org/wiki?curid=44142" title="Lusaka (provinsie)">
Lusaka (provinsie)

Die provinsie Lusaka is een van Zambië se nege provinsies. Die stad Lusaka is die belangrikste en grootste nedersetting van die provinsie en trouens van die land. Die provinsie se geskatte bevolking in 2009 was 1 800 339, amper twee keer meer as tydens die sensus van 1990 en net iewat minder as die Koperstreek, wat die grootste provinsiale bevolking het. 

Lusaka-provinsie word begrens deur die Suidelike Provinsie, Sentrale Provinsie en Oostelike Provinsie asook die buurstate Mosambiek en Zimbabwe. Ondanks sy betreklike groot bevolking, is dit Zambië se kleinste provinsie met 'n oppervlak van 21 896 km. Die bevolkingsdigtheid van 82,22 mense per vierkante kilometer is amper vyf keer meer as die nasionale gemiddeld van 17,03 (2009-skatting).

Ander noemenswaardige dorpe in die provinsie, is Kafue, die naasgrootste nedersetting met 'n geskatte bevolking van 47 816 in 2009, Chilanga, Chongwe en Luangwa, waarskynlik die oudste Europese nedersetting in die land, geleë by die samevloeiing van die Luangwa en Zambezi aan die grens met Mosambiek en Zimbabwe.


</doc>
<doc id="44143" url="https://af.wikipedia.org/wiki?curid=44143" title="Buret">
Buret

'n Buret is 'n vertikale silindriese stuk glastoerusting wat in laboratoria gebruik word om bekende hoeveelhede van 'n vloeibare reagens af te meet in eksperimente of analises wara presisie benodig word, soos in die geval van 'n titrasie. Die buret het 'n volumetriese skaal daarop uitgemerk oor sy volle lengte met 'n klep aan die onderkant wat akkurate beheer van die vloei moontlik maak. Burette is uiters akkuraat - 'n 50 cm buret het 'n toleransie van 0,1 cm (Klas B) of 0,06 cm (Klas A).

Die hoeveelheid afgemeet word bepaal deur die verskil tussen die begin- en eindlesings.

Die geskiedenis van die buret is nou verweef met die geskiedenis van volumetriese analise. Francois Antoine Henri Descroizilles het die eerste buret ontwikkel (wat meer soos 'n maatsilinder gelyk het) in 1791. Joseph Louis Gay-Lussac het 'n verbeterde weergawe ontwikkel en die begrippe "pipet" en "buret" gebruik in 'n verhandeling in 1824 oor die stardaardisasie van indigo oplossings. 'n Groot deurbraak in die metodologie wat volumetriese analise baie gewild gemaak het is deur Jaez Ghiasi gemaak wat die buret herontwerp deur 'n klamp en 'n tuit aan die onderkant te plaas.



</doc>
<doc id="44150" url="https://af.wikipedia.org/wiki?curid=44150" title="Ougelowiges">
Ougelowiges

Die Ougelowiges (Russies: старове́ры; "staroweri") het ná 1666–1667 afgeskei van die amptelike Russies-Ortodokse Kerk uit protes teen die hervormings van patriarg Nikon. Hulle het vasgeklou aan die liturgiese praktyke wat voorheen in die Kerk beoefen is.

In 987 het grootprins Wladimir I van Kiëf die Christelike geloof aanvaar nadat die Oosters-Ortodokse gebruike van die Bisantynse kerk hom beïndruk het. Rusland het die dienste, evangelie, sakramente en rites van die Ortodokse Kerk aangeneem.

Teen die middel van die 17de eeu het Griekse en Russiese kerkamptenare, insluitend Nikon, Russiese patriarg van 1652 tot 1658, agtergekom daar is verskille tussen die gebruike in die Russiese en die res van die Ortodokse kerke. Hulle het tot die gevolgtrekking gekom dat die Russiese Kerk rites ontwikkel het wat verskil van die oorspronklike Kerk.

Nikon, wat ondersteun is deur tsaar Aleksei, wat van 1645 tot 1676 regeer het, het in 1652 ’n sinode saamgestel om Russiese en Griekse liturgiese boeke met mekaar te vergelyk. In 1666 het ’n tweede sinode van patriarge en biskoppe die hervormings bekragtig. ’n Skeuring (Russies: раскол; "raskol") in die Kerk het gevolg en dit was die ontstaan van die "Raskolniki", wat later bekend geraak het as die Ougelowiges. Die Kerk het nie net ’n banvloek uitgespreek oor almal wat teen die hervormings was nie, maar ook oor die ou Russiese boeke en rites self.

Die talle veranderinge het sowat 400 bladsye beslaan. Die meeste was klein en klink vandag dalk onbelangrik, maar destyds het dit die Ortodokse Christene se hele geloof geraak. Van die belangrikste veranderinge waarteen die Ougelowiges was, is:

Die Ougelowiges het dit sterk teengestaan en die mees radikales het beweer dat die amptelike Kerk in die hande van die Antichris geval het. Onder leiding van aartspriester Awwakoem Petrof (1620 of 1621 tot 1682) het die Ougelowiges alle kerkhervormings in die openbaar verwerp. Van toe af het Ougelowiges geen burgerregte gehad nie. Die aktiefste lede is gearresteer en verskeie van hulle, onder andere aartspriester Awwakoem, is in 1682 tereggestel.

Ná 1685 is die Ougelowiges vervolg, gemartel en tereggestel. Baie het uit Rusland gevlug, of na afgeleë gebiede soos Archangelsk, Koersk, die Oeral-gebergte en Siberië. Onderdrukking deur die eeue het gewissel van redelik gematig, soos tydens die bewind van tsaar Pieter die Grote (1682–1725), tot intens, soos tydens tsaar Nikolaas I se bewind (1825–1855). Die Ougelowiges is dikwels beskou as gevaarlik en ’n bedreiging vir die staat.

In 1905 het tsaar Nikolaas II godsdiensvryheid ingestel, wat ’n einde gebring het aan die vervolging van godsdienstige minderhede in Rusland.



</doc>
<doc id="44151" url="https://af.wikipedia.org/wiki?curid=44151" title="Koerile">
Koerile

Die Koerile (Russies: Кури́льские острова́, "Koerilskije ostrowa", [kʊˈrʲilʲskʲɪjə ɐstrɐˈva]; Japannees: クリル列島, "Kuriru rettō", letterlik: "Koerile-eilande", of 千島列島, "Chishima rettō", letterlik: "Chisjima-eilande") is ’n vulkaniese argipel wat sowat 1 300 km noordoos strek van Hokkaido in Japan tot by die Kamtsjatka-skiereiland in Rusland en vorm saam met Sachalin die federale deelgebied Sachalin-oblast. Dit skei die See van Ochotsk van die Noordelike Stille Oseaan. Die Koerile bestaan uit 56 eilande en talle kleiner rotse. Die Koerile se vulkane behoort tot die Ring van Vuur wat die Stille Oseaan van Nieu-Seeland tot Chili omsirkel.

Al die eilande is onder Russiese jurisdiksie, hoewel die mees suidelike vier deur Japan beskou word as deel van dié land.

In Russiese bronne word die eilande al in 1646 genoem, maar die eerste keer dat die eilande in besonderhede beskryf is, is in 1697 deur die ontdekkingsreisiger Wladimir Atlasof.

Van noord na suid is die eilande (name tussen hakies is die Russiese spelling, gevolg deur Japannees):

Noordelike Koerile (Kita-chishima / 北千島)
Suidelike Koerile (Minami-chishima / 南千島)


</doc>
<doc id="44152" url="https://af.wikipedia.org/wiki?curid=44152" title="See van Ochotsk">
See van Ochotsk

Die See van Ochotsk (Russies: Охо́тское мо́ре, "Ochotskoje More", [ɐˈxotskəɪ ˈmorʲɪ]; Japannees: オホーツク海, "Ohōtsuku-kai") is 'n see van die Westelike Stille Oseaan. Dit lê tussen die Kamtsjatka-skiereiland in die ooste, die Koeril-eilande in die suidooste, die Japanse eiland Hokkaido in die verre suide, die eiland Sachalin in die weste en ’n lang stuk Oos-Siberiese kus (onder andere die Sjantar-eilande) in die weste en noorde. Dit is genoem na Ochotsk, die eerste Russiese nedersetting in die Russiese Verre-Ooste.

Die See van Ochotsk beslaan 1 583 000 km², met ’n gemiddelde diepte van 859 meter. Die maksimum diepte is 3 372 meter. Dit is aan albei kante van Sachalin verbind aan die See van Japan.

In die winter is dit moeilik of selfs onmoontlik om op die see te vaar weens die vorming van ys: die groot hoeveelhede varswater van die Amoer-rivier verlaag die soutinhoud van die see en verhoog so die vriespunt daarvan.

Met die uitsondering van Hokkaido word die see omring deur Russiese grondgebied en dit word dus gewoonlik beskou as onder Russiese jurisdiksie.

Van die eilande wat die See van Ochotsk omring, soos Hokkaidō en Sachalin, is baie groot. Die meeste eilande in die see is óf kuseilande óf hulle behoort tot die Koeril-eilandgroep. Ion-eiland is die enigste een wat op die oopsee lê. Die meeste van die eiland is onbewoon, met kolonies robbe en seevoëls.

Die Russiese seevaarders wat die see vanaf die 17de eeu bevaar het, het oorspronklik geen vaste naam vir die see gehad nie. Die see is soms "Damskojesee" ("Damskoje more") en soms "Kamtsjatkasee" ("Kamtsjatskoje more") genoem. Later is dit die "See van Ochotsk" genoem. Die Japanners het histories hulle eie naam vir die see gehad: "Hokkai" (北海) wat "Noordsee" beteken. Omdat dié naam egter nou vir die Noordsee in Europa gebruik word, is dit vervang met "Ohōtsuku-kai" (オホーツク海), wat 'n transliterasie is van die Russiese benaming vir die see.


</doc>
<doc id="44153" url="https://af.wikipedia.org/wiki?curid=44153" title="Jermak">
Jermak

Jermak of Jermak Timofejewitsj (Russies: Ермак Тимофеевич) (gebore tussen 1532 en 1542 – 5 of 6 Augustus 1585) was ’n Kosak-leier, Russiese volksheld en ontdekkingsreisiger in Siberië. Sy verkenning van Siberië was die begin van Rusland se verowering van die streek. ("Timofejewitsj" was sy patroniem, of vadersnaam, en nie sy van nie. Sy van, as hy een gehad het, is onbekend.)
In omstreeks 1577 het die Stroganof-familie van handelaars wat die Oeralstreek gekolonialiseer het, Jermak gevra om hul land teen khan Koetsjoem van die Siberiese Khanaat te beskerm. Jermak het Siberië in 1581 met 1 636 man binnegetrek, al met die Tagil- en Toera-rivier langs.

Die volgende jaar het hulle Isker, Koetsjoem se tuiste, verower. Koetsjoem het na die steppe gevlug en sy gebied aan Jermak afgestaan. Dié het Siberië volgens die destydse tradisie aan tsaar Iwan die Verskriklike oorhandig en so die guns van die tsaar gewen.

In 1585 het Koetsjoem Jermak skielik in die middel van die nag aangeval en die meeste van sy mense vermoor. Jermak is gewond en het probeer om oor die Wagai-rivier te swem, maar het verdrink.

Rusland moes heeltemal uit Siberië onttrek, maar danksy Jermak se verkenning van die riviere het hulle die hele gebied ’n paar jaar later terugverower.



</doc>
<doc id="44155" url="https://af.wikipedia.org/wiki?curid=44155" title="Pipet">
Pipet

'n Pipet is 'n stuk laboratoriumglasware wat gebruik word om vloeistowwe tussen houers oor te dra. Dit bestaan tipies uit 'n glasbuis wat met 'n nou tuit aan die kant en 'n verwyding hoër op in die buis.

As daar 'n skaal op die pipet aangebring word, word daar van 'n maatpipet gepraat. 'n Pipet wat slegs 'n enkele merk daarop aangebring het om 'n gedefinieerde volume aan te dui, word 'n volumetriese pipet genoem. Beide bogenoemde pipetsoorte word geyk vir 'n vloeistoftemperatuur van 20 °C. 'n Pasteurpipet bestaan tipies uit 'n glasbuisie van ongeveer 5 mm deursnee met 'n vernoude tuit aan die onderkant en 'n rubbersuiertjie aan die ander kant. Hierdie pipette word tipies gebruik om vloeistowwe drupsgewys toe te dien (medisynedruppertjies soos dié wat gebruik word vir oordruppels is Pasteurpipette). Weggooibare weergawes van die pasteurpipet is ook kommersieel beskikbaar vir gebruik in mediese voorbereidings.


</doc>
<doc id="44156" url="https://af.wikipedia.org/wiki?curid=44156" title="Hedwig van Pole">
Hedwig van Pole

Hedwig van Pole (dikwels ook "Sint Hedwig van Pole", "Hedwig van Anjou", Pools: "Jadwiga Andegaweńska...„van Anjou“", Latyn: "Hedvigis"; * 3 Oktober 1373 in Boeda (Ofen); † 17 Julie 1399 in Krakau) was die dogter van koning Lodewyk van Pole, Hongarye en Kroasië uit die huis van Anjou, 'n manlike sylyn van die Huis van Capet, en sy eggenote Elisabeth van Bosnië, dogter van die Bosniese Ban, Stjepan II Kotromanić, en Elisabeth van Koejawië.

Sy was vanaf 1384 tot met haar afsterwe in 1399 heerseres en koningin van Pole en is in 1997 heilig verklaar.


Hedwig se amptelike titel was, net soos dié van Anna Jagiellonica, inderdaad "Król Jadwiga", oftewel Koning van Pole, aangesien sy uit eie reg oor die koninkryk geheers het. Die gekroonde heersers van Pole het hierdie titel sonder aansien van hul geslag gedra. Die eggenotes van konings het die titel "koningin" eers kragtens 'n koninklike huwelik verwerf sodat die Poolse titel "Królowa" spesifiek na die koning se eggenote verwys het.

Nadat die Roomse Katolisisme deur koning Johan II Kasimir kragtens die sogenaamde Lembergse Eed in 1656 tot staatsgodsdiens verklaar is, word ook na Maria, die moeder van Jesus van Nasaret, as "Królowa Polski" verwys.

Eintlik sou die twaalfjarige Maria van Anjou (ook Maria van Hongarye, 1370–1395), die ouer dogter van Lodewyk I, na sy afsterwe in 1382 die troon van Hongarye en Pole geërf het. Tog het haar destyds veertienjarige verloofde, Sigismund van Luxemburg, die latere keiser Sigismund van die Heilige Romeinse Ryk, onder die Klein-Poolse magnate – wat teen 'n Luxemburger as koning gekant was en die personele unie met Hongarye wou verbreek – weerstand uitgelok. Sodoende is Maria as koningin van Hongarye gekroon, terwyl haar jonger suster, die destyds negejarige Hedwig, as troonvolger in Pole bepaal is.

Hedwig het haarself in Krakau gevestig waar sy op 15 Oktober 1384, kort ná haar elfde verjaardag, gekroon is. Haar verlowing met hertog Willem van Habsburg, wat deur die Huis van Habsburg as 'n politieke instrument beskou is waardeur hulle hul invloed in die oostelike Sentraal-Europa sou kon vergroot het, is herroep en skadevergoeding hiervoor aan die Habsburgers toegestaan. Pole was sodoende in staat om 'n meer geskikte politieke alliansie te smee.

Die Duitse Orde was in hierdie tydperk op die hoogtepunt van sy mag en het met sy oorlogsvoering en magsuitbreiding in die Baltiese lande, veral sy militêre optrede teen die Litauers, sowel die nog heidense Grootvorstedom Litaue asook die christelike Koninkryk Pole bedreig. Die Hertogdom Pommerelle, wat van oudsher deel van Pole uitgemaak het, is reeds in 1308 deur die Orde geannekseer, sodat Pole van die handelspaaie langs die Oossee afgesny was. Omstreeks 1330 het Pole selfs oorlog teen die Orde gevoer wat eers ná 'n aantal militêre neerlae vir Pole beëindig is. Pole was genoodsaak om Pommerelle en Kulmerland aan die Orde af te staan – 'n verlies wat in Pole steeds as vernederend ervaar is.

As gevolg van die Unie van Krewo is Hedwig in 1386 deur die Poolse adel met die Litause grootvors Jogaila (Pools: "Władysław II. Jagiełło") getrou. Aanvanklik het die groot ouderdomsverskil – Jogaila was sowat veertig jaar oud – die verhouding belemmer en Hedwig se weerstand uitgelok, maar uiteindelik het sy die staatsbelange bo haar persoonlike geluk geplaas. Die huwelik het nogtans jare lank kinderloos gebly.

In Maart 1386 is Hedwig saam met Jogaila – wat vervolgens as Władysław II Jagiełło bekend gestaan het – 'n tweede keer gekroon. Sodoende het twee regente, wat in politieke opsig oor dieselfde regte beskik het en met mekaar getroud was, gemeenskaplik oor Pole-Litaue geheers. Vir die huwelik het Jogaila homself laat doop en die hartland van Litaue laat kersten.

Die groot Litause Ryk, waarin die voormalige Litause heidene egter 'n minderheid gevorm het en wat merendeels deur Christelike Ruthene bewoon is, is sodoende in 'n personele unie met die Poolse kroon verenig. Met die kerstening van Litaue het die Duitse Orde die ideologiese basis vir sy kruistogte teen Litause en Pruisiese heidene, wat deur die Wes-Europese adel gesteun is, kwytgeraak. Daarnaas het die Orde in die Unie van Pole en Litaue 'n magtige teenstander gekry. 24 jaar later, in 1410, is die Duitse Orde se mag in die Slag van Tannenberg (Pools: "Grunwald", Litaus: "Žalgiris") deur Pools-Litause magte gebreek.

Hedwig, wat in haar tyd as beeldskoon en musikaal beskryf is, het 'n hele aantal tale vlot gepraat en het uitstekende opleiding ontvang. As 'n diep religieuse vrou het sy haar aan bejaarde- en armesorg gewy en uiters gewild by die volk geraak. Daar is steeds baie legendes rondom Hedwig se dade van barmhartigheid.

Hedwig is op 17 Julie 1399 ná die geboorte van haar eerste kind, wat nie oorleef het nie, in haar kraambed oorlede. Jogaila het op die Poolse troon gebly om die stamvader van die latere Jagiëllone-konings te word. Sy seuns uit 'n latere huwelik het hom as Poolse heersers opgevolg.

In haar testament het Hedwig haar boedel aan die Krakause Akademie nagelaat wat in 1364 gestig is en tans as Jagiëllone-universiteit een van die oudste tersiêre onderwysinstellings in Europa vorm.

Koning(in) Hedwig het as legendariese figuur in die nasionale bewussyn van Pole bewaar gebly en word ook 600 jaar ná haar afsterwe vereer. Sy is in die kerkskip van die Krakause Wawel-katedraal ter ruste gelê. Nadat sy op 8 Augustus 1986 salig verklaar is, het pous Johannes Paulus II haar op 8 Junie 1997 te Krakau heilig verklaar.




</doc>
<doc id="44157" url="https://af.wikipedia.org/wiki?curid=44157" title="Oeralgebergte">
Oeralgebergte

Die Oeralgebergte of kortweg Oeral (Russies: Ура́льские го́ры; "Oeralskije gori") is ’n bergreeks wat rofweg noord-suid deur Wes-Rusland loop. Dit word gewoonlik beskou as die natuurlike grens tussen Europa en Asië.

Die bergreeks strek 2 498 km van die Kazachse steppe al langs die noordelike grens van Kazachstan tot by die kus van die Noordelike Yssee. Die eilande Waigatsj en Nowaja Zemlja vorm ’n verlenging van die reeks. Die hoogste punt is Berg Narodnaja (1 895 m).

Erosie het ’n aansienlike rykdom aan minerale in die Oeral ontbloot, onder andere edelstene soos topaas en beril. Die Maagdelike Komi-woude in die noorde word beskou as ’n wêrelderfenisgebied.

Die bergreeks word in vyf streke verdeel: die Suid-, Midde-, Noord-, Subarktiese en Arktiese Oeral.



</doc>
<doc id="44158" url="https://af.wikipedia.org/wiki?curid=44158" title="Siberiese Federale Distrik">
Siberiese Federale Distrik

Die Siberiese Federale Distrik (Russies: Сиби́рский федера́льный о́круг, "Sibirski federalni okroeg") is een van die agt federale distrikte van Rusland. Dit bestaan uit 12 federale deelgebiede, wat almal in Asië geleë is. Die bevolking is 19 256 426, volgens die 2010-sensus. Die huidige presidensiële afgevaardigde is Wiktor Tolokonski .




</doc>
<doc id="44159" url="https://af.wikipedia.org/wiki?curid=44159" title="Lena">
Lena

Die Lenarivier (Russies: Ле́на) is die mees oostelike rivier van die drie groot Siberiese riviere wat in die Noordelike Yssee vloei (die ander twee is die Ob- en die Jenisei). Dit is die 10de langste rivier in die wêreld en die grootste Russiese rivier waarvan die hele stroomgebied binne die landsgrense val.

Die meeste navorsers glo die naam "Lena" kom van die plaaslike naam "Elyu-Ene" ("Groot Rivier").

In 1620–1623 het Russiese ontdekkingsreisigers onder Demid Pjanda met die Laer-Toengoeskarivier opgevaar en die Lena ontdek. In 1623 het Pjanda sowat 2 400 km van die rivier verken. Wasili Boegor en sy manne het die Lena in 1628 bereik terwyl hulle belasting in die vorm van pelse van die plaaslike bewoners ingevorder het en in 1632 het hulle Kirinsk gestig.

Baron Eduard von Toll het in 1885 ’n ekspedisie na die Lena-kom onderneem vir die Russiese Wetenskapakademie. Hulle het die kom en die talle sytakke van die Lena verken en daarna die Nieu-Siberiese Eilande en die Jana-rivier met sy sytakke.

Wladimir Iljitsj Oeljanof het sy kodenaam Lenin tydens die Russiese Rewolusie van 1917 van die Lenarivier geneem nadat hy na die Sentraal-Siberiese Plato verban is, en het dit later as sy van aangeneem.

Die Lenarivier ontspring in die Baikalgebergte suid van die Sentraal-Siberiese Plato, 7 km wes van die Baikalmeer, en vloei dan noordoos. Van Jakoetië af gaan dit die laelande binne en vloei noord, dan noordwes en eindelik weer noord tot in die Laptefsee, ’n deel van die Noordelike Yssee.

Die rivier is sowat 4 472 km lank en het ’n stroomgebied van sowat 2 500 000 km².



</doc>
<doc id="44160" url="https://af.wikipedia.org/wiki?curid=44160" title="SV Bad Rothenfelde">
SV Bad Rothenfelde

Die klub is op 5 Maart 1927 gestig as 'n onderafdeling van "Sportverein Heidland" en het in 1931 onafhanklik geword. Tydens die Tweede Wêreldoorlog het die klubbedrywighede bykans tot stilstand gekom en in 1945 is die klub deur die Geallieerdes ontbind. In 1945 is die klub heropgerig in 'n gedwonge samesmelting met" Turn- und Schwimmverein Bad Rothenfelde" as "Turn- und Sportverein Bad Rothenfelde". Die twee klubs het weer vanaf 1951 hulle eie gang gegaan.

Die klub het tot in 1970 sy tuiswedstryde by die Bad Rothenfelde soutwerke gespeel, waarna hy sy intrek by "Salinen-Sportpark" as tuisveld geneem het. Die toeskouerrekord is in 2004 opgestel, toe 2 200 toeskouers opgedaag het vir 'n wedstryd teen VfL Osnabrück om die Nedersakse-Pokal. Na 'n borgskap van "heristo AG" die klub in staat gestel het om 'n kunsveld op te rig, staan die tuisveld as "heristo-sportpark" bekend.



</doc>
<doc id="44162" url="https://af.wikipedia.org/wiki?curid=44162" title="Tjoemen">
Tjoemen

Tjoemen (Russies: Тюме́нь) is ’n stad in die Oeral- Federale Distrik in Rusland. Dit is 2 144 km oos van Moskou aan die Toera-rivier geleë. Dit is die hoofstad en grootste stad van die Tjoemen-oblast en het 634 171 inwoners (2013).

Tjoemen was die eerste Russiese buitepos in Siberië en is in die 16de eeu gestig om Russiese uitbreiding in die streek te vergemaklik. Die dorp het vinnig gegroei van ’n militêre nedersetting tot ’n groot stad. Dit is vandag een van die belangrikste sake-, nywerheid- en vervoersentrums in Rusland en lê in ’n streek met groot olievelde wat strek van die grens met Kazachstan tot aan die Noordelike Yssee.



</doc>
<doc id="44163" url="https://af.wikipedia.org/wiki?curid=44163" title="Guildford">
Guildford

Guildford (uitgespreek /ˈɡɪlfɘ(r)d/) is die graafskaphoofstad (Engels: "county town") van die graafskap Surrey, wat in die suide van Engeland geleë is. In die 2001-sensus het die stad 'n bevolking van 66 773 gehad.

Guildford lê in 'n vallei van die Wey River waar die rivier deur 'n gaping in die "North Downs" vloei. Die stad is ongeveer 45 km van Londen af en deesdae is die suidwestelike hoek van die statistiese streek vir "Greater London". Seerdat die middeleeue het die hoofpad tussen Londen en Portsmouth deur hierdie gaping gegaan met die gevolg dat die stad een van Londen se verdeedigingpunte was en dat 'n kasteel hier gebou was. Gedeurende die Victoriaanse tydperk, met die bou van die Londen - Portsmouth en die Reading - Ashford, Kent spoerweë deur die gaping word Guildford 'n spoorwegaansluitingdorp.


</doc>
<doc id="44164" url="https://af.wikipedia.org/wiki?curid=44164" title="Barnaoel">
Barnaoel

Barnaoel (Russies: Барнау́л) is die hoofstad van die Altai-krai in Rusland. Dit is in die suidweste van die Siberiese Federale Distrik aan die Ob-rivier geleë. Dit het ongeveer 632 848 inwoners (2014-sensus).

Barnaoel is die naaste groot stad aan die Altai-gebergte in die suide. Dit lê ook redelik naby aan Rusland se grense met Kazachstan, Mongolië en China.

Barnaoel was een van die eerste stede wat in Siberië gestig is. Die ligging is aanvanklik gekies weens die nabyheid van die mineraalryke Altai-gebergte asook ’n groot rivier. Teen die vroeë 19de eeu is 90% van Rusland se silwer in die Altai-streek vervaardig.

Teen die 20ste eeu het die stad gegroei tot een van die grootste handel- en kultuursentrums in die streek, veral ná die bou van ’n groot spoorlyn.




</doc>
<doc id="44165" url="https://af.wikipedia.org/wiki?curid=44165" title="Irkoetsk">
Irkoetsk

Irkoetsk (Russies: Иркутск) is een van die grootste stede in Siberië en die hoofstad van die Irkoetsk-oblast. Dit is 5 185 km per spoorlyn van Moskou en het 'n bevolking van 612 973 (2014-sensus).

Irkoetsk het gegroei uit die winterkwartiere wat in 1652 deur Jakof Pochabof gestig is vir goudhandel en die insameling van belasting in die vorm van pelse ("jasak") van die Boerjate.

Dit het in 1686 amptelike stadstatus van die Russiese regering gekry. Die eerste pad tussen Irkoetsk en Moskou, die Siberiese Pad (Сибирский Тракт; "Sibirski Trakt"), is in 1760 gebou. Die stad se ekonomie het baatgevind by dié pad en talle produkte wat voorheen van China ingevoer is, was vir die eerste keer vrylik beskikbaar, soos goud, diamante, pelse, hout, sy en tee.

In die 19de eeu is talle Russiese kunstenaars, offisiere en adellikes na Siberië verban en Irkoetsk het 'n groot sentrum geword vir die sosiale en intellektuele lewe van die bannelinge. 'n Groot deel van die stad se kulturele erfenis is van hulle afkomstig. Baie van die houthuise, wat met die hand versier is, vorm 'n skerp kontras met die standaard-Sowjetwoonstelblokke daar naby.




</doc>
<doc id="44166" url="https://af.wikipedia.org/wiki?curid=44166" title="Kemerowo">
Kemerowo

Kemerowo (Russies: Ке́мерово) is ’n nywerheidstad in Rusland. Dit is aan die Tom-rivier geleë, oosnoordoos van Nowosibirsk, en is die administratiewe hoofstad van die Kemerowo-oblast in die groot steenkool-mynboustreek van die Koeznetsk-kom. Dit word aan Noord-Rusland verbind met die Transsiberiese Spoorlyn. Die inwonertal is 544 006 (2014-sensus).

Kemerowo is ’n samesmelting van verskeie ouer Russiese nedersettings, soos Werchotomsk-ostrog (gestig in 1657), Sjtsjeglowo (1701), Jewsejewo, Krasni Jar en Borowaja. In 1721 is steenkool in die gebied ontdek en die eerste steenkoolmyne is in 1907 begin. Teen 1917 het die bevolking van Sjtsjeglowo reeds tot sowat 4 000 gegroei.

Die bou van ’n spoorlyn het bygedra tot die verdere ontwikkeling van die streek en in 1918 het Sjtsjeglowo stadstatus gekry. Dit word beskou as die stigtingsdatum van Kemerowo, destyds nog ’n klein dorpie, omdat dit toe deel van die Sjtsjeglowo-munisipaliteit geword het. In 1932 is Sjtsjeglowo herdoop tot Kemerowo en in 1943 het dit die hoofstad van die Kemerowo-oblast geword.



</doc>
<doc id="44167" url="https://af.wikipedia.org/wiki?curid=44167" title="Die Dag van Ivan Denisowitsj">
Die Dag van Ivan Denisowitsj

Die Dag van Ivan Denisowitsj (Russies: Оди́н день Ива́на Дени́совича, "Odin den' Ivana Denisovicha", [ɐˈdʲin ˈdʲenʲ ɪˈvanə dʲɪˈnʲisəvʲɪtɕə]; in Engels vertaal as "One Day in the Life of Ivan Denisovich") is 'n roman geskryf deur Alexander Solzhenitsyn. Dit is in November 1962 vir die eerste keer gepubliseer in die Sowjet-letterkundetydskrif Nowi Mir (Nuwe Wêreld). Dit speel af in 'n Sowjet-arbeidskamp in die 1950's en beskryf 'n enkele dag in die lewe van 'n gewone gevangene, Iwan Denisowitsj Sjoechof.

Solzhenitsyn (Denisowitsj in die verhaal) het eerstehandse ondervinding in die arbeidskampe, die Goelag, opgedoen nadat hy van 1945 tot 1953 'n gevangene was oor die skryf van 'n neerhalende opmerking in 'n brief aan 'n mede-offisier oor die verloop van die oorlog deur Josef Stalin.


</doc>
<doc id="44171" url="https://af.wikipedia.org/wiki?curid=44171" title="Krasnojarsk">
Krasnojarsk

Krasnojarsk (Russies: Красноя́рск) is ’n stad aan die Jenisei-rivier in Sentraal-Rusland. Dit is die administratiewe hoofstad van Krasnojarsk-krai en die derde grootste stad in Siberië met ’n inwonertal van 1 035 528 (2014). Die stad is ’n belangrike aansluitingspunt aan die Transsiberiese Spoorlyn en een van Rusland se grootste vervaardigers van aluminium.

Die stad is in Julie 1628 gestig as ’n Russiese grensfort met die naam Krasni Jar (Кра́сный Яр). Dit is later herdoop toe dit stadstatus gekry het. Die stad het vinnig begin groei ná die bou van ’n pad van 1735 tot 1741 wat dit met nabygeleë dorpe en die res van Rusland verbind het. Dit het verder gegroei ná die ontdekking van goud en die bou van ’n spoorlyn in 1895.

In die 19de eeu was Krasnojarsk die middelpunt van die Kosak-beweging. In 1822 het dit stadstatus gekry en die hoofstad van die Jenisei-goebernija geword. In 1934, met die totstandkoming van die Krasnojarsk-krai, het dit die hoofstad daarvan geword.

In die Russiese Ryk was Krasnojarsk een van die plekke waarheen politieke bannelinge gestuur is. Dit was tydens Josef Stalin se bewind weer een van die groot sentrums van die Goelag, met Kraslag die grootste kamp. In die Sowjet-tyd is groot fabrieke ook in die stad opgerig, onder andere ’n papierfabriek, hidro-elektriese kragstasie en ’n rivierhawe.

Ná die Tweede Wêreldoorlog is talle fabrieke van die Oekraïne en Wes-Rusland na Krasnojarsk geskuif en dit het bygedra tot verdere groei.



</doc>
<doc id="44172" url="https://af.wikipedia.org/wiki?curid=44172" title="Nowokoeznetsk">
Nowokoeznetsk

Nowokoeznetsk (Russies: Новокузнецк) is ’n stad in Kemerowo-oblast in Rusland met ’n inwonertal van 550 213 (2014). Dit is sowat 3 000 km oos van Moskou geleë.

Die stad is in 1618 gestig deur die inwoners van Tomsk as ’n Kosak-fort aan die Tom-rivier en is aanvanklik Koeznetsk (Кузне́цк) genoem. Fjodor Dostojefski is in 1857 hier met sy eerste vrou, Maria Isajewa, getroud. Josef Stalin se vinnige industrialisasie van Rusland in die 1930's het die rustige dorp in ’n groot steenkoolmynbou- en nywerheidstad verander. Van 1931 tot 1932 was dit bekend as Nowokoeznetsk en van 1932 tot 1961 as Stalinsk (Ста́линск) ter ere van Stalin.



</doc>
<doc id="44173" url="https://af.wikipedia.org/wiki?curid=44173" title="Tobolsk">
Tobolsk

Tobolsk (Russies: Тобо́льск) is ’n historiese hoofstad van Siberië en nou deel van die Tjoemen-oblast in Rusland. Dit is geleë aan die samevloei van die Tobol- en die Irtisj-riviere. Die inwonertal was 99 694 tydens die 2010-sensus.

Tobolsk is in 1585–1586 deur die Kosak Jermak gestig naby die ruïnes van Qashliq, die hoofstad van die Siberiese Khanaat. Dit het gegroei danksy handelsbande met China en Buchara. Die eerste skool, teater en koerant van Siberië het hier ontstaan.

In "The Further Adventures of Robinson Crusoe" het Daniel Defoe sy karakter Robinson Crusoe van September 1703 tot Junie 1704 in Tobolsk laat bly. Ná die Sweedse neerlaag in die Slag van Poltawa in 1709 is talle oorlogsgevangenes hierheen gestuur. Hulle het toe sowat ’n kwart van die bevolking uitgemaak. Baie van hulle het hulle permanent in die stad gevestig.

Tot met die Russiese Rewolusie van 1917 was Tobolsk die hoofstad van die Tobolsk-goebernija. Dit het in die 1890's minder belangrik geword omdat die Transsiberiese Spoorlyn nie by die stad verbygeloop het nie.

Tsaar Nikolaas II van Rusland en sy gesin is van Augustus 1917 af daar aangehou. Toe die Wit Leër tot naby die stad opruk, is hulle na Jekaterinburg verskuif waar hulle tereggestel is.



</doc>
<doc id="44174" url="https://af.wikipedia.org/wiki?curid=44174" title="SC Condor">
SC Condor

Die klub is op 13 Julie 1956 gestig deur 'n groep ontevrede lede wat by die klub "Farmsener TV" weggebreek het. "Farmsener TV" is in 1926 gestig en bestaan steeds.

Die klub se grootste prestasie was om vir die hoofrondte van die DFB-Pokal in die 1975/76-seisoen te kwalifiseer, waar daar in die eerste rondte teen SG Wattenscheid 09 vasgeval is.



</doc>
<doc id="44179" url="https://af.wikipedia.org/wiki?curid=44179" title="1. SV Sleeswyk 06">
1. SV Sleeswyk 06

Die klub is op 4 Februarie 1906 gestig as "1.Schleswiger FV". In 1907 het "FC Normannia Schleswig" by die klub aangesluit en op 3 Januarie 1929 is die klub herdoop na "1. Schleswiger SV 06". Op 27 Junie 1938 het "VfR Schleswig" by die klub aangesluit, maar na die Tweede Wêreldoorlog weer weggebreek.

Die klub het in 1937 onsuksesvol aan die uitspeelwedstryde om promosie na die Gauliga Nordmark op die hoogste vlak deelgeneem.




</doc>
<doc id="44181" url="https://af.wikipedia.org/wiki?curid=44181" title="Sigismund III Wasa">
Sigismund III Wasa

Sigismund III Wasa (Pools "Zygmunt III Waza", Litaus "Zigmantas Vaza", Sweeds "Sigismund Vasa"; * 20 Junie 1566 in die Gripsholm-kasteel te Mariefred in Swede; † 30 April 1632 in Warskou, Pole) was vanaf 1587 as koning van die Koninkryk Pole en as grootvors van die Grootvorstedom Litaue die verkose staatshoof van Pole-Litaue, vanaf 1592 tot en met sy afsetting deur die Sweedse Ryksdag van State in 1599 erfkoning van Swede en vanaf 1599 tot en met sy afsterwe in 1632 titulêre koning van Swede.

Sigismund III is as die seun van koning Johan III van Swede en Katharina Jagiellonka, die suster van die Poolse koning Sigismund II Augustus, gebore. Hy was sodoende sowel 'n lid van die Huis van Wasa asook die Jagiëllone-dinastie. 

Titulatuur in Latyn: „"Sigismundus Tertius Dei gratia rex Poloniæ, magnus dux Lithuaniæ, Russiæ, Prussiæ, Masoviæ, Samogitiæ, Livoniæque, necnon Suecorum, Gothorum Vandalorumque hæreditarius rex."“

Afrikaanse vertaling: „"Sigismund, deur die genade van God koning van Pole, grootvors van Litaue, Roes, Pruise, Masowië, Samogitië, Lyfland, eweso erfkoning van die Swede, Gote en Vandale."“


</doc>
<doc id="44182" url="https://af.wikipedia.org/wiki?curid=44182" title="Jotsji Khan">
Jotsji Khan

Jotsji (Mongools: Зүчи; "Zütsji"; omstreeks 1180–1227) was die oudste seun van die Mongoolse leier Djengis Khan by sy hoofvrou, Börte. Hy was ’n bekwame militêre leier en het saam met sy broers en ooms deelgeneem aan sy pa se verowering van Sentraal-Asië.

Daar is ’n vraagteken oor wie Jotsji se ware pa was. Kort nadat Djengis Khan (toe bekend as Temüjin) met Börte getrou het, is sy deur lede van die Merkit-stam ontvoer. Ná ’n paar maande in aanhouding is sy bevry en kort daarna het sy die lewe aan Jotsji geskenk. Volgens alle aanduidings het Djengis Jotsji as sy oudste seun behandel, maar daar het later ’n verwydering tussen hulle ingetree.

Djengis Khan het sy ryk tydens sy leeftyd tussen sy vier oorlewende seuns verdeel. Jotsji het die westelike deel van die ryk gekry, tussen die Oeral- en die Irtisjrivier. Tydens die raad van prinse twee jaar ná Djengis se dood in 1227 is dié verdeling gehandhaaf. Jotsji, wat ses maande voor Djengis dood is, se grondgebied is onder sy seuns verdeel.

Jotsji se oudste seuns, Orda en Batoe, het onderskeidelik die Wit en Blou Horde gestig, wat later verenig is as die Goue Horde.

Djengis het volgens die Mongoolse tradisie net 4 000 troepe aan elk van sy drie oudste seuns toegeken en 101 000 aan sy jongste, Toloei Khan. Jotsji se afstammelinge het dus hul ryk uitgebrei met die hulp van troepe uit die plaaslike bevolkings, wat hoofsaaklik Turks was. Dit is die hoofrede hoekom die Goue Horde later ’n Turkse karakter aangeneem het.

Jotsji se seun Berke was een van die eerste Mongole wat hulle tot die Islam bekeer het. Dit is hy wat die Wit en Blou Horde ná Orda en Batoe se dood verenig het.


</doc>
<doc id="44185" url="https://af.wikipedia.org/wiki?curid=44185" title="Hermelyn">
Hermelyn

Die hermelyn ("Mustela erminea") is ’n klein karnivoor van die familie Mustelidae. Dit word regdeur die Arktiese streek in Europa, Asië en Noord-Amerika aangetref. Dit is lank en skraal gebou en is uiters vinnig. Dit is ook ’n sterk swemmer wat dikwels op eilande aangetref word. Sy pels, veral sy winterpels, is baie gesog.


</doc>
<doc id="44186" url="https://af.wikipedia.org/wiki?curid=44186" title="Lys van omstrede gebiede">
Lys van omstrede gebiede

Hierdie is 'n lys van omstrede gebiede soos onafhanklike lande en afhanklike gebiede.












</doc>
<doc id="44187" url="https://af.wikipedia.org/wiki?curid=44187" title="Orda Khan">
Orda Khan

Orda Itsjen (Lord Orda; Орд эзэн, Ord ezen) (c. 1204–1280) was ’n Mongoolse khan en militêre strateeg wat in die 13de eeu oor die oostelike deel van die Oeloes van Jotsji regeer het.

Hy was die oudste seun van Jotsji en die oudste kleinseun van Djengis Khan, en het die Wit Horde gestig. Met sy pa en oupa se dood het Orda Khan die oostelike dele van sy pa se land geërf, wat bestaan het uit die gebiede tussen die Balchasj-meer en die Wolga-rivier. Wes van die Wolga was die land van sy jonger broer Batoe Khan, wat die eerste heerser van die Blou Horde geword het.


</doc>
<doc id="44188" url="https://af.wikipedia.org/wiki?curid=44188" title="Koetsjoem">
Koetsjoem

Koetsjoem (Russies: Кучум; in die Siberiese Tartaarse dialek uitgespreek as Koetsoem) (? - c. 1605) was die laaste khan van die Siberiese Khanaat (1563–1598).

In 1563 het Koetsjoem sy broer Jadegar verslaan en die troon bestyg. In 1582 is die Siberiese Khanaat deur die Kosak Jermak aangeval. Hy het Isker, Koetsjoem se tuiste, verower. Die khan het na die steppe gevlug en sy gebied aan Jermak afgestaan.

In 1585 het Koetsjoem Jermak skielik in die middel van die nag aangeval en die meeste van sy mense vermoor. Jermak is gewond en het probeer om oor die Wagai-rivier te swem, maar het verdrink. Rusland moes heeltemal uit Siberië onttrek, maar danksy Jermak se verkenning van die riviere het hulle die hele gebied ’n paar jaar later terugverower.

Koetsjoem se naam word in verskeie Tartaarse en Russiese liedere en legendes genoem. Sy afstammelinge het in Moskowië gebly en eindelik die titel Sibirski aangeneem.


</doc>
<doc id="44192" url="https://af.wikipedia.org/wiki?curid=44192" title="TuS Schwachhausen">
TuS Schwachhausen

Die klub is op 3 April 1883 gestig as "Schwachhauser Turnverein". Die klub was 'n herstigting van 'n gelyknamige gimnastiekklub wat in 1870 gestig is, maar later doodgeloop het. Die sokkerafdeling het in 1916 tot stand gekom en in 1922 het die afdeling onafhanklik geword en met "Bremer Ballspielverein" saamgesmelt om "BBV Union" te vorm. Teen 1926 het die twee klubs egter weer uitmekaargespat en het die Schwachhauserse sokkerspelers 'n nuwe klub, "Schwachhauser Sportverein", gestig. Die klub het eers weer in 1945 met die moederklub "Schwachhauser Turnverein" verenig as "TuS Schwachhausen–Horn". In 1948 het die hele tweede span uit die klub bedank en 'n nuwe klub genaamd "TSV Borgfeld" gestig, waaruit die sokkerklub SC Borgfeld later ontstaan het. 

Die klub se grootste prestasie was om die eerste rondte van die DFB-Pokal in 1974 te haal, waar daar in die eerste rondte met 3-0 teen FC 08 Homburg vasgeval is.



</doc>
<doc id="44196" url="https://af.wikipedia.org/wiki?curid=44196" title="Monster (wetenskap)">
Monster (wetenskap)

'n Monster in die wetenskappe word oor die algemeen gesien as 'n hoeveelheid van iets wat verteenwoordigend is van 'n groter hoeveelheid van daardie iets. Dit kan diskrete telbare voorwerpe wees of 'n materiaal. 'n Monster word tipies geneem vir die doeleinde van toetsing, analise, ondersoek, demonstrasie of proewe. Monsterneming kan soms aaneenlopend geskied.

Artikel deur Siebtechnik wat die belangrikheid van korrekte monsternemingstegnieke beskryf 


</doc>
<doc id="44197" url="https://af.wikipedia.org/wiki?curid=44197" title="Messias">
Messias

Messias (Hebreeus: מָשִׁיחַ Modern: Mašíaḥ Tiberies: Māšîªḥ; in moderne Joodse geskrifte in Engels soms "Moshiach" gespel) beteken letterlik "gesalfde".

In Joodse messiaanse tradisie en eskatologie verwys die naam na ’n toekomstige koning van Israel uit die Huis van Dawid wat oor die verenigde stamme van Israel sal regeer en ’n messiaanse era van globale vrede inlui. In Standaardhebreeus word dikwels na die Messias verwys as מלך המשיח, Méleḫ ha-Mašíaḥ, wat letterlik "die Gesalfde Koning" beteken.

Christene glo die profesieë in die Hebreeuse Bybel verwys na ’n geestelike verlosser, waarvan sommige in die boek Jesaja gevind kan word: Jesaja 7:14 - "Daarom sal die Here self aan julle ’n teken gee: Kyk, die maagd sal swanger word en ’n seun baar en hom Immánuel noem." en Jesaja 53:5 - "Maar Hy is ter wille van ons oortredinge deurboor, ter wille van ons ongeregtighede is Hy verbrysel; die straf wat vir ons die vrede aanbring, was op Hom, en deur sy wonde het daar vir ons genesing gekom." 

Christene glo Jesus is die messias (Christus). Die Septuagint (Griekse vertaling van die Ou Testament) vertaal die Hebreeuse "gesalfde" ("Mashiach") al 39 keer waar dit voorkom as "Christos" (Χριστός). Die Griekse transliterasie van messias (Μεσσίας) kom twee keer in die Nuwe Testament voor, in Johannes 1:41 en Johannes 4:25.

In Islam word Isa (Jesus) ook die messias ("Mahdi") genoem, maar soos in Judaïsme word hy nie as die Seun van God beskou nie.


</doc>
<doc id="44200" url="https://af.wikipedia.org/wiki?curid=44200" title="Láchar">
Láchar

Láchar is 'n munisipaliteit in die Granada in die Koninkryk van Spanje.


</doc>
<doc id="44203" url="https://af.wikipedia.org/wiki?curid=44203" title="Granada">
Granada

Granada is 'n munisipaliteit in die provinsie Granada in die Koninkryk van Spanje. Die stad het 'n bevolking van 240 099 in 2011 gehad en het 'n oppervlakte van 88,02 km². Die Alhambra, die Palacio de Generalife en die Albayzín is in 1984 deur Unesco as wêrelderfenisgebiede gelys.



</doc>
<doc id="44204" url="https://af.wikipedia.org/wiki?curid=44204" title="Motril">
Motril

Motril is 'n munisipaliteit in die Granada in die Koninkryk van Spanje.


</doc>
<doc id="44205" url="https://af.wikipedia.org/wiki?curid=44205" title="Thomas Browne">
Thomas Browne

Sir Thomas Browne (gebore op 19 Oktober 1605 - oorlede op 19 Oktober 1682) was 'n Engelse digter en filosoof.




</doc>
<doc id="44207" url="https://af.wikipedia.org/wiki?curid=44207" title="Hottentot">
Hottentot

Hottentot is 'n neerhalende term vir

en die naam van 'n Suider-Afrikaanse vis:



</doc>
<doc id="44215" url="https://af.wikipedia.org/wiki?curid=44215" title="SV Schalding-Heining">
SV Schalding-Heining

Die klub is op 22 Mei 1946 gestig na 'n vriendskaplike wedstryd tussen die twee dorpe Schalding en Heining as plaasvervanger vir "FC Rittsteig", wat nie weer na die Tweede Wêreldoorlog herstig is nie. Die klub se naam was aanvanklik "SV Schalding" en die huidige naam is gedurende die 1950's aangeneem.

Die klub se grootste prestasie was om die eerste rondte van die DFB-Pokal in 1998 te haal, waar daar in die eerste rondte teen SpVgg Unterhaching voor 'n skare van 2 200 in Passau vasgeval is.



</doc>
<doc id="44218" url="https://af.wikipedia.org/wiki?curid=44218" title="Graafskap">
Graafskap

Die woord graafskap kan verwys na 'n gebied wat tydens die Middeleeue deur 'n graaf bestuur is (graafskap Vlaandere, graafskap Holland).

In die Verenigde Koninkryk is 'n graafskap (Engels: "county") 'n gebied wat vir administratiewe beheer afgebaken is.

Engelse graafskappe (Engels: "Counties") is die volgende vlak van die administratiewe distrik.


</doc>
<doc id="44219" url="https://af.wikipedia.org/wiki?curid=44219" title="Prekmurees">
Prekmurees

Prekmurees ("prekmurščina, prekmürščina, prekmörščina, panonska slovenščina") is ’n Oos-Sloweense dialek. Dit het sowat 80 000 sprekers in hoofsaaklik Premurje, Slowenië, en in ’n deel van Hongarye. Verder word dit deur minderhede gepraat in Oostenryk, Duitsland, die VSA en Kanada. 

Van die Sloweense dialekte is Premurees die enigste met ’n eie ontwikkelde letterkundige standaard. Die eerste Prekmurese boek is in 1715 in Halle gepubliseer. Die geskrewe dialek is egter geleidelik deur Sloweens vervang. 


</doc>
<doc id="44228" url="https://af.wikipedia.org/wiki?curid=44228" title="Chabarofsk">
Chabarofsk

Chabarofsk (Russies: Хаба́ровск) is die hoofstad en grootste stad in Chabarofsk-krai, Rusland. Dit is sowat 30 km van die Chinese grens geleë en is die tweede grootste stad in die Russiese Verre-Ooste naas Wladiwostok. Die inwonertal is 601 043 (2014).

Die stad lê aan die samevloei van die Amoer- en Oessoeri-rivier, sowat 800 km noord van Wladiwostok en 8 523 km van Moskou.

Die Russiese ontdekkingsreisigers van die 1650's het ’n paar tydelike forte aan die Amoer gebou. Een van die eerstes is in September 1651 gebou deur Jerofei Chabarof. Daar word al lank oor die presiese ligging gedebatteer.

Nog ’n groot groep Kosakke onder Onoefri Stepanof het ná Chabarof gearriveer en was tot in 1658 aktief in die gebied. In dié jaar het Mantjoe-magte Stapanof naby die mond van die Soengari-rivier ontmoet en 270 Russe vermoor.

Ná die Verdrag van Nertsjinsk in 1689 het die gebied vir ’n eeu en ’n half deel van die Qing-dinastie geword. In 1858 is die gebied kragtens die Verdrag van Aigun aan die Russe gegee en het Rusland die militêre buitepos Chabarofka daar gestig. In 1894 is ’n departement van die Russiese Geografiese Vereniging daar gestig en dit het biblioteke, teaters en museums in die stad begin bou. Sedertdien het Chabarofsk se kulturele lewe gefloreer.

In 1916 is die Chabarofsk-brug oor die Amoer voltooi. Dit het die Transsiberiese treine in staat gestel om die rivier oor te steek sonder die hulp van veerbote of die oprigting van tydelike spore. Teen 1941 is ’n tonnel ook voltooi.




</doc>
<doc id="44229" url="https://af.wikipedia.org/wiki?curid=44229" title="Kamtsjatka-skiereiland">
Kamtsjatka-skiereiland

Die Kamtsjatka-skiereiland (Russies: полуостров Камчатка) is ’n 1 250 km lange skiereiland in die Russiese Verre-Ooste. Dit het ’n oppervlakte van 472 300 km² en lê tussen die Stille Oseaan in die ooste en die See van Ochotsk in die weste.

Die Kamtsjatka-skiereiland, Kommandeur-eilande en die Karaginski-eiland vorm die Kamtsjatka-krai van Rusland. Die meeste van die 402 500 inwoners is Russe. Meer as die helfte woon in Petropawlofsk-Kamtsjatski (198 028 mense) en die nabygeleë Jelizowo (41 533).

Die Vulkane van Kamtsjatka, ’n UNESCO-wêrelderfenisgebied, is op Kamtsjatka geleë. Die skiereiland kry sowat 2 700 mm reën per jaar. Die somers is gematig koel en die winters kan taamlik stormagtig wees.



</doc>
<doc id="44230" url="https://af.wikipedia.org/wiki?curid=44230" title="Jana">
Jana

Die Jana-rivier (Russies: Яна) is ’n rivier in Sacha (Jakoetië) in Rusland, tussen die Lena-rivier in die weste en die Indigirka-rivier in die ooste.

Die gebied om die Jana-rivier is die eerste bekende bewoonde streek in die Noordpool – bewyse is gevind dat die gebied so vroeg as 30 000 jaar gelede bewoon was.

Die Jana is 872 km lank en sy stroomgebied 238 000 km². Die rivier se oppervlak vries in Oktober en bly gevries tot laat-Mei, vroeg-Junie. In die Werchojansk-gebied bly dit vir 70 tot 110 dae tot op die bodem gevries en vir 220 dae gedeeltelik gevries.



</doc>
<doc id="44231" url="https://af.wikipedia.org/wiki?curid=44231" title="Meetkunde">
Meetkunde

Meetkunde is 'n onderafdeling van wiskunde wat betrekking het op die studie van grootte, vorm en die eienskappe van ruimte. Meetkunde is een van die oudste wetenskappe. Aanvanklik was dit slegs 'n stel praktiese reëls vir berekeninge aangaande lengtes, areas en volumes. In die 3de eeu voor Christus is die vakgebied egter op 'n aksiomatiese grondslag geplaas deur die antieke Griekse wiskundige Euklides, wie se werk, wat nou sy naam dra, die standaard gestel het vir wiskundige ontwikkeling in die komende eeue. Die wetenskap van sterrekunde, veral die kartering van sterre en planete se posisies op die hemelsfeer, het gedien as 'n belangrike bron van meetkundige probleme vir die volgende een en 'n half duisend jaar van ontwikkeling. 'n Wiskundige wat werk in die veld van meetkunde word 'n meetkundige genoem.

Die bekendstelling van koördinate deur René Descartes en die parallelle ontwikkelling van algebra het 'n nuwe weg geput vir die vak, deurdat meetkundige figure, soos krommes op 'n vlak, nou analities voorgestel kon word, m.a.w. met behulp van vergelykings en formules. Hierdie deurbraak het 'n direkte invloed gehad op die ontwikkelling van kalkulus in die 17de eeu. Meetkunde is verder verryk deur Leonhard Euler en Karl Friedrich Gauss se studie van die intrinsieke struktuur van meetkundige objekte en het gelei tot die ontwikkelling van topologie en differensiële meetkunde.

In die 19de eeu word nie-Euklidiese meetkunde ontdek. Die konsep van ruimte ondergaan vervolgens 'n reuse omwenteling in die oë van wiskundiges en fisici en verdere ontwikkelling op dié gebied lê later die wiskundige grondslag vir Einstein se algemene relatiwiteitsteorie. Kontemporêre meetkunde wentel meestal om die studie van variëteite (Engels: manifolds). Hierdie ruimtes mag soms ekstra struktuur aan hulle verbonde hê, wat wiskundiges in staat stel om konsepte soos lengte te veralgemeen. Moderne meetkunde het sterk bande met moderne fisika, wat blyk uit die verbintenis tussen algemene relatiwiteit en Riemann-meetkunde. Kontemporêre navorsing in fisika, soos snaarteorie, se grondslae lê ook in meetkunde.

Die visuele natuur van meetkunde maak dit aanvanklik meer toeganklik as ander afdelings van wiskunde, soos algebra en getal teorie. Altans, word meetkundige konsepte gebruik in kontekste wat ver verwyderd is van die oorspronklike Euklidiese bedoelings daarvoor, by voorbeeld fraktaalmeetkunde en algebraïese meetkunde.

Die geskrewe ontwikkeling van meetkunde strek oor 'n tydperk van meer as twee duisend jaar. Daarom is dit nie verbasend dat persepsies oor meetkunde verander het oor die jare namate nuwe ontdekkings in die veld gemaak is nie.

Daar is min twyfel dat meetkunde sy oorsprong het as praktiese wetenskap, gemoeid met opmeting, maat, areas en volumes. Onder die merkwaardige ontdekkings val formules vir lengtes, areas en volumes, soos die stelling van Pythagoras, omtrek en area van 'n sirkel, area van 'n driehoek, volume van 'n silinder, sfeer en piramide. Die ontwikkelling van sterrekunde het gelei tot die ontdekking van trigonometrie en sferiese trigonometrie saam met gepaardgaande rekenkundige tegnieke.

Euklides se "Elemente" is een van die mees invloedryke boeke in die geskiedenis. Die boek begin deur aksiomas te stel, wat ooglopende eienskappe van punte, lyne en vlakke wiskundig uitdruk, en dan deur wiskundige redenering verdere afleidings te maak. Opmerklik van Euklides se benadering van meetkunde is hoe streng wiskundig dit is. Vroeg in die 20ste eeu het David Hilbert ook aksiomatiese redenering gebruik in sy probeerslag om Euklidiese meetkunde op meer moderne fondasies te lê.

Antieke wetenskaplikes het spesiale aandag gewy aan die konstruksie van meetkundige objekte wat op 'n ander manier gedefinieer was. Toegelate klassieke instrumente in dié konstruksies was die passer en ongemerkte liniaal. Sekere figure se konstruksie is baie moeilik, of selfs wiskundig onmoontlik. Die gebruik van vernuftige konstruksies wat gebruik maak van parabole en/of meganiese toestelle het sekere konstruksies vergemaklik.

Die tydgenote van Pythagoras het die rol van getalle in meetkunde ondersoek. Die ontdekking van sekere lengtes waarvan hul kwosiënt nie rasionaal is nie (bv. die diagonaal van 'n vierkant en 'n sy van dieselfde vierkant) was strydig met hul filosofie. Dit het daartoe gelei dat hulle (abstrakte) getalle laat vaar het as studieveld, en eerder op konkrete meetkundige hoeveelhede soos lengtes en areas van figure gefokus het. Getalle is in die veld heringevoer met behulp van koördinate deur Descartes, wat agtergekom het dat meetkundige figure bestudeer kan word deur hul algebraïese voorstelling. Analitiese meetkunde pas metodes van algebra toe op meetkundige vrae, tipies deur meetkundige krommes in betrekking tot algebraïese vergelykings te bring. Hierdie idees het 'n sleutelrol gespeel in die ontwikkelling van kalkulus in die 17de eeu en het gelei tot die ontdekking van 'n menigte nuwe eienskappe van krommes in 'n vlak. Moderne algebraïese meetkunde is gemoeid daarmee om soortgelyke vrae te beantwoord, maar maak gebruik van meer abstrakte argumente en strukture.

Selfs in antieke tye het meetkundiges vrae bestudeer oor die relatiewe posisie en ruimtelike verhouding tussen meetkundige figure. Onder voorbeelde hiervan val: Ingeskrewe en omgeskrewe sirkels van veelhoeke en lyne wat keëlsnitte sny of raak. In die middeleeue word nuwe en meer gesofistikeerde vrae gevra: Wat is die maksimum hoeveelheid sfere wat gelyktydig raak aan 'n gegewe sfeer met dieselfde radius, sonder om mekaar te sny. Wat is die digste verpakking van identiese sfere in 'n sekere ruimte? Meeste van hierdie vrae het gehandel oor starre liggame, soos lyne en sfere. Projektiewe-, konveks- en diskrete meetkunde is sub-dissiplines van hedendaagse meetkunde wat hierdie en soortgelyke vrae ondersoek.
Euler het 'n nuwe weg gebaan in die meetkunde van posisie, deur om die metriese eienskappe meetkundige figure te ignoreer, en slegs te fokus op die fundamentele meetkundige struktuur voortgebring deur vorm alleen. Topologie, wat eers ontwikkel het as 'n sub-dissipline van meetkunde, maar later gegroei het tot 'n veld op sy eie, bestudeer vorms deur met die veronderstelling dat twee vorms ekwivalent geag word wanneer die een kontinu vervorm kan word na die ander.

Vir meer as twee duisend jaar na Euklides, terwyl die verskeidenheid van meetkundige vrae en oplossings verbreed het, het die basiese begrip van ruimte grootliks onveranderd gebly. Die dominansie van Euklidiese meetkunde is egter omvergewerp deur die rewolusionêre ontdekking van nie-Euklidiese meetkunde in die werk van Gauss (wat nooit gepubliseer het nie), Bolai en Lobachevsky wie gedemonstreer het dat Euklidiese meetkunde slegs één moontlikheid is vir die ontwikkeling van meetkunde. 'n Breë visie vir die vak van meetkunde is toe gestel deur Riemann in sy inhuldigingrede: 'Oor die hipoteses waarop meetkunde gebaseer is'. Riemann se nuwe idees was later noodsaaklik as die wiskundige grondslag van Einstein se algemene relatiwiteitsteorie en Riemannse meetkunde, wat gebruik word om baie algemene ruimtes waarbinne die konsep van lengte gedefinieer kan word te bestudeer, is die staatmaker van moderne meetkunde.

Die tema van simmetrie is amper so oud soos die vak meetkunde self. Die sirkel, reëlmatige veelhoeke en platoniese soliedes het 'n diep betekenis ingehou vir antieke filosowe en was al in veel detail bestudeer teen die tyd van Euklides. Simmetriese patrone kom in die natuur voor en word artisties uitgebeeld in menigte vorme, inkluis die verwilderende beelde van M. C. Escher. Nie te min, was dit slegs in die tweede halfte van die 19de eeu dat die verenigende rol van simmetrie in die fondamente van meetkunde herken is nie. Felix Klein se 'Erlangen program' proklameer in 'n presiese sin dat simmetrie, uitgedruk deur die konsep van 'n transformasie groep, bepaal wat meetkunde waarlik ís. Simmetrie in klassieke meetkunde is voorgestel deur kongruensies, maar dit was in die nuwe meetkundes van Bolyai en Lobachevsky, Riemann, Clifford en Klein, en Sophus Lie waar Klein se idee om ' 'n meetkunde te definieer deur middel van sy simmetrie groep' sy ware invloed gewys het. Beide diskrete en kontinue simmetrië speel 'n prominente rol in meetkunde, respektiewelik die eerste in topologie en meetkundige groepsteorie en die tweede in Lieteorie en Riemaniese meetkunde.

Waar tradisionele meetkunde dimensies van 1 ('n lyn), 2 ('n vlak) of 3 (ons alledaagse ruimte) toegelaat het, het wiskundiges ruimtes van meer dimensies al vir meer as twee honderd jaar bestudeer. Die konsep van dimensie het gedaante wisselinge ondergaan, van waar dit enige natuurlike getal kon aan neem, selfs oneindig met die bekendstelling van Hilbert-ruimtes, tot enige positiewe reële getal in fraktaalmeetkunde. Dimensieteorie is 'n tegniese sub-vak, aanvanklik vallende onder algemene topologie.

Die kwessie van dimensie maak steeds saak, in die afwesigheid van komplete antwoorde op klassieke vrae. Dimensies 3 van ruimte en 4 van ruimte-tyd is spesiale gevalle in meetkundige topologie. Ruimtes met dimensies van 10 en 11 speel 'n belangrike rol in snaarteorie.

Die oorsprong van meetkunde kan gesien word in die antieke beskawings van Mesopotamië, Egipte end die Indus Valei rond 3000 v.C. Vroeë meetkunde was eers 'n empiries ontdekte stel beginsels, handelend oor lengte, area en volume, wat ontwikkel was as praktiese hulpmiddel vir opmeting, konstruksie en sterrekunde. Die vroegste meetkundige dokumente wat bekend is, is die Egiptiese Rhind papirus en Moskou papirus, Babiloniese kleitablette, die Indiese Shulba Sutras en Sjinese werke deur Mozi, Zhang Zeng en Lui Hui.

Euklides se werk, Die Elemente (c. 300 v.C.), was een van die belangrikste vroeë tekste oor die onderwerp waarin meetkunde op 'n aksiomatiese grondslag geplaas was en later bekend sou staan as Euklidiese meetkunde.

In die middeleeue het islamitiese wiskundiges bydrae gemaak tot die velde van algebraïese meetkunde en meetkundige algebra.

In die vroeë 17de eeu word twee belangrike deurbrake in meetkunde gemaak. Die eerste en belangrikste was die ontwikkelling van analitiese meetkunde deur René Descartes (1596–1650) en Pierre de Fermat (1601–1665). Dit was 'n essensiële voorafgaande ontwikkelling vir die geboorte van calculus en presiese kwantitatiewe formulering van fisika. Die tweede deurbraak was die setematiese studie van projektiewe meetkunde deur Girard Desargues (1591–1661). Projektiewe meetkunde is die studie van meetkunde sonder om gebruik te maak van 'maat', maar om slegs hoe punte oplyn met mekaar te bestudeer.

Twee ontwikkelinge in die 19de eeu het die wyse waarop die vak bestudeer word daadwerklik verander. Dit was die ontdekking van nie-Euklidiese meetkunde deur Lobachesky, Bolay en Gauss, asook die formulering van simmetrie as die sentrale objek van studie in die Erlangen program van Felix Klein was Euklidiese en nie-Euklidiese meetkunde veralgemeen het. Twee van die meesters van meetkunde in dié tyd was Bernhard Riemann, wat die Riemann oppervlak eerste ontdek het, en Henri Poincaré wat algebraïese topologie en dinamiese stelsels bestudeer het.

As gevolg van hierdie groot omwentelings hoe meetkunde eintlik bestudeer word, word die konsep van "ruimte" verbreed en dien as die natuurlike agtergrond vir die ontwikkelling van vakgebiede so divers as komplekse analise en klassieke meganika. Tradisionele meetkunde was geherorganiseer in wat vandag onder wiskundiges bekend staan as homogene ruimtes -- ruimtes wat "genoeg simmetrie" het sodat dit nie saak maak waar jy staan in die ruimte en in watter rigting jy kyk nie, dat die ruimte altyd dieselfde sal voorkom.


</doc>
<doc id="44232" url="https://af.wikipedia.org/wiki?curid=44232" title="Petropawlofsk-Kamtsjatski">
Petropawlofsk-Kamtsjatski

Petropawlofsk-Kamtsjatski (Russies: Петропа́вловск-Камча́тский) is die administratiewe, wetenskap- en kultuurhoofstad van Kamtsjatka-krai in Rusland.

Die stad het 181 618 inwoners volgens die 2013-sensus.

Die stad is 6 766 km van Moskou (nege uur per vliegtuig). Dit is op hoë heuwels geleë en deur vulkane omring. Oorkant die Awatsja-baai is Rusland se grootste duikboot-basis, die Ribatsji-basis. Dit is in die tyd van die Sowjetunie gestig en word steeds deur Rusland gebruik.

Petropawlofsk-Kamtsjatski is die tweede grootste stad in die wêreld naas Iquitos, Peru, wat nie per pad bereik kan word nie. ’n Reis na die stad is duur, maar word al hoe gewilder vanweë die pragtige landskap regdeur die skiereiland.

Petropawlofsk is deur die Deense navigator Vitus Bering gestig, wat in diens van die Russiese vloot was. Hy het Awatsja-baai op 10 Julie 1740 bereik en die plek Petropawlofsk genoem na sy twee skepe, die Sint Petrus en Sint Paulus. Die beskutte ligging het die dorp help groei tot een van die belangrikste nedersettings in Kamtsjatka.




</doc>
<doc id="44233" url="https://af.wikipedia.org/wiki?curid=44233" title="Lengte">
Lengte

Lengte is die langste dimensie van 'n voorwerp en word soms sinoniem gebruik met 'afstand'.

Lengte is die maat van een dimensie, waar area die maat van twee dimensies, end volume die maat van drie dimensies is. Lengte is 'n basiseenheid in meeste stelsels van eenhede, bedoelende dat ander eenhede (saam met ander basiseenhede) daarvan afgelei word (sien SI-stelsel)




</doc>
<doc id="44234" url="https://af.wikipedia.org/wiki?curid=44234" title="Aksiomatiese stelsel">
Aksiomatiese stelsel

'n Aksiomatiese stelsel in wiskunde, is 'n versameling 'aannames' of 'aksiomas', waarvan stellings logies afgelei kan word. 'n Wiskundige teorie bestaan uit 'n vesameling aksiomas en alle stellings wat logies van die aksiomas afgelei kan word. Die klassieke voorbeeld van 'n aksiomatiese stelsel is die van Euklidiese meetkunde.


</doc>
<doc id="44235" url="https://af.wikipedia.org/wiki?curid=44235" title="Euklides">
Euklides

Klaudios Euklides, ook bekend as Euklides van Alexandrië, fl. 300 v.C., was 'n Griekse wiskundige wat algemeen gesien word as 'Die vader van meetkunde'. Sy werk "Die Elemente" is die mees suksesvolle handboek ooit en is een van die mees invloedryke werke in die geskiedenis van wiskunde. Dit was gebruik as die hoof-handboek vir die oordrag en onderwys van wiskunde, vanaf die opsteldatum tot in die laat 19de en vroeë 20ste eeue. Dié werk bevat die grondslae van wat vandag as Euklidiese meetkunde bekendstaan, en is afgelei van 'n eenvoudige stel aksiomas.


</doc>
<doc id="44236" url="https://af.wikipedia.org/wiki?curid=44236" title="Yul Brynner">
Yul Brynner

Yul Brynner, gebore as Joeli Borisowitsj Brynner (Russies: Юлий Борисович Бринер) (11 Julie 1920 – 10 Oktober 1985), was ’n Russies-gebore verhoog- en rolprentakteur. Hy was die bekendste vir die rol van Mongkut, koning van Siam, in die "Rodgers & Hammerstein"-musiekblyspel "The King and I", asook van Ramses II in die 1956-prent "The Ten Commandments" en van Chris Adams in "The Magnificent Seven".

Brynner is in Wladiwostok in die Russiese Verre-Ooste gebore. Sy pa, Boris, was ’n myningenieur wie se pa Switsers en ma deels van Boerjaatse afkoms was. Brynner se ma, Maria Dimitrijewna Blagowidowa, het studeer om ’n aktrise en sangeres te word.

Brynner het sy agtergrond oordryf en vir die pers vertel hy is op die eiland Sachalin as Taidje Khan gebore en was deels van Mongoolse afkoms. Hy het dikwels ook na homself as Julius Briner verwys en was bekend vir sy kaal kop.

Van sy bekendste rolprente was:


</doc>
<doc id="44238" url="https://af.wikipedia.org/wiki?curid=44238" title="Euklidiese meetkunde">
Euklidiese meetkunde

Euklidiese meetkunde is 'n wiskundige teorie toegeskryf aan die Aleksandriese Griek Euklides, wie se werk "Die Elemente" die vroegste stelselmatige studie van meetkunde bevat wat bekend is. Alhoewel baie van die resultate reeds bekend was aan vroeëre wiskundiges, was Euklides die eerste om te wys hoe hierdie resultate pas in 'n omvattende deduktiewe en logiese stelsel.

Vir meer as tweeduisend jaar, was die byvoeglike naamwoord "Euklidiese" oorbodig, aangesien geen ander soort meetkunde nog ontdek was nie. Euklides se aksiomas was so intuïtief voor die hand liggend dat stellings wat daardeur bewys was, as absoluut waar beskou is. Vandag is daar egter vele modelle van nie-Euklidiese meetkunde bekend, waarvan die eerstes in die vroeë 19de eeu ontdek is. Dit word ook nie langer as vanselfsprekend aanvaar dat Euklidiese meetkunde fisiese ruimte beskryf nie. 'n Gevolg van Einstein se algemene relatiwiteitsteorie is dat Euklidiese ruimte 'n goeie benadering is tot die eienskappe van fisiese ruimte slegs indien die gravitasie-veld nie te sterk is nie.

Euklidiese meetkunde is 'n aksiomatiese stelsel, waarin alle (ware) stellings afgelei word van 'n klein getal aksiomas of aannames. Aan die begin van Die Elemente stel Euklides vyf aksiomas voor. Op hierdie aksiomas word meetkunde van 'n plat vlak gebaseer in terme van konstruksies:




</doc>
<doc id="44239" url="https://af.wikipedia.org/wiki?curid=44239" title="Walnut Creek CDROM">
Walnut Creek CDROM

Walnut Creek CDROM (Walnut Creek, Kalifornië, VSA) was 'n vroeë verskaffer van freeware, shareware en gratis sagteware op CD-ROM's. Die maatskappy is in Augustus 1991 gestig deur Bob Bruce en was een van die eerste kommersiële verspreiders van vrye sagteware op CD-ROM's. Die maatskappy vervaardig honderde titels op CD-ROM's, en was die besigste FTP-werf op die internet (ftp.cdrom.com) vir baie jare.

In die vroeë jare was van die gewildste produkte, Simtel shareware vir MS-DOS, CICA Shareware vir Microsoft Windows (nou die WinSite argiewe), en die Aminet argiewe vir die Amiga. In Januarie 1996 is 'n versameling van 350 tekste bekend gemaak uit Project Gutenberg, een van die eerste gepubliseer eBook versamelings.

Vanaf sy ontstaan in 1993, het Walnut Creek 'n noue verhouding met die FreeBSD Unix-agtige projek ('n oopbron bedryfstelsel) ontwikkel. Die maatskappy het FreeBSD op CD-ROM bekend gemaak; dit versprei deur FTP; werknemers van die FreeBSD projek, stigters Jordanië Hubbard en David Greenman, aangestel; FreeBSD op hul bedieners hardloop; FreeBSD konferensies geborg en het FreeBSD boeke gepubliseer — waaronder "The Complete FreeBSD" een van hulle was. Teen 1997 was FreeBSD die mees suksesvolste produk van Walnut Creek — volgens Bruce. Vanaf 1995 was Walnut Creek ook die amptelike uitgewer van Slackware Linux.

Hoe meer gebruikers toegang tot 'n hoë spoed internet verbindings gekry het, het die aanvraag vir sagteware op fisiese media dramaties afgeneem. Walnut Creek het ook bekendheid verwerf vir die codice_1 gids, wat die standaard verspreiding sentrum was vir die gemodifiseerde Doom-enjin gemeenskap.

Die maatskappy het saamgesmelt met Berkeley Software Design Inc (BSDI) in 2000, om meer te fokus in ingenieurswese pogings op die soortgelyke FreeBSD en BSD/OS bedryfstelsels. Kort daarna het BSDI, Telenet System Solutions Inc oorgeneem — 'n internet-infrastruktuur bediener en verskaffer.

Die sagteware bates van BSDI (FreeBSD, Slackware, BSD/OS) is deur Wind River Systems verwerf in 2001, en die res van die maatskappy herdoop no iXsystems.

Kort daarna het Wind Rivier Systems die borgskap van Slackware gegooi[5], terwyl die FreeBSD eenheid vervreem was as 'n aparte entiteit in 2002, met in nuwe naam, FreeBSD Mall, Inc..

iXsystems se bediener maatskappy was in 2002 oorgeneem deur Offmyserver, wat later weer teruggegaan het na die iXsystems naam in 2005. In Februarie 2007 het iXsystems, FreeBSD Mall verwerf.

Walnut Creek CDROM se webwerf adres, www.cdrom.com, neem gebruikers nou na Simtel.net.


</doc>
<doc id="44241" url="https://af.wikipedia.org/wiki?curid=44241" title="James Phillips">
James Phillips

James Phillips (22 Januarie 1959 - 31 Julie 1995) was 'n Suid-Afrikaanse rocksanger en liedjieskrywer. Phillips het in verskeie groepe en onder verskillende persona opgetree insluitend "The Cherry-Faced Lurchers", "Corporal Punishment", "Illegal Gathering" en Bernoldus Niemand. Onder laasgenoemde persona het hy 'n belangrike rol gespeel in die Alternatiewe Afrikaanse Musiekbeweging van die laat tagtigs en vroeë negentigs. Met liedjies soos "Hou My Vas Korporaal!" en "Snor City" het hy protes aangeteken en die spot gedryf met gesagsfigure en die beklemmende atmosfeer wat geheers het tydens die stuiptrekke van die Apartheidsbestel.

James Phillips is in Yeoville, Johannesburg in 'n Engelssprekende Suid-Afrikaanse gesin gebore. Sy moeder het in operettes opgetree en na die kinders se musikale opvoeding omgesien. Sy vader was 'n leraar in die Presbiteriaanse kerk. Sy broer Robin, wat agt jaar jonger as hy was het 'n internasionale musiek loopbaan gevolg en sou later hoofstemafrigter en assistentkunsredakteur van die Meiningen Staatsoperahuis Duitsland word. Phillips het in Springs aan die Oos-Rand grootgeword. Springs was 'n wit werkersklas dorp met 'n rowwe reputasie.

In 1977 het Phillips met sy nasionale militêre diensplig by die lugmag in Pretoria begin. In die tweede jaar van sy diensplig het hy mede dienspligtige Carl Raubenheimer ontmoet. Die twee het saam met Mark Bennett die rockgroep "Corporal Punishment" gevorm en terwyl hulle AWOL was liedjies soos "Hou my vas korporaal" en "Snor City" gespeel. Snor City is geïnspireerd deur Phillips se irritasie dat al die dienspligtiges snorre gegroei het sodra hulle hulle basiese opleiding voltooi het en gemagtig was om 'n snor te groei.

In 1985 is die Corporal Punishment se "Darky" en die liedjie "Hou my vas korporaal", wat aan Bernoldus Niemand toegedig is, opgeneem op die album "A Naartjie In Our Sosatie" wat deur Shifty Records uitgegee is.

Na voltooiing van sy diensplig het Phillips na Springs terug gekeer waar hy bedags in die onderdele afdeling van Lesron Motors gewerk het en in die aand as deel van Corporal Punishment opgetree het. Corporal Punishment het aan die einde van 1980 opgebreek en Phillips het by Rhodes Universiteit ingeskryf om 'n graad in musiek te loop. Aan die einde van sy eerste jaar het hy na Kaapstad geryloop. Daar het hy weer by Carl Raubenheimer aangesluit en saam met David Ledbetter en Wayne Raath het hulle die nuwe groep "Illegal Gathering" gevorm. In 'n tydperk van ses weke het Illegal Gathering sestien liedjies geoefen, 'n aantal kere lewendig opgetree en al die liedjies opgeneem. Phillips het die opname aan die onafhanklike plate maatskappy Shifty Records gestuur wat dit vrygestel het as "The Voice of Nooit". In sy tweede jaar het Phillips na Johannesburg getrek om sy studies by Wits te voltooi.

In Johannesburg in 1982 het ou vriende uit die Springs dae, Mike de la Hunt, André van Niekerk en Lee Edwards Phillips genooi om saam met hulle groep, "The Worst Blues Band in the World", te jam. Toe Van Niekerk die groep verlaat het om by "The Softies" aan te sluit het James Phillips en die res van The Worst Blues Band in the World 'n nuwe groep gevorm, die "Cherry Faced Lurchers". Phillips was die hoofsanger en het kitaar gespeel, De la Hunt het tromme gespeel en Lee baskitaar. Die Lurchers het aan die einde van 1982 by een of twee partytjies opgetree en in 1983 en vroeg in 1984 het hulle 'n paar keer in die openbaar opgetree, byvoorbeeld na die Softies op die verhoog by die King of Clubs in Johannesburg se middestad. In 1983 het 'n gelukkie hulle te beurt geval toe Hotline nie opgedaag het by die "Free People's Concert" nie. Op Phillips se aandrang het die Cherry Faced Lurchers die geleentheid aangegryp wat daartoe gelei het dat hulle die jaar daarna in eie reg uitgenooi is.

Lee Edwards het die eienaar van Jameson's, Herbert Scheubmayr, oortuig om die Lurchers toe te laat om 'n paar keer daar te speel. Jameson's was 'n soort "ondergrondse" kroeg in Commissioner Street in Johannesburg se middestad. Jameson's was ook besonders aangesien dit volgense oorlewering 'n Kruger-dranklisensie gehad het - een van 'n handjievol dranklisensies wat deur President Paul Kruger van die ZAR uitgereik is en wat dus nie onderhewig was aan die beperkinge van dranklisensies wat in die Apartheidsera uitgereik is wat rassevermenging in kroeë verbied het nie. Die optredes het gelei na die Lurchers se groot deurbraak - 'n residensie by Jameson's. Op daardie stadium is Mike de la Hunt deur Richard Frost vervang nadat eersgenoemde se persoonlike probleme te groot vir die groep begin raak het.

Tydens hulle optrede by die 1983 Free People's Concert het die groep slegs ses liedjies gehad wat hulle kon opvoer. Phillips het gou nog 'n paar geskryf en teen die tyd van hulle eerste optrede by Jameson's was die groep gereed. Die eerste paar maande by Jameson's het die groepe toegelaat om hulle optrede te verfyn en teen die tyd dat "Live at Jameson's" opgeneem was die Lurchers een van die op en wakkerste groepe in Johannesburg. Die Cherry Faced Lurchers se liedjie, "Do The Lurch", was 'n gunsteling onder die Jameson's bywonders en dit het die kenwysie vir Jameson's geword. 

In 1986 is die Cherry Faced Lurchers se "Shot Down In The Street" opgeneem op die album "Forces Favourites" wat met die ondersteuning van die End Conscription Campaign deur Shifty Records uitgegee is.

Na die veranderinge van die vroeë jare negentig het Phillips weg beweeg van die woede en sinisme van sy vroeëre werk en na 'n meer hoopvolle klavier-gebaseerde jazzerige klank beweeg. In laat 1993 het hy saam met 'n horde eietydse Suid-Afrikaanse jazz kunstenaar sy laaste en moontlik mees bekwame album "Sunny Skies" opgeneem by die Valley Studios in Gauteng.

In parallel met die stigting van die Cherry Faced Lurchers het James Phillips 'n projek onder 'n ander persona aangepak - Bernoldus Niemand. In 1983 het Shifty

"Hou my vas korporaal" as 'n enkelsnit vrygestel. Ten spyte van die gebrek aan verkope het Shifty voortgegaan met die uitgee van die album "Wie is Bernoldus Niemand" op kasset. Die SAUK het 'n uitsaai verbod op die album geplaas en weinig eksemplare is verkoop. Tog sou die album 'n belangrike rol speel in die ontstaan van die Alternatiewe Afrikaanse Musiekbeweging deur die invloed wat dit op kunstenaars soos Koos Kombuis en Johannes Kerkorrel sou hê.

Koos Kombuis, wat toe nog as André le Toit bekendgestaan het, is deur "Wie is Bernoldus Niemand geïnspireer" om self 'n demonstrasie-kasset aan Shifty te stuur wat sou lei tot die opname van "Ver van die ou kalahari" in Johannesburg waar hy dan ook vir James Phillips ontmoet het en op Phillips se uitnodiging na Jameson's gegaan het. Shifty se verspreiding van Le Toit se album aan kampus radiostasies sou lei tot Le Toit se ontmoeting met Dagga-Dirk Uys wat aan die hoof van die Universiteit van die Oranje-Vrystaat se radio stasie was. Le Toit sou Ralph Rabie (later Johannes Kerkorrel) ontmoet toe Rapport hom gestuur het om in Kaapstad met hom 'n onderhoud te voer. Die onderhoud sou lei tot gesamentlik optredes by die Black Sun waar Jannie "Hanepoot" van Tonder en Willem Moller by le Toit, Kerkorrel en Uys aangesluit het om die Gereformeerde Blues Band te vorm en die "Eerste Alternatiewe Afrikaanse Rockkonsert" wat op 25 Maart 1988 in die Pool Club in Von Wielighstraat in Johannesburg gehou is.

Phillips sou onder die naam "Bernoldus Niemand en die Daggarokers" saam met Andre le Toit en die Gereformeerde Blues Band begin optree in die Shifty Music Festival by die Market Warehouse in November 1988 gehou is. Dit was die platform waarvan af die "Voëlvry" album gelanseer is. Die album het 'n versameling van die beste alternatiewe Afrikaanse musiek bevat waar Bernoldus Niemand saam met die Gereformeerde Blues Band, André le Toit, Die Kêrels, Khaki Monitor, The Genuines, Randy Rambo en die Rough Riders en Pieter van der Lugt verskyn het. Die Alternatiewe Afrikaanse Musiekbeweging sou 'n hoogtepunt bereik met die landswye Voëlvrytoer waaraan Phillips in sy Bernoldus Niemand gedaante saam met die groep die Swart Gevaar sou optree.

In 1995 was James Phillips betrokke in 'n motorongeluk op pad na die Grahamstadse Nasionale Kunstefees waar hy sou optree. Hy het later gesterf aan komplikasies wat verband gehou het met 'n ongediagnoseerde gekraakte skedel. Phillips het gesterf sonder dat hy die publieke erkenning ontvang het wat hom toegekom het. In die gedenkkonsert wat 'n paar weke na sy dood gehou is, het die kunstenaars Vusi Mahlasela, Johnny Clegg, David Kramer, Lesego Rampolokeng, Johannes Kerkorrel byeengekom om sy invloed as kunstenaar te gedenk.

Die adjunkpresident van die African National Congress, Kgalema Motlanthe, het tydens die End Conscription Campaign se 25ste herdenkingsgeleentheid op Stellenbosch op 1 November 2009 die bydraes van James Phillips en Ralph Rabie gedenk en verwys na hulle musiek en liriek wat 'n generasie jong mense geïnspireer het om die wettigheid van Apartheid te betwyfel.

In 1994 het James Phillips saam met Warrick Sony van die Kalahari Surfers die musiek gekomponeer vir die William Kentridge/Handspring produksie van "Faustus in Africa". Faustus in Africa is 'n vrye aanpassing van Goethe se "Faustus" dele I en II waar die gebeure in Afrika afspeel met addisionele materiaal wat deur die Suid-Afrikaanse digter Lesego Rampolokeng geskryf is.

Ná Phillips se afsterwe in 1995 is twee albums postuum uitgegee. "Made In South Africa" was 'n omvattende huldeblyk aan die kunstenaar se werk deur die jare wat sy musikale ontwikkeling volg vanaf die vroeër punk-geïnspireerde werk van Corporal Punishment soos "Goddess", "Darkie" en "Brain Damage" tot die grappige "Johnny Cool" deur Illegal Gathering. Meeste van die materiaal is afkomstig uit die Cherry Faced Lurchers/James Phillips en Lurchers/Bernoldus Niemand 1980's alternatiewe Suid-Afrikaanse rock dae gekenmerk deur liedjies soos "Shot Down", "Do The Lurch", "Warsong", "Detainees" en "Barbed Wire". Die nuwer klank van die 1990's word op die album verteenwoordig deur "Moses", "Money" en "Tabane". Die album het ook die kort onuitgereikte snitte "Afrika Is Dying" en "Where Will You Be" ingesluit.

"Soul Ou" was 'n tweede postume vrystelling wat 'n versameling hermengde liedjies bevat het wat James Phillips informeel opgeneem het tydens die noodlottig motorrit na Grahamstad. Die liedjies is bedoel as oefen materiaal vir die konserte wat Phillips by die fees sou opvoer. Die album het as sulks 'n sagte onvergeetlike klank met Phillips se stem met kitaar, klawerbord of klavier begeleiding.

Kommentators verskil oor die mate waartoe die Alternatiewe Afrikaanse Musiekbeweging, die Voëlvrytoer en kunstenaars soos James Phillips bygedra het tot die dramatiese verandering wat ontketen is met die vrylating van Nelson Mandela in 1990. James Phillips self het gemeen dat "Ek dink Voëlvry het gehelp om verandering teweeg te bring. Dit was die soort aanmoediging wat die hervormers nodig gehad het, die wete dat die "laaities" agter hulle gestaan het. Die ondersteuning was ongelooflik - van Johannesburg tot Kaapstad tot Bloemfontein. Almal het ons ondersteun - swart, wit, bruin - almal".

Daar is algemene ooreenstemming dat die beweging en Voëlvry wel gelei het tot die ontploffing in nuwe Afrikaanse musiek en veral Afrikaanse rock. Dit het die weg gebaan vir kunstenaars soos Karen Zoid, ddisselblom, Beeskraal, Fokofpolisiekar, Rooibaard en ander eietydse groepe.


</doc>
<doc id="44243" url="https://af.wikipedia.org/wiki?curid=44243" title="SVN 1929 Zweibrücken">
SVN 1929 Zweibrücken

Die klub is in 1929 gestig as "SV Niederauerbach" en het tot in 1998, toe daar na die "Verbandsliga" gepromoveer is, in die laer ligas op streeksvlak meegeding. In 2009 is die klub herdoop na die huidige naam.

Die klub se grootste prestasie was om in 2008 die hoofrondte van die DFB-Pokal te haal, waar daar in die eerste rondte met 5-1 teen 1. FC Keulen verloor is voor 'n skare van 8 500 op die "Sportpark Husterhöhe", die tuisveld van die nabygeleë FK 03 Pirmasens.



</doc>
<doc id="44245" url="https://af.wikipedia.org/wiki?curid=44245" title="Zweibrücken">
Zweibrücken

Zweibrücken (Frans: "Deux-Ponts" Nederlands: "Tweebruggen") is 'n stad in die Duitse deelstaat Rynland-Palts. Die stad het 'n bevolking van 33 944 in 2010 gehad.


</doc>
<doc id="44248" url="https://af.wikipedia.org/wiki?curid=44248" title="Thales van Milete">
Thales van Milete

Thales van Milete (Grieks: Θαλῆς ὁ Μιλήσιος; * omstreeks 624 v.C. in Milete, Klein-Asië; † omstreeks 546 v.C.) was 'n Griekse natuurfilosoof, staatsman, wiskundige, sterrekundige en ingenieur.

Sedert Aristoteles word hy as die grondlegger van wysbegeerte en wetenskap beskou. Na hom en ander Griekse denkers, wat met hul werke die beginpunt van Westerse filosofie daargestel het, word na verwys as pre-Sokratiese filosowe. Thales word binne die bestek van pre-Sokratiese denke by die sogenaamde Milesiërs gereken.

Hy het by die Egiptenare geleer hoe om die hoogte van 'n voorwerp uit te werk deur dit te vergelyk teenoor die lente van sy skaduwee. Die Egiptenare het dit reeds geweet, maar hy het geglo dat jy niks kan weet voordat jy dit kan bewys nie. Hy was die eerste persoon om te bewys dat hierdie feit waar is. Hy het ook bewys dat die middellyn (deursnit) van 'n sirkel die sirkel in presies twee ewe groot halftes deel. Hy was 'n dosent, en hy het aan Pythagoras opleiding gebied. 

Volgens die legende het hy die sonverduistering van 585 vC voorspel en beëindig daarmee die Slag by die Halys. Volgens Herodotus (en ander ou bronne) het hy afgestam van 'n Fenisiëse adellike familie, oorspronklik uit Tirus. Miskien het hy sy kennis oor sterrekunde verkry tydens 'n reis na Babilon. Ander sê dat hy hierdie vermoeë is toegeskryf omdat hy nou die geleerde was, moes hy dit voorspel. Alhoewel daar in die ou kulture ook mense was wat die kosmiese verskynsels kon voorspel en allerhande teorieë oor die heelal gehad het, was dit nie filosowe nie. Want Thales het twee uitgangspunte:

1. Gevolgtrekkings oor die heelal mag mens net alleen baseer op die heelal self (dus nie op die gode nie).

2. Opvattinge moet gestaaf word aan die hand van argumente.

Dit is uitgangspunte wat die filosofie verskillend doen van ander dissiplines, hierdie uitgangspunte geld nog steeds.

Volgens die (Griekse) oorlewering is hy ook in Egipte, in 'n tyd wat die Egiptenare nie meer in staat was om die hoogte van hul piramides te bereken nie, en sou hy hulle dit geleer het deur die lengte van die skaduwee te meet op die oomblik dat ons skadu net so lank was soos ons self. Hieraan is dus geen ingewikkelde berekening as grondslag maar net die waarneming dat as die skaduwee van 'n mens net so lank was as die mens dat dit ook vir ander voorwerpe sou geld. Dit is nie ondenkbaar dat hy hierdie metode van die Egiptenare geleer het in plaas van andersom.

Plato noem in 'n anekdote waaruit dit blyk dat Thales 'n "verstrooide professor" was, so besig met hemelse aangeleenthede dat hy nie vir sy voete gekyk het nie en een keer in 'n put geval het.

Ander verhale skets hom daarenteen juis as 'n praktiese karakter. So moes hy ook in staat wees om vanaf die kus die afstand tot 'n skip te bereken deur die afstand tussen twee punte op te meet, en die hoek waaronder die skip vanaf die punte gesien is. Omdat hy oor sy armoede bespot word, het hy al sy geld gebruik om alle olyfperse te huur voor die begin van die oes. As monopolis kon hy nou woekerpryse vra vir die pers van olywe, en beweer hiermee dat filosowe die beste geld kan verdien as hulle wil, maar dat hulle belangstelling elders lê.

Thales meen dat hierdie oerstof water was, omdat dit duidelike faseveranderings ondergaan. As ys smelt kry jy water, as dit verdamp kry jy stoom. Daarbenewens glo die Grieke dat jy as jou stoom "verder verdun" lug kry. Verder kom daar plante uit die dorre grond as dit gereën het en eindig elke landmassa in water. Die oerstof was dus water, en alles het daaruit ontstaan. Dit was die oorsprong van dinge. 

Sy uitspraak 'alles is water' is opsienbarender as wat dit moontlik op die eerste oogopslag lyk. Dit is nie soseer die inhoud van hierdie uitspraak nie, maar die formule. Die formule is: 'Alles is ...'. Thales soek na 'n natuurlike oorsaak van alle dinge wat jy die chaotiese verskeidenheid in die werklikheid kan herlei. Hy is daarmee die grondlegger van die reduksionisme. Hy soek die beginsel van alle dinge nie by gode nie, maar in die natuur self, en hy meen dat die oorsaak kenbaar is. Dit wil egter nie sê dat Thales 'n wêreld sonder gode voorstel nie. Andersyds is sy teorie, in teenstelling met reduksie, ook natuur gebonde. Thales verklaar die wêreld met behulp van analogie-redenering: in die wêreld om ons groei wesens deur water en is die saad waaruit hulle ontstaan meestal vogtig. Hierdie nuwe benadering is weliswaar nogal grof en indirek, maar is wel 'n eerste poging om die natuur rasioneel te verklaar. In die sin is dit die mees baanbrekende element uit die filosofie van Thales.

Op grond van sy insigte het die Skool van Milete voortgegaan met 'n aantal filosowe wat hierdie verder uitwerk, toetste en daar eie interpretasies aan gee, onder andere Anaximander. Later sou Empedokles die formule 'Alles is ...' uitwerk tot: 'Alles is aarde, water, vuur en lug', die vier oer elemente dus wat nog in die westerse esoterie (byvoorbeeld die antroposofie) 'n groot rol speel.
Aristoteles vertel oor Thales dat "hy gedink het dat die aarde op water dryf". Die aarde dryf soos 'n soort vlot op die oseaan waaruit dit ooit ontstaan het. Met hierdie primêre model kon Thales op 'n insiggewende wyse verklaar waarom die aarde (ten minste in ons ervaring) in rus is en waarom daar aardbewings voorkom. Aardbewings is dus geen goddelike willekeur nie, maar normale natuurlike verskynsels wat op 'n sekere oomblik wel moet gebeur. Ook het hy gedink dat daar 'n magneet besiel was, omdat dit yster aantrek.


</doc>
<doc id="44249" url="https://af.wikipedia.org/wiki?curid=44249" title="Kopal">
Kopal

Kopal is 'n sambreelterm vir verskillende boomharse van uiteenlopende oorsprong wat veral as wierook en vir die vervaardiging van verwe en vernisse van hoë gehalte gebruik word.

Die term "kopal" is aan die Meksikaans-Indiaanse taalgebruik ontleen waar na deursigtige harse as "copalli" verwys is. Kopal het in die antieke oudheid (en soms nog steeds in Engelssprekende gebiede) ook as "anime" bekend gestaan.

Kopal is 'n half-fossiele, natuurlike hars wat in teenstelling met vars harse deur 'n duidelik hoër graad van hardheid en daarmee gepaardgaande ook 'n hoër smeltpunt gekenmerk word.

In teenstelling met barnsteen, wat al miljoene jare gelede gevorm is, is kopal 'n verharde, subfossiele hars met ouderdomme tussen enkele dekades en enkele duisend jaar. Indien kopal aan asetoon of soortgelyke vloeistowwe blootgestel word, begin sy oppervlak klewerig en glibberig te word, terwyl hierdie chemiese substansies by barnsteen geen reaksie of effek het nie. Boonop is die smeltpunt van barnsteen (200 tot 380 °C) aansienlik hoër as dié van kopal (minder as 150 °C).

Kopal word sowel uit loofbome asook uit respektiewelik naaldbome en konifere soos byvoorbeeld Nieu-Seelandse kauri-bome verkry. Daar word egter ook kopal te koop aangebied waarvan die botaniese oorsprong nie sonder meer bepaal kan word nie, byvoorbeeld in gevalle waar die subfossiele hars van boomwortels diep in die grond gedring het en eers ontgin word nadat die bome lankal verdwyn het.

Daarnaas kan kopal – net soos barnsteen – deur seestrome na veraf geleë vindplekke gespoel word. 'n Ander gemeenskaplike kenmerk van kopal en barnsteen is fossiele van byvoorbeeld insekte of plantdele wat in die vloeibare boomgom vasgevang en gepreserveer is.

In die tydperk tussen 1853 en 1970 is meer as 100 000 ton subfossiele kauri-hars kauri-kopal) in Nieu-Seeland ontgin. In Meksiko word kopal as wierook gebruik, terwyl die Maya kopal ook ingespan het om die kleurpigment Maya-blou uit indigo en palygorskiet te vervaardig. Kopal was vroeër 'n beduidende natuurlike grondstof vir die vervaardiging van verwe en lakke, tog bly die industriële gebruik deesdae beperk tot lakke van hoë gehalte wat vir instrumente en bote bestem is.

Die kommersiële waarde van kopal is aan sy hardheid gekoppel. Hoe harder die materiaal (en hoe hoër sy smeltpunt), hoe waardevoller is dit.

Die verskillende soorte kopal sluit onder meer in:


Kopal met organiese insluitings word daarnaas ook in Allendale in die Australiese deelstaat Victoria en in Minzunami, Japan aangetref.




</doc>
<doc id="44254" url="https://af.wikipedia.org/wiki?curid=44254" title="Kehler FV">
Kehler FV

Die klub is in 1907 gestig as 'n suiwer sokkerklub, maar gedurende die 1930’s het die klub 'n sportklub geword met die stigting van die atletiekafdeling.

Die klub se grootste prestasie was om in 1937 een seisoen in die Gauliga op die hoogste vlak mee te ding. Verder was "Bodo Bittner", van die klub se bobslee-afdeling, deel van die Duitse viermanspan wat 'n bronsmedalje by die Olimpiese Winterspele 1976 gewen het.



</doc>
<doc id="44256" url="https://af.wikipedia.org/wiki?curid=44256" title="SV Rooiwit Cuxhaven">
SV Rooiwit Cuxhaven

Die klub is in 1990 gestig as 'n samesmelting van "Cuxhavener SV", "Eintracht Cuxhaven" en "Brockeswalder SV".

Die klub is op 4 Augustus 1911 as "Marine SV Cuxhaven" gestig. Die klub het in 1918 die uiteindelike naam aangeneem. Die klub was die mees suksesvolle van die voorgangers van SV Rooiwit Cuxhaven en sy grootste prestasie was om tussen 1919 en 1947 verskeie seisoene op die hoogste vlak mee te ding, insluitend twee seisoene in die Gauliga Osthannover.

Die klub is op 14 Maart 1909 as "Freie Turnerschaft Cuxhaven" gestig. Die sokkerafdeling is in 1910 gestig. As 'n arbeidersklub is die klub in 1933 deur die Nazi‘s ontbind. Dis weer in 1945 as "VfL Cuxhaven" herstig en op 11 Oktober 1949 het die klub met "Schwimm- und Sport-Gemeinschaft Cuxhaven" saamgesmelt om "Eisenbahner Sport-Verein Eintracht Cuxhaven" te vorm.

Die klub is in 1933 gestig deur ontevrede lede van "Cuxhavener SV". Die klub was tussen die 1965 en 1970 die nommer 1-klub in Cuxhaven toe die ander twee klubs in laer ligas meegeding het.



</doc>
<doc id="44261" url="https://af.wikipedia.org/wiki?curid=44261" title="Ram (sterreteken)">
Ram (sterreteken)

Die Ram (Lat: "Aries") is die Westerse astrologiese teken van mense wat tussen ongeveer 21 Maart en 20 April gebore is. Dit is die eerste teken van die Diereriem.

Die Ram is een van die drie vuurtekens. Dis ’n manlike, positiewe, ekstroverte teken en is vergelykbaar met die Draak van die Sjinese Diereriem. Die tradisionele heerser van die Ram is Mars.

Ramme kom volgens die astrologie goed oor die weg met Leeus en Boogskutters.

Jou son- of sterreteken het betrekking op die stand van die Son tydens jou geboorte. Astroloë verdeel die Diereriem, die denkbeeldige gordel aan die hemelruim waarlangs die planete beweeg, in twaalf dele: die son- of sterretekens. Die "sterrebeelde" is eintlik die astronomiese konstellasies aan die hemelruim en kom weens die presessie van die nageweningspunte nie meer ooreen met die twaalf tekens wat in die astrologie gebruik word nie.




</doc>
<doc id="44263" url="https://af.wikipedia.org/wiki?curid=44263" title="Vlerk (lugvaart)">
Vlerk (lugvaart)

Die vlerk is die gedeelte van 'n vliegtuig wat die stukrag veroorsaak en dit sodoende moontlik maak vir 'n vliegtuig om te kan vlieg. Vliegtuie het soms twee vlerke wat weerskante aan die romp vasgeheg is, maar soms bestaan die vliegtuig uit een enkele vlerk met die romp daaronder gemonteer.

Die feit dat die vlerk teen 'n sekere invalshoek ten opsigte van die rigting van beweging staan veroorsaak dat daar 'n reaksiekrag ontstaan (stukrag) wat die vliegtuig opwaarts druk weens die Bernoulli-beginsel. Sedert die ontwikkeling van die eerste vliegtuig is die vlerkprofiel geleidelik verbeter om die doeltreffendheid van vliegtuigvlerke te verbeter.

Die meegaande afbeelding toon die tipiese onderdele wat op 'n vliegtuigvlerk voorkom.



</doc>
<doc id="44264" url="https://af.wikipedia.org/wiki?curid=44264" title="Bul (sterreteken)">
Bul (sterreteken)

"Hierdie artikel handel oor Astrologie. Vir meer inligting, sien ook Bul (sterrebeeld)."
Die Bul of Stier (Lat: "Taurus") is die Westerse astrologiese teken van mense wat tussen ongeveer 20 April en 20 Mei gebore is. Dit is die tweede teken van die Diereriem.

Die Bul is een van die drie aardtekens en een van die vier vaste tekens.
Dis ’n vroulike, negatiewe, introverte teken en is vergelykbaar met die Slang van die Sjinese Diereriem. Die tradisionele heerser van die Bul is Venus.

Bulle kom volgens die astrologie goed oor die weg met lede van die ander aardtekens, Steenbok en Maagd.

Jou son- of sterreteken het betrekking op die stand van die son tydens jou geboorte. Astroloë verdeel die diereriem, die denkbeeldige gordel aan die hemelruim waarlangs die planete beweeg, in twaalf dele: die son- of sterretekens. Die "sterrebeelde" is eintlik die astronomiese konstellasies aan die hemelruim en kom weens die presessie van die nageweningspunte nie meer ooreen met die twaalf tekens wat in die astrologie gebruik word nie.



</doc>
<doc id="44267" url="https://af.wikipedia.org/wiki?curid=44267" title="Ram (sterrebeeld)">
Ram (sterrebeeld)

Die Ram (Latyn: "Aries") is ’n sterrebeeld van die diereriem. Dit is in die Noordelike Halfrond tussen die Visse in die weste en die Bul in die ooste geleë. Die simbool daarvan is (), wat ’n ram se horings voorstel. Dit is een van die 48 sterrebeelde wat deur die 2de-eeuse sterrekundige Ptolemaeus genoem is en is steeds een van die 88 moderne konstellasies. Dit het ’n gemiddelde grootte van 441 vierkante grade (39ste van al die sterrebeelde).

Die Ram stel nou die ram voor waarvan die vlies in Antieke Griekeland die Goue Vlies geword het, hoewel dit reeds sedert Babiloniese tye ’n ram verteenwoordig het. Die sterrebeeld is redelik dof en het net vier helder sterre, asook ’n paar taamlik dowwe sterrestelsels en verskeie meteoorreëns.

Die Ram het drie prominente sterre wat ’n asterisme vorm: Alpha, Beta en Gamma Arietis. Al drie word algemeen vir navigasie gebruik. Daar is nog ’n ster helderder as 4 mag, 41 Arietis.

Alpha Arietis, ook bekend as Hamal, is ’n K2-tipe oranje reusester met ’n magnitude van 2 wat 66 ligjare van die Aarde af is.

Beta Arietis, ook bekend as Sheratan, is ’n blou-wit ster met ’n magnitude van 2,64. Dit is 59 ligjare weg en is ’n spektroskopiese dubbelster, een waarvan die metgesel net deur ’n ontleding van die spektrum waargeneem kan word. Die spektraaltipe van die primêre ster is A5.

Gamma Arietis, ook bekend as Mesartim, is ’n dubbelster met twee wit komponente in ’n ryk veld van 8-12 mag-sterre. Die primêre ster het ’n magnitude van 4,59 en die sekondêre ster is 4,68 mag. Die stelsel is 164 ligjare van die Aarde af.

Nog dubbelsterre in die Ram:

Die meeste van ander sterre in die Ram wat met die oog sigbaar is, het ’n magnitude van tussen 3 en 5.

Die paar diepruimtevoorwerpe in die sterrebeeld is baie dof. Tog bevat dit ’n paar wetenskaplik interessante sterrestelsels; daar is elliptiese, spiraal- en interaktiewe sterrestelsels.

NGC 772 is ’n spiraalstelsel met ’n magnitude van 10,3. Dit is ’n taamlik helder stelsel wat 7,2 x 4,2 boogminute groot is. Dit is ’n klas SA(s)b-stelsel, wat beteken dit het nie ’n staaf of ring nie en die spiraalarms is taamlik dig. Die hoofarm, aan die noordwestekant, het baie stervormende gebiede – dit is vanweë vorige wisselwerkings met ander stelsels. Dit het ’n klein metgesel-sterrestelsel, NGC 770, sowat 113 000 ligjare van hom af. Die twee stelsels saam is ook bekend as Arp 78 in die Arp-katalogus. NGC 772 het ’n deursnee van 240 000 ligjare en is 114 miljoen ligjare van die Aarde af. Nog ’n spiraalstelsel in die Ram is NGC 673, ’n klas SAB(s)c-stelsel 235 miljoen ligjare van die Aarde af wat van voor af gesien word. Dit het ’n effense staaf en los spiraalarms. Dit het geen ring nie en ’n dowwe galaktiese bol, en is 2,5 x 1,9 boogminute groot.

NGC 678 en NGC 680 is ’n sterrestelselpaar sowat 200 000 ligjare van mekaar af. Hulle is deel van die NGC 691-sterrestelselgroep en is albei sowat 130 miljoen ligjare van die Aarde af. NGC 678 is ’n spiraalstelsel van 13,35 mag en is 4,5 x 0,8 boogminute groot. Dit het ’n prominente stofbaan. NGC 680 is ’n elliptiese stelsel met ’n asimmetriese grens; dit het ’n magnitude van 12,9 en ’n deursnee van 126 000 ligjare; dit is 124 miljoen ligjare van die Aarde af.

NGC 877 is die helderste lid van ’n groep van agt sterrestelsels wat ook NGC 870 en NGC 871 insluit. Dit het ’n magnitude van 12,53 en is 178 miljoen ligjare weg. Dit het ’n metgesel, NGC 876, wat sowat 103 000 ligjare van sy kern af is. Hulle is in ’n interaksie betrokke en word verbind met ’n dowwe stroom gas en stof. Arp 276 is nog twee interaktiewe stelsels, en bestaan uit NGC 935 en IC 1801.

Die Ram bevat baie sterre met eksoplanete. HIP 14810, ’n G5-tipe ster, het drie reuseplanete (met ’n massa van meer as 10 keer dié van die Aarde). HD 12661 is ook ’n G-tipe ster en is effens groter as die Son. Dit het twee planete. Die een is 2,3 keer so groot soos Jupiter en die ander een 1,57 keer so groot. HD 20367 is ’n G0-tipe ster omtrent so groot soos die Son met een planeet. Die planeet, wat in 2002 ontdek is, se massa is 1,07 keer dié van Jupiter en dit wentel elke 500 dae om die ster.

Verskeie meteoorreëns kom oënskynlik vanuit die Ram. Die Dag-Arietiede is een van die sterkste reëns wat in die dag voorkom; dit duur van 22 Mei tot 2 Junie. Die maksimum tempo is 54 meteore per uur. Omdat baie van hulle nie met die blote oog sigbaar is nie, word hulle in die radiospektrum waargeneem. Nog ’n meteoorreën wat in die dag voorkom is die Epsilon-Arietiede en die Noordelike en Suidelike Mei-Arietiede.

Die Delta-Arietiede duur van 8 Desember tot 14 Januarie en bereik sy hoogtepunt op 9 Desember. Die gemiddelde meteoor van dié reën is stadig, met ’n gemiddelde snelheid van 13,2 km per sekonde. Helder vuurballe kom agter soms voor.

Die Herfs-Arietiede duur van 7 September tot 27 Oktober en bereik sy hoogtepunt op 9 Oktober, en die Epsilon-Arietiede duur van 12 tot 23 Oktober. Ander reëns sluit in die Oktober-Delta-, Dag-Epsilon-, Dag-Mei, Sigma-, Nieu- en Beta-Arietiede in.

Die Ram is in antieke geskrifte geïdentifiseer as ’n sterpatroon; die moderne sterrebeeld sluit die sterpatroon in sowel as die omringende sterre.

In die Griekse mitologie is die sterrebeeld verbind met die ram wat Phrixos en Helle gered het op bevel van Hermes. Phrixos en Helle was die seun en dogter van koning Athamas en sy eerste vrou, Nephele. Die koning se tweede vrou, Ino, was jaloers en wou die kinders dood hê. Daarom het sy ’n hongersnood veroorsaak en toe ’n vals boodskap aan die orakel van Delphi gestuur waarvolgens Phrixos geoffer moes word om die hongersnood te beëindig. Athamas was op die punt om sy seun te offer toe die ram, wat deur Nephele gestuur is, daar aankom. Helle het van die ram se rug afgeval en verdrink in die Dardanelle, wat ook die Hellespont genoem word ter ere van haar. Phrixos het toe die Ram aan Zeus geoffer en die vlies aan Aeëtes van Colchis gegee, wat hom in ruil daarvoor die hand van sy dogter, Chalciope, gegee het. Aeëtes het die vlies op ’n heilige plek gehang waar dit bekend geword het as die Goue Vlies en deur ’n draak bewaak is. In ’n latere mite is die vlies gesteel deur Jason en die Argonoute.



</doc>
<doc id="44268" url="https://af.wikipedia.org/wiki?curid=44268" title="Steenbok (sterrebeeld)">
Steenbok (sterrebeeld)

Die Steenbok (Latyn: "Capricornus") is ’n sterrebeeld in die diereriem. Sy Latynse naam beteken "bok met horings" of "bokhoring" en dit word gewoonlik uitgebeeld as ’n see-bok, ’n mitiese wese wat half bok en half vis is. Sy simbool is (Unicode ♑).

Die Steenbok is een van die 88 moderne konstellasies en ook een van die 48 sterrebeelde wat deur die 2de-eeuse sterrekundige Ptolemaeus genoem word. Die moderne sterrebeeld grens aan die Arend, Boogskutter, Mikroskoop, Suidelike Vis en Waterdraer. Dit lê in ’n gebied van die lugruim wat as "die See" bekend is omdat dit uit baie sterrebeelde bestaan wat met water te doen het, soos die Waterdraer, Visse en Eridanus. Dit is die kleinste sterrebeeld in die diereriem en die tweede dofste naas die Kreef.

Die Steenbok is ’n dowwe sterrebeeld, met net een ster wat ’n magnitude van helderder as 3 het; sy Alpha-ster is maar 3,6 mag.

Die helderste ster is Delta Capricorni, ook bekend as Deneb Algedi, met ’n magnitude van 2,9; dit is 39 ligjare van die Aarde af. Deneb Algedi is ’n Beta Lyrae-veranderlike ster (’n soort verduisterende dubbelster). Dit wissel met ’n magnitude van sowat 0,2 binne ’n periode van 24,5 uur.

Die ander helder sterre in die sterrebeeld wissel tussen 3,1 en 5,1 mag. Alpha Capricorni is ’n veelvoudige ster, wat ook as Algedi of Giedi bekend staan. Die primêre ster, α Cap, is 109 ligjare van die Aarde af en is ’n geel reusester met ’n magnitude van 3,6. Die sekondêre ster, α Cap, is 690 ligjare weg en is ’n geel superreus met ’n magnitude van 4,3. Die twee sterre kan met die blote oog van mekaar onderskei word, en albei is self veelvoudige sterre. α Cap het ’n metgesel van 9,2 mag. α Cap se metgesel het ’n magnitude van 11; hierdie dowwe ster is self ’n dubbelster wat uit twee komponente van 11 mag elk bestaan.

Beta Capricorni is ’n dubbelster wat ook bekend is as Dabih. Dit is ’n geel reusester van 3,1 mag en is 340 ligjare van die Aarde af. Die sekondêre ster is ’n blou-wit ster van 6,1 mag. Nog ’n ster wat met die blote oog gesien kan word, is Gamma Capricorni, soms Nashira genoem; dit is ’n wit reusester met ’n magnitude van 3,7 en is 139 ligjare weg. Pi Capricorni is ’n dubbelster met ’n blou-wit hoofster van 5,1 mag en ’n wit metgesel van 8,3 mag. Hulle is 670 ligjare van die Aarde af en kan deur ’n klein teleskoop gesien word.

Die Steenbok bevat verskeie sterrestelsels en sterreswerms. Messier 30 (NGC 7099) is ’n bolswerm wat sowat 1 graad suid van die sterrestelselgroep NGC 7103 geleë is. Dit het ’n magnitude van 7,5 en is in die middel gesentreer. Dit is 30 000 ligjare van die Aarde af en het kettings sterre wat in ’n noordelike rigting strek en deur klein amateurteleskope gesien kan word.

Die sterrebeeld bevat ook die spiraalsterrestelsel NGC 6907.

’n Sterrestelselgroep wat in die Steenbok voorkom, is HCG 87, ’n groep van minstens drie stelsels sowat 400 miljoen ligjare weg met ’n rooiverskuiwing van 0,0296. Dit bevat ’n groot elliptiese sterrestelsel, ’n spiraalstelsel wat van voor af gesien word en een wat van die kant af gesien word. Die tweede stelsel ondervind ’n uitsonderlike groot mate van stervorming, wat daarop dui dat dit in ’n wisselwerking met een of albei die ander lede van die groep is. Verder is die eerste en derde stelsel, wat albei aktiewe kerns het, verbind met ’n stroom sterre en stof, wat daarop dui dat hulle ook interaktief is. Sterrekundiges voorspel dat die drie stelsels oor miljoene jare kan saamsmelt om ’n reusagtige elliptiese stelsel te vorm.

Ondanks die feit dat die Steenbok se sterre taamlik dof is, het dit een van die oudste mitologiese verbintenisse omdat dit sedert die middel van die Bronstydperk uitgebeeld word as ’n mitiese figuur wat half bok en half vis is. In die Babiloniese mitologie is dit voor 1000 v.C. al "die Bok-vis" genoem. Die sterrebeeld was ’n simbool van die god Ea en het die midwinter ingelui.

In die Griekse mitologie word die sterrebeeld dikwels geïdentifiseer as Amalthea, die bok waaraan Zeus gedrink het nadat sy ma, Rhea, hom gered het toe sy pa, Kronos, hom wou eet soos wat hy met sy ander kinders gedoen het. Die bok se gebreekte horing is verander in die "roomhoring" of "horing van oorvloed".

Die planeet Neptunus is op 23 September 1846 in die Steenbok ontdek deur die Duitse sterrekundige Johann Galle.



</doc>
<doc id="44270" url="https://af.wikipedia.org/wiki?curid=44270" title="Tweeling (sterreteken)">
Tweeling (sterreteken)

Die Tweeling (Lat: "Gemini") is die Westerse astrologiese teken van mense wat tussen ongeveer 21 Mei en 21 Junie gebore is. Dit is die derde teken van die Diereriem.

Die Tweeling is een van die drie lugtekens en een van die vier beweeglike tekens. Dis ’n manlike, positiewe, ekstroverte teken en is vergelykbaar met die Perd van die Chinese Diereriem. Die tradisionele heerser van die Tweeling is Mercurius.

Tweelinge kom volgens die astrologie goed oor die weg met Waterdraers en Weegskale.

Jou son- of sterreteken het betrekking op die stand van die Son tydens jou geboorte. Astroloë verdeel die Diereriem, die denkbeeldige gordel aan die hemelruim waarlangs die planete beweeg, in twaalf dele: die son- of sterretekens. Die "sterrebeelde" is eintlik die astronomiese konstellasies aan die hemelruim en kom weens die presessie van die nageweningspunte nie meer ooreen met die twaalf tekens wat in die astrologie gebruik word nie.



</doc>
<doc id="44271" url="https://af.wikipedia.org/wiki?curid=44271" title="Kreef (sterreteken)">
Kreef (sterreteken)

Die Kreef (Lat: "Cancer") is die Westerse astrologiese teken van mense wat tussen ongeveer 22 Junie en 22 Julie gebore is. Dit is die vierde teken van die Diereriem.

Die Kreef is een van die drie watertekens en vier hooftekens. Dis ’n vroulike, negatiewe, introverte teken en is vergelykbaar met die Bok van die Sjinese Diereriem. Die tradisionele heerser van die Kreef is Maan.

Krewe kom volgens die astrologie goed oor die weg met Skerpioene en Visse, asook met Ramme en Bulle. Hul teenpool is Steenbokke.

Jou son- of sterreteken het betrekking op die stand van die son tydens jou geboorte. Astroloë verdeel die diereriem, die denkbeeldige gordel aan die hemelruim waarlangs die planete beweeg, in twaalf dele: die son- of sterretekens. Die "sterrebeelde" is eintlik die astronomiese konstellasies aan die hemelruim en kom weens die presessie van die nageweningspunte nie meer ooreen met die twaalf tekens wat in die astrologie gebruik word nie.



</doc>
<doc id="44272" url="https://af.wikipedia.org/wiki?curid=44272" title="Alternatiewe Afrikaanse Musiekbeweging">
Alternatiewe Afrikaanse Musiekbeweging

Die Alternatiewe Afrikaanse Musiekbeweging was 'n musiekbeweging wat in die laat-negentien-tagtigs in Suid-Afrika ontstaan het. Dit het weggebreek van die bestaande Afrikaanse musiekstyle wat dit voorafgegaan het, met skerp maatskaplike kommentaar en kritiek op die Apartheidregering.

Die beweging het 'n hoogtepunt bereik met die landswye Voëlvrytoer en het bygedra tot 'n ontploffing in Afrikaanse populêre musiek in die negentien-negentigs en sou die weg baan vir hoofstroom Afrikaanse Rock.

Van die belangrikste kunstenaars in die beweging was Bernoldus Niemand, Johannes Kerkorrel en die Gereformeerde Blues Band en Koos Kombuis.



</doc>
<doc id="44273" url="https://af.wikipedia.org/wiki?curid=44273" title="Leeu (sterreteken)">
Leeu (sterreteken)

Die Leeu (Lat: "Leo") is die Westerse astrologiese teken van mense wat tussen ongeveer 23 Julie en 22 Augustus gebore is. Dit is die vyfde teken van die Diereriem.

Die Leeu is een van die drie vuurtekens en vier vaste tekens. Dis ’n manlike, positiewe, ekstroverte teken en is vergelykbaar met die Aap van die Sjinese Diereriem. Die tradisionele heerser van die Leeu is Son.

Leeus kom volgens die astrologie goed oor die weg met lede van die ander vuurtekens, Ram en Boogskutter, asook met Tweelinge en Weegskale.

Jou son- of sterreteken het betrekking op die stand van die Son tydens jou geboorte. Astroloë verdeel die Diereriem, die denkbeeldige gordel aan die hemelruim waarlangs die planete beweeg, in twaalf dele: die son- of sterretekens. Die "sterrebeelde" is eintlik die astronomiese konstellasies aan die hemelruim en kom weens die presessie van die nageweningspunte nie meer ooreen met die twaalf tekens wat in die astrologie gebruik word nie.



</doc>
<doc id="44274" url="https://af.wikipedia.org/wiki?curid=44274" title="Maagd (sterreteken)">
Maagd (sterreteken)

Die Maagd (Lat: "Virgo") is die Westerse astrologiese teken van mense wat tussen ongeveer 23 Augustus en 22 September gebore is. Dit is die sesde teken van die Diereriem.

Die Maagd is een van die drie aardtekens en vier beweeglike tekens. Dis ’n vroulike, negatiewe, introverte teken en is vergelykbaar met die Haan van die Sjinese Diereriem. Die tradisionele heerser van die Maagd is Mercurius.

Maagde kom volgens die astrologie goed oor die weg met lede van die ander aardtekens, Bul en Steenbok, asook met Krewe en Skerpioene.

Jou son- of sterreteken het betrekking op die stand van die son tydens jou geboorte. Astroloë verdeel die diereriem, die denkbeeldige gordel aan die hemelruim waarlangs die planete beweeg, in twaalf dele: die son- of sterretekens. Die "sterrebeelde" is eintlik die astronomiese konstellasies aan die hemelruim en kom weens die presessie van die nageweningspunte nie meer ooreen met die twaalf tekens wat in die astrologie gebruik word nie.



</doc>
<doc id="44275" url="https://af.wikipedia.org/wiki?curid=44275" title="Weegskaal (sterreteken)">
Weegskaal (sterreteken)

Die Weegskaal (Lat: "Libra") is die Westerse astrologiese teken van mense wat tussen ongeveer 23 September en 23 Oktober gebore is. Dit is die sewende teken van die Diereriem en die enigste wat deur ’n lewelose voorwerp gesimboliseer word en nie deur ’n mens of dier nie.

Die Weegskaal is een van die drie lugtekens en vier hooftekens. Dis ’n manlike, positiewe, ekstroverte teken en is vergelykbaar met die Hond van die Sjinese Diereriem. Die tradisionele heerser van die Weegskaal is Venus.

Weegskale kom volgens die astrologie goed oor die weg met lede van die ander lugtekens, Waterdraer en Tweeling.

Jou son- of sterreteken het betrekking op die stand van die Son tydens jou geboorte. Astroloë verdeel die Diereriem, die denkbeeldige gordel aan die hemelruim waarlangs die planete beweeg, in twaalf dele: die son- of sterretekens. Die "sterrebeelde" is eintlik die astronomiese konstellasies aan die hemelruim en kom weens die presessie van die nageweningspunte nie meer ooreen met die twaalf tekens wat in die astrologie gebruik word nie.



</doc>
<doc id="44276" url="https://af.wikipedia.org/wiki?curid=44276" title="Skerpioen (sterreteken)">
Skerpioen (sterreteken)

Die Skerpioen (Lat: "Scorpio") is die Westerse astrologiese teken van mense wat tussen ongeveer 24 Oktober en 22 November gebore is. Dit is die agtste teken van die Diereriem.

Die Skerpioen is een van die drie watertekens en vier vaste tekens. Dis ’n vroulike, negatiewe, introverte teken en is vergelykbaar met die Vark van die Sjinese Diereriem. Die tradisionele heerser van die Skerpioen is Mars en meer onlangs ook Pluto.

Skerpioene kom volgens die astrologie goed oor die weg met lede van die ander watertekens, Visse en Kreef, asook met Maagde en Steenbokke. Die teenpool van die teken is die Bul.

Jou son- of sterreteken het betrekking op die stand van die Son tydens jou geboorte. Astroloë verdeel die Diereriem, die denkbeeldige gordel aan die hemelruim waarlangs die planete beweeg, in twaalf dele: die son- of sterretekens. Die "sterrebeelde" is eintlik die astronomiese konstellasies aan die hemelruim en kom weens die presessie van die nageweningspunte nie meer ooreen met die twaalf tekens wat in die astrologie gebruik word nie.



</doc>
<doc id="44277" url="https://af.wikipedia.org/wiki?curid=44277" title="Boogskutter (sterreteken)">
Boogskutter (sterreteken)

Die Boogskutter (Lat: "Sagittarius") is die Westerse astrologiese teken van mense wat tussen ongeveer 22 November en 21 Desember gebore is. Dit is die negende teken van die Diereriem.

Die Boogskutter is een van die drie vuurtekens en vier beweeglike tekens. Dis ’n manlike, positiewe, ekstroverte teken en is vergelykbaar met die Rot van die Sjinese Diereriem. Die tradisionele heerser van die Boogskutter is Jupiter.

Boogskutters kom volgens die astrologie goed oor die weg met lede van die ander vuurtekens, Ram en Leeu, asook met Waterdraers en Weegskale.

Jou son- of sterreteken het betrekking op die stand van die Son tydens jou geboorte. Astroloë verdeel die Diereriem, die denkbeeldige gordel aan die hemelruim waarlangs die planete beweeg, in twaalf dele: die son- of sterretekens. Die "sterrebeelde" is eintlik die astronomiese konstellasies aan die hemelruim en kom weens die presessie van die nageweningspunte nie meer ooreen met die twaalf tekens wat in die astrologie gebruik word nie.



</doc>
<doc id="44278" url="https://af.wikipedia.org/wiki?curid=44278" title="Waterdraer (sterreteken)">
Waterdraer (sterreteken)

Die Waterdraer (Lat: "Aquarius") is die Westerse astrologiese teken van mense wat tussen ongeveer 21 Januarie en 19 Februarie gebore is. Dit is die elfde teken van die Diereriem.

Die Waterdraer is een van die drie lugtekens en vier vaste tekens. Dis ’n manlike, positiewe, ekstroverte teken. Die tradisionele heerser van die Waterdraer is Saturnus, maar sedert die ontdekking van Uranus het dié planeet die rol oorgeneem.

Waterdraers kom volgens die astrologie goed oor die weg met lede van die ander lugtekens, Weegskaal en Tweeling.

Jou son- of sterreteken het betrekking op die stand van die Son tydens jou geboorte. Astroloë verdeel die Diereriem, die denkbeeldige gordel aan die hemelruim waarlangs die planete beweeg, in twaalf dele: die son- of sterretekens. Die "sterrebeelde" is eintlik die astronomiese konstellasies aan die hemelruim en kom weens die presessie van die nageweningspunte nie meer ooreen met die twaalf tekens wat in die astrologie gebruik word nie.



</doc>
<doc id="44279" url="https://af.wikipedia.org/wiki?curid=44279" title="Visse (sterreteken)">
Visse (sterreteken)

Die Visse (Lat: "Pisces") is die Westerse astrologiese teken van mense wat tussen ongeveer 20 Februarie en 20 Maart gebore is. Dit is die twaalfde en laaste teken van die Diereriem.

Die Visse is een van die drie watertekens en vier beweeglike tekens. Dis ’n vroulike, negatiewe, introverte teken en is vergelykbaar met die Konyn van die Sjinese Diereriem. Die tradisionele heerser van die Visse is Jupiter, en Neptunus het ná sy ontdekking bygekom as medeheerser.

Visse kom volgens die astrologie goed oor die weg met lede van die ander watertekens, Kreef en Skerpioen, asook met Bulle en Steenbokke.

Jou son- of sterreteken het betrekking op die stand van die Son tydens jou geboorte. Astroloë verdeel die Diereriem, die denkbeeldige gordel aan die hemelruim waarlangs die planete beweeg, in twaalf dele: die son- of sterretekens. Die "sterrebeelde" is eintlik die astronomiese konstellasies aan die hemelruim en kom weens die presessie van die nageweningspunte nie meer ooreen met die twaalf tekens wat in die astrologie gebruik word nie.



</doc>
<doc id="44280" url="https://af.wikipedia.org/wiki?curid=44280" title="Planete in astrologie">
Planete in astrologie

Met planete in astrologie is voor die moderne tyd uitsluitend die 7 klassieke planete uit die astrologie bedoel. Die hemelliggame wat deur die ou Babiloniërs met die blote oog gesien kon word, is: Son, Maan, Mercurius, Venus, Mars, Jupiter en Saturnus. Die Son en Maan is toe in die astrologie ook as planete beskou. Met die ontwikkeling van al hoe sterker teleskope is nuwe planete verder as Saturnus ontdek. Dié "transsaturnale planete" is Uranus, Neptunus en die dwergplaneet Pluto.

Vir die astroloë uit die oudheid, wat die "swerwers" aan die hemelruim waargeneem het, het die planete die wil van die gode verteenwoordig. Hulle het, nes in ander vorme van waarsêery, probeer om tekens aan die hemel te vind van dinge wat op aarde sou gebeur. Hierdie gebeurtenisse, soos sons- en maansverduisterings, het hulle dan in verband gebring met die lot van hul land en hul heerser. Vir moderne astroloë verteenwoordig die planete eerder dryfvere en impulse van die menslike psige. Die plek van die planete in die astrologie stem ooreen met hul plek aan die hemelruim (in die Diereriem), waarvan die twaalf huise die lewensgebiede verteenwoordig waarop hierdie gebeurtenisse sou plaasvind of waarop hierdie dryfvere uiting sou vind. Ook die hoeke van die planete met betrekking tot mekaar, die aspekte, gee die astroloog aanwysings oor energieë wat saamwerk of mekaar teenwerk.

Opmerking: Die karaktertrekke het nie noodwendig betrekking op mense nie. Die sleutelwoorde beskryf karaktertrekke en assosiasies wat in aanmerking geneem word by die ontleding van horoskope.












</doc>
<doc id="44282" url="https://af.wikipedia.org/wiki?curid=44282" title="Diereriem">
Diereriem

Die diereriem is ’n sowat 20 grade breë, denkbeeldige gordel aan die hemelruim waarlangs die son, maan en planete skynbaar beweeg.

Die sterrehemel draai elke dag van oos na wes om ’n vaste pool. Nes die son elke dag op dieselfde plek sit, so keer die sterre elke jaar terug na dieselfde plek aan die hemelruim. Van die oudste bekende sterrebeelde is die twaalf van die diereriem. Aan hulle is ’n besondere betekenis geheg omdat hulle as 't ware die agtergrond vorm waarteen die son, maan en planete beweeg.

Die gordel van die diereriem (ekliptika) lê skeef op die hemel-ewenaar, die denkbeeldige lyn van die aarde se ewenaar tot in die oneindigheid getrek. Dié twee vlakke vorm ’n hoek van 23,5 grade: die "helling" van die ekliptika. As gevolg daarvan is slegs twee dae en nagte per jaar ewe lank, tydens die nagewenings: aan die begin van die herfs (in die Noordelike Halfrond die begin die lente; ongeveer 21 Maart) op 0 grade Ram en aan die begin van die lente (in die Noordelike Halfrond die begin die herfs; ongeveer 23 September) op 0 grade Weegskaal.

Die lentepunt in die Noordelike Halfrond op 0 grade Ram is omstreeks 300 v.C. as die beginpunt van die diereriem gekies. Dit is dus die tydstip (omstreeks 21 Maart) waarop die son in die snypunt van die diereriem en die hemel-ewenaar tree. Die Griekse astronoom Hipparchos (2de eeu v.C.) het reeds opgemerk dat die lentepunt stadigaan verskuif in ’n "agteruitwaartse rigting" met die ekliptika langs. Hy het bereken dat hierdie verskuiwing ongeveer 1 graad per 72 jaar beloop. Van hom kom ook die naam van dié verskynsel, wat hy "presessie" gedoop het. Veel later sou moderne natuurkundiges hierdie presessie vanuit ’n beweging van die aarde self kon verklaar. Die aardas lê immers skeef op sy omloopbaan: Hy slinger dus as 't ware soos ’n tol. As gevolg van hierdie beweging, wat 25 800 jaar sal neem voor dit weer dieselfde punt bereik, stem die sterretekens van die astrologie (sterrevoorspelling) nie meer ooreen met die sterrebeelde van die astronomie (sterrekunde) nie.

Terwyl hierdie presessie belangrik vir die sterrekunde is, is dit van weinig of geen belang vir die astrologie. Daarvoor is slegs die planete van belang en hoe hulle skynbaar in ’n baan om die aarde beweeg. Volgens die ou Westerse astrologiese tradisies is die pad wat die son aflê in twaalf dele of tekens verdeel met elk ’n lengte van 30 grade. In die loop van die jaar beweeg die son deur al die tekens. Omdat die tekens hoofsaaklik diere of mense voorstel, word dié baan of gordel die diereriem genoem. Die enigste nielewende teken is die Weegskaal, wat eers later bygevoeg is. Aanvanklik is die skale van die weegskaal beskou as die kloue van die Skerpioen.

Die verdeling van die ekliptika in verskillende tekens stam uit die Babiloniese astronomie, waarskynlik in die 7de eeu v.C. Die Babiloniese kalender het aan elke maand ’n bepaalde sterrebeeld toegeken, beginnende by die posisie van die son in die lentepunt, wat toe nog in die Ram gelê het.

Die Hellenistiese (Griekse) astrologie was ’n samesmelting van die Babiloniese en Egiptiese astrologie. Dit was in dié tyd (vanaf die 4de eeu v.C.) dat die eerste astrologiese horoskope verskyn het.

Die Indiese diereriem is direk van die Griekse stelsel afgelei in ’n tyd van intense kulturele kontak met Griekeland in die 2de tot 1ste eeu v.C. In die Hindoe-astrologie word die tekens "rāshi" genoem.

In China het ’n onafhanklike diereriem, die "Geel Weg", ontstaan wat met die teken Rot begin. Anders as by die Westerse astrologie word tekens aan verskillende jare, en nie maande nie, toegeken.

Ongeveer 2 000 jaar gelede het die son vanaf ongeveer 21 Maart inderdaad in die sterrebeeld Ram) gelê, maar deur die presessie van die nagewenings het die lentepunt sedertdien 30 grade geskuif, wat beteken dat die son tans op dié datum in die Visse lê. Binnekort sal dit in die Waterdraer lê.

Die Westerse astrologie hou by die oorspronklike indeling, waarvolgens die son aan die begin van die lente astrologies in die Ram lê. Die tekens dra dus steeds die name van sterrebeelde wat eeue gelede op ’n sekere tydstip in die pad van die son gelê het. Dis egter nie so belangrik nie, aangesien die astrologie werk met sektore van die hemelruim waaraan bepaalde eienskappe toegeken word, ongeag watter sterrebeeld daar lê.

Volgens die moderne indeling van die sterrebeelde is daar selfs een met die naam Slangdraer ("Ophiuchus") wat nie tot die astrologiese diereriem behoort nie.


</doc>
<doc id="44283" url="https://af.wikipedia.org/wiki?curid=44283" title="Astrologie">
Astrologie

Astrologie of sterrewiggelary is ’n versamelnaam vir idees oor die verband tussen die lot van mense en gebeurtenisse op aarde en die stand van die hemelliggame. Die naam "astrologie" is afgelei van die Griekse αστρολογια, "astrologia", ’n samestelling van άστρον (astron, ster of sterrebeeld) en λογος (logos, wat onder meer teorie beteken). Dit gaan veral om die samehang tussen die beweging van die son, maan en planete, wat in die oudheid ook as sterre beskou is.

Die beweging van ligpunte soos die son, maan, planete en sterre aan die hemelruim het mense nog altyd betower. Die mens het reëlmaat in hierdie bewegings ontdek en probeer om dit te beskryf, waardeur nie net die ligpunte name gekry het nie, maar ook skynbare samestellings daarvan – die sterrebeelde en sterretekens. Naas die beskrywing van die hemelliggame en hul bewegings, die astronomie, het mense in Babilonië en later ook Egipte, China en ander plekke betekenis aan hul posisies aan die hemelruim toegeken om byvoorbeeld die toekoms van die staat, die grootte van die oes, die styging van die Nyl of die lot van ’n heerser te voorspel. So het die astrologie ontstaan.

Die bekendste element van die astrologie is die geboortehoroskoop. Van die posisie van die son in die diereriem en van die planete tydens iemand se geboorte word sy karaktertrekke en toekoms afgelei. Die meeste wetenskaplikes beskou astrologie as ’n skynwetenskap of bygeloof.





</doc>
<doc id="44285" url="https://af.wikipedia.org/wiki?curid=44285" title="Huis (astrologie)">
Huis (astrologie)

Die huise in astrologie is die twaalfvoudige verdeling van die horoskoop wat betrekking het op die verskillende lewensterreine. Die stand van ’n planeet weerspieël hiervolgens op watter gebied die planeet werksaam is. Daar is verskeie huisstelsels in gebruik, waarvan dié van Placidus die gewildste is.

Die indeling van die horoskoop in huise het op dieselfde wyse ontstaan as die indeling van die 12 tekens van die diereriem:
So het dus ook 4 kwadrante ontstaan wat eweneens opgedeel word in 3 huise elk, en so het die 12 huise ontstaan.

Die Latynse name van die huise met hul vertaling, verwante sterretekens, asook die betekenisse en tradisionele assosiasies.


</doc>
<doc id="44286" url="https://af.wikipedia.org/wiki?curid=44286" title="Apollo">
Apollo

Apollo (Oudgrieks: Ἀπόλλων; Apóllôn of Ἀπέλλων; Apéllôn) was een van die belangrikste gode in die Griekse en Romeinse mitologie. Hy was die seun van Zeus en Leto, en het ’n tweelingsuster, Artemis, gehad.

Van al die gode was sy eredienste die wydste verspreid onder die Griekse volk en het hy die hoogste aansien geniet. Die Griekse digters maak dikwels melding van hom, want hy het ’n groot invloed gehad op die ganse lewe van die Grieke, van godsdiens tot die staatsbestuur en Griekse gebruike. ’n Mens kan hom beskou as die leier van die Griekse volk op hul pad na die beskawing en ontwikkeling.

Apollo word verbind met lig en die son, die waarheid en voorspellings, boogskiet, medisyne en heling, musiek, die digkuns, die kunste en meer.

Bome: loerier; diere: wolf, swaan, dolfyn; ander: pyl en boog, loerierkrans, siter.

Apollo het as jong god vele romantiese avonture gehad, met nimfe sowel as sterflike vroue. So was hy verlief op Dafne, die dogter van die riviergod Peneus, maar sy het nie dieselfde oor hom gevoel nie. Sy het van hom gevlug en haar pa gevra om haar van gedaante te laat verander sodat hy haar nie kon kry nie, en sy het in ’n loerierboom verander.

Hy het Ion, stamvader van die Ioniërs, verwek by Kreüsa, dogter van die Attiese koning Eregteus, wat hy verlei het. Asklepios was sy seun uit sy verhouding met Koronis. Hy was ook verlief op die atletiese nimf Sirene, by wie hy ’n seun, Aristaios, gehad het, en die Trojaanse prinses Kassandra.

Hy het ook verhoudings met mans gehad, van wie die bekendstes Hiasintos en Siparissos was. Toe hulle sterf, het hy eersgenoemde in ’n blom (hiasint) verander en die tweede in ’n boom (sipres).



</doc>
<doc id="44287" url="https://af.wikipedia.org/wiki?curid=44287" title="Barnsteenkamer">
Barnsteenkamer

Die oorspronklike Barnsteenkamer, 'n kamer wat in opdrag van die Pruisiese koning Frederik I met muurversierings uit barnsteenelemente vervaardig is, was aanvanklik in die stadskasteel van Berlyn ingebou. In 1716 het die Pruisiese koning Frederik Willem I dit aan die Russiese tsaar Pieter die Grote geskenk. Byna twee eeue lank het die Katharina-paleis in Tsarskoje Selo naby Sint Petersburg die kosbare kamer gehuisves. Vanaf 1942 is die Barnsteenkamer in die Koningsbergse Slot vertoon, maar teen die einde van die Tweede Wêreldoorlog het dit spoorloos verdwyn.

Die gerekonstrueerde Barnsteenkamer word sedert 2003 in die Katharina-paleis vertoon.
Die Barnsteenkamer was oorspronklik vir die Slot Charlottenburg naby Berlyn bestem en is volgens 'n ontwerp van die argitek en beeldhouer Andreas Schlüter vervaardig. Die kamer se muurpanele is volledig van baarnsteen gemaak, en mense het na die Barnsteenkamer later as die "Agste wonder van die wêreld" verwys.

Die Deense barnsteendraaier Gottfried Wolffram was danksy 'n aanbeveling deur koning Frederik IV van Denemarke waarskynlik vanaf 1701 in diens van Frederik I van Pruise in Koningsberg werksaam. In 1706 is die uitvoering van die werk aan die barnsteenmeesters Ernst Schacht en Gottfried Turau uit Danzig (tans Gdansk) oorgedra aangesien Wolffram se pryse te hoog geraak het. In 1712 word daar nog eens na die werk verwys, tog is die kamer vermoedelik eers ná die afsterwe van Frederik I in 'n kabinet by die Berlynse slot se Wit Saal ingebou.

Die Russiese tsaar Pieter die Grote het die kamer tydens 'n besoek aan die Pruisiese "Soldatekoning" se slot bewonder. Die laasgenoemde het in teenstelling met sy voorganger min belang in kunswerke gestel, maar was destyds eerder op soek na "Lange Kerls" ("Lange Kêrels" of soldate van rysige gestalte vir sy garde). 

Ter geleentheid van die politieke alliansie wat Pruise en Rusland in 1716 gesmee het (Frederik Willem I het die Russiese tsaar as 'n bondgenoot teen die Sweedse koning Karl XII se troepe in Voor-Pommere benodig), het die twee monarge geskenke uitgeruil - Pieter die Grote het die Barnsteenkamer ontvang, Frederik rysige soldate. Pieter se dogter, tsarin Elisabeth van Rusland, het die Barnsteenkamer aanvanklik in die Winterpaleis te Sint Petersburg laat installeer en later in die Katharina-paleis in Tsarskoje Selo laat inbou. Bartolomeo Francesco Rastrelli, 'n Italiaanse argitek in diens van die Russiese tsarehof, het die kamer uitgebou en deur die invoeging van spieëlpilasters en vergulde houtsnywerk tot sy uiteindelike grootte verander.


</doc>
<doc id="44288" url="https://af.wikipedia.org/wiki?curid=44288" title="Pruise">
Pruise

Pruise (Duits: "Preußen"; Ou-Pruisies: "Prūsa"; Pools: "Prusy"; Litaus: "Prūsija"; Latyn: "Prussia", "Borussia" of "Prutenia") was oorspronklik 'n land wat grootliks ooreengekom het met die latere Oos- en Wes-Pruise. Hierdie geskiedkundige streek is vernoem na die Pruise, 'n inheemse Baltiese volk wat tussen die Weichsel- en Memelriviere (die latere Wes- en Oos-Pruise) gevestig was. In 1225 het die gebied die hartland van die Duitse Ordensstaat geword en is in 1466 in twee dele opgesplits is: Die Koninklike Pruise, wat aan die Poolse Kroon ondergeskik was, en die Hertogdom Pruise, wat in 1525 as gevolg van die oorgeblewe Ordensstaat se sekularisasie ontstaan het en in 1618 in 'n personele unie met die Keurvorstedom Brandenburg verenig is.

Toe keurvors Frederik III van Brandenburg as Pruisiese koning (Frederik I) gekroon is, het die oorspronklike landsnaam 'n heeltemal nuwe betekenis gekry. Die Mark Brandenburg, wat in 1157 gestig is, is sedert 1415 deur die Huis Hohenzollern geregeer. Toe Frederik tot koning verhef is, was naas die Keurvorstedom Brandenburg ook Agter-Pommere ("Hinterpommern"), Maagdenburg, Minden-Ravensberg, die Graafskap Mark en die Hertogdom Kleve in Brandenburgse besit.

In 1701 het die Brandenburgse Hohenzollern-dinastie die koninklike titel vir die Hertogdom Pruise ontvang, en vervolgens is in 'n toenemende mate na die hele Brandenburgse staat as Pruise verwys. Die Koninkryk Pruise het tot 'n Europese groot moondheid ontwikkel, die Keiserryk Oostenryk uit sy leidende posisie binne die gemeenskap van Duitse state verdring en in 1871 die Duitse Keiserryk gestig, waarin dit as oorheersende deelstaat gefungeer het.

Ná die omverwerping van die monargie in die Novemberrewolusie van 1918 het Pruise 'n vrystaat met 'n republikeinse grondwet geword wat in 1932 tydens die sogenaamde "Preußenschlag" deur die Duitse Ryksregering van sy politieke mag en invloed ontneem is. Ná die Tweede Wêreldoorlog het die Geallieerde Kontroleraad, waarin die vier besettingsmagte VSA, die Verenigde Koninkryk, Frankryk en die Sowjetunie verteenwordig was, in 1947 die ontbinding van Pruise besluit.

Die oorspronklike Pruisiese grondgebied (soos in 1871) maak tans naas Duitsland deel uit van ses ander state wat van België in die weste tot by die Russiese Federasie in die ooste strek. In die laaste jaar voor die Tweede Wêreldoorlog, 1939, het Pruise 'n oppervlakte van 294 160 vierkante kilometer met 'n bevolking van 41,8 miljoen beslaan. Dit was in administratiewe opsig onderverdeel in die provinsies Brandenburg, Grensmark Posen-Wes-Pruise, Hannover, Hessen-Nassau, Hoehenzollerse Lande, Oos-Pruise, Pommere, Rynprovinsie, Sakse, Silesië, Sleeswyk-Holstein en Wesfale. Die hoofstad Berlyn het 'n afsonderlike distrik gevorm.

Die groei van Brandenburg-Pruise tot een van die beduidendste groot moondhede in Europa word in die ontwikkeling van Berlyn as hoofstad en Potsdam as koninklike residensiestad weerspieël. Alhoewel Berlyn reeds vanaf die 15de eeu as administratiewe sentrum van Brandenburg se keurvorste gedien het, was daar nog ander Pruisiese stede met vorstelike wonings wat sodoende ook administratiewe funksies waargeneem het. Nedersettings met kastele of jaghuise van die Hohenzollern-dinastie soos Joachimsthal, Königs Wusterhausen of Paretz val in hierdie kategorie, maar ook Koningsberg en Kassel.

Maar dit was uiteindelik Berlyn as hoofstad en residensiestad en - vanaf die 17de eeu - ook Potsdam met die tweede vorstelike woning (wat op bepaalde tye selfs as hoofwoning van Pruisiese heersers gedien het) wat 'n sentrale rol as politieke sentrums sou speel. Met Pruise se magsuitbreiding het albei stede voordeel uit die vorstelike behoefte aan representatiewe wonings getrek. Steeds nuwe kastele, reprsentatiewe staats- of administratiewe geboue het oor die eeue in dié twee stede ontstaan.

Nogtans het hierdie proses 'n uiteenlopende ontwikkeling in Berlyn en Potsdam bevorder. Die eersgenoemde stad het tot 'n belangrike ekonomiese en kulturele metropool gegroei waar die koninklike hof vanaf die 19de eeu nie meer die sentrale rol sou speel nie, terwyl Potsdam sy karakter as residensiestad, middelpunt van die Pruisiese hofhouding en woonplek van talle militariste en staatsamptenare steeds bewaar het. Alle elemente, wat later algemeen met die sogenaamde "Pruisedom" geassosieer is, was hier in 'n suiwer vorm gekonsentreer.
Potsdam as koninklike residensiestad toon baie ooreenkomste met soortgelyke vorstesetels in ander Europese lande, soos byvoorbeeld Versailles naby Parys in Frankryk en Windsor naby Londen.


</doc>
<doc id="44290" url="https://af.wikipedia.org/wiki?curid=44290" title="Luzern">
Luzern

Luzern of Lucerne (Duits/Nederlands: "Luzern", Frans/Engels: "Lucerne", Italiaans/Retoromaans: "Lucerna") is 'n stad in die middel van Switserland en die hoofstad van die kanton van Luzern. Met 'n bevolking van 77 491 is dit die grootste stad in sentraal-Switserland en die sesde grootste in die land.


</doc>
<doc id="44291" url="https://af.wikipedia.org/wiki?curid=44291" title="Suid-Ossetië">
Suid-Ossetië

Suid-Ossetië (Osseties: Хуссар Ирыстон / "Chussar Iryston", Georgies: სამხრეთი ოსეთი / "Samchreti Osseti", Russies: Южная Осетия / "Juschnaja Ossetija"), amptelik die Republiek Suid-Ossetië – die Staat Alanië (Osseties: Республикӕ Хуссар Ирыстон / Паддзахад Аллонстон, "Respublikæ Xussar Iryston / Paddzaxad Allonston"; Russies: Республика Южная Осетия / Государство Алания, "Respublika Yuzhnaya Osetiya / Gosudarstvo Alaniya"), is volgens internasionale reg 'n deel van Georgië, maar vorm "de facto" 'n onafhanklike republiek, sonder algemene internasionale erkenning.

Alhoewel Georgië nie beheer oor Suid-Ossetië uitoefen nie, beskou die Georgiese regering, die Verenigde Nasies en die meerderheid van die wêreld se regerings Suid-Ossetië as deel van Georgië, wie se grondwet ná dié gebied as "die voormalige outonome distrik Suid-Ossetië" verwys.

Suid-Ossetië is in die suidelike Groter Kaukasus geleë. Die hoofstad en grootste stad is Zchinwali. Suid-Ossetië beslaan 'n oppervlakte van 3 900 km² en het 'n bevolking van 53 532 in 2015 gehad. Suid-Ossetië grens in die noorde aan die Russiese deelgebied Noord-Ossetië-Alanië.

Soms word na Suid-Ossetië, Abchasië, Transnistrië en Artsach as post-Sowjetse "bevrore konfliksones" verwys. Almal is lidlande van die Gemeenskap vir Demokrasie en Regte van Nasies.




Ossetiërs vorm met 48 146 inwoners die meerderheid van die bevolking (89,9 persent).



</doc>
<doc id="44292" url="https://af.wikipedia.org/wiki?curid=44292" title="Poznań">
Poznań

Poznań of Posen (Pools "Poznań" [ˈpɔznaɲ], Duits "Posen", Jiddisj פּױזן "Poyzn"), is 'n Wes-Poolse stad aan die Warta-rivier met 'n bevolking van 545 680 soos op 31 Desember 2014. Die stad word onder die oudstes in Pole gereken en het as een van die vernaamste sentra van die vroeë Poolse staat tydens die heerskappy van die Piaste-dinastie gedien. Die eerste Poolse heersers is in die plaaslike Sint-Pieter-en-Paulus-katedraal ter ruste gelê.

Die historiese hoofstad van Groot-Pole (Pools "Wielkopolska") en huidige administratiewe sentrum van die Woiwodskap Groot-Pole het tot die vyfde grootste stedelike nedersetting in die land asook 'n beduidende kulturele, wetenskaplike, onderwys- en nywerheidsentrum ontwikkel. Poznań beskik oor 'n universiteit en is die belangrikste vervoersentrum langs een van die historiese hoofroetes wat Wes- en Oos-Europa met mekaar verbind. Die stad is halfpad tussen Berlyn en Warskou en 156 km van die Pools-Duitse grens af geleë. Naas die Internasionale Handelskou van Poznań, wat hier gereeld gehou word, het die stad ook as gasheer van die Verenigde Nasies se Konferensie oor Klimaatsverandering opgetree.

Poznań is een van Pole se hoofvervoersentra en langs sewe grootpaaie van nasionale en internasionale belang geleë. Verskillende padbouprojekte is gewy aan die verbetering van die stad se vervoerinfrastruktuur. So sal 'n seksie van die A2-snelweg tussen Konopa naby Warskou en Świecko saam met 'n kringpad van 13,3 km in die suide van die stad as die hoofvervoerkorridor dien wat die Pools-Duitse grens, Poznań, Warskou en die grens met Wit-Rusland in Terespol met mekaar verbind.

Poznań se Ławica-lughawe hanteer met sy moderne passasier- en lugvragterminale internasionale en nasionale vlugte met jaarliks sowat 1,5 miljoen passasiers. Gereelde vlugte verbind Poznań onder meer met Europese metropole soos Londen, Madrid, Rome, Parys, München en Frankfurt am Main asook 'n twintigtal ander bestemmings. Ook buite Poznań geleë is die militêre lugmagbasis Krzesiny.


</doc>
<doc id="44303" url="https://af.wikipedia.org/wiki?curid=44303" title="Genevieve Nnaji">
Genevieve Nnaji

Genevieve Nnaji (gebore op 3 Mei 1979 in Mbaise, Nigerië) is 'n Nigeriese aktrise. In 2005 het sy die "African Movie Academy Award" gewen vir die "Best Actress in a Leading Role".

Nnaji het groot geword in Lagos—die kommersiële hoofstad van Nigerië. Sy is die vierde van agt kinders en het groot geword in 'n middel klas omgewing. Haar vader is 'n ingenieur van beroep en haar moeder 'n onderwyser. Sy het eers die "Methodist Girls College Yaba" bygewoon voor sy gegaan het na die Universiteit van Lagos. Terwyl sy by die universiteit in Genevieve was het sy begin om oudisie werk te doen vir verskeie Nollywood projekte.

Nnaji het haar loopbaan as aktrise begin op die ouderdom van agt. Sy het verskyn in die toe populêre televisie sepie Ripples. Sy het ook verskyn in verskeie advertensies, wat in sluit die Pronto drankie en die Omo opwasmiddel. In 2004 het sy ook die gesig van Lux seep geword.

In 1998 het sy op die ouderdom van negentien die Nigeriese film industrie betree met die film Most Wanted. Ander films van haar sluit in "Last Party", "Mark of the Beast" and "Ijele". Sy het al verskyn in meer as 80 Nollywood films. Nnaji het al verskeie toekennings ontvang en was ook al verskeie kere genomineer. Sy het die "Best Actress of the year" toekenning in 2001 by City People Awards en die "Best Actress in a Leading Role" toekenning by die 2005 "African Movie Academy Awards" ontvang.

In 2004 het sy 'n kontrak geteken met "EKB Records", 'n Ghanees opneming etiket. Sy stel toe haar debuut album "One Logologo Line" ook bekend, 'n mengsel van R&B, Hip-Hop en Urban musi. Gedurende 2008 het Nnaji ook 'n modereeks bekend gestel, naamlik "St. Genevieve", wat 'n deel van die winste aan liefdadigheid skenk. Sy word gesien as een van die top aktrises in Nollywood.


</doc>
<doc id="44307" url="https://af.wikipedia.org/wiki?curid=44307" title="Monzón">
Monzón

Monzón is 'n dorp in Aragón, Spanje, met 'n bevolking van 17 215.



</doc>
<doc id="44310" url="https://af.wikipedia.org/wiki?curid=44310" title="Transnistrië">
Transnistrië

Transnistrië, amptelik die Pridnestrowiese Moldawiese Republiek (Roemeens ("Moldawies"): Република Молдовеняскэ Нистрянэ / "Republica Moldovenească Nistreană", Russies: Приднестровская Молдавская Республика / "Pridnestrofskaja Moldafskaja Respoeblika", Oekraïens: Придністровська Молдавська Республіка / "Pridnistrofska Moldafska Respoeblika"), is volgens internasionale reg 'n deel van Moldowa, maar vorm sedert 1992 'n "de facto" onafhanklike republiek, wat net deur "Abchasië", "Nagorno-Karabach" en "Suid-Ossetië" as 'n onafhanklike staat erken word. Ná die onafhanklikheid van Moldowa van die Sowjetunie het 'n konflik met die Transnistriese regering ontstaan en die gebied het op 2 September 1990 eensydig sy onafhanklikheid verklaar.

Sedert 1992 vorm die gebied 'n "de facto" republiek en word nie van Moldowa gekontroleer nie. Transnistrië is aan die grens tussen Moldowa en die Oekraïne geleë en die hoofstad is Tiraspol. Transnistrië het 'n oppervlakte van 4 163 km² en het in 2007 altesaam 537 000 inwoners gehad. Op 18 Maart 2014 het Transnistrië ná die voorbeeld van die Krim 'n aansoek om lidmaatskap binne die Russiese Federasie gestel.


</doc>
<doc id="44315" url="https://af.wikipedia.org/wiki?curid=44315" title="Olimpiese gode">
Olimpiese gode

Die Olimpiese gode, ook bekend as die Twaalf Olimpiërs of die Dodekateon (Grieks: Δωδεκάθεον – δώδεκα, dōdeka, "twaalf" + θεοί, theoi, "gode") is die belangrikste twaalf gode van die panteon in die Griekse mitologie wat bo-op die berg Olimpus gewoon het. Die eerste antieke verwysing na godsdienstige seremonies vir hulle word gevind in die lofsang van Homeros aan Hermes.

Die klassieke twaalf Olimpiese gode is: Zeus, Hera, Poseidon, Demeter, Ares, Hermes, Hefaistos, Afrodite, Atena, Apollo, Artemis en Hestia (later vervang deur Dionisos). Die ooreenstemmende Romeinse gode was: Jupiter, Juno, Neptunus, Ceres, Mars, Mercurius, Vulcanus, Venus, Minerva, Apollo, Diana en Vesta.

Daar is verskillende sienings oor wie die twaalf belangrikste gode was. Omstreeks 400 v.C het Herodotos die volgende gode in die Dodekateon ingesluit: Zeus, Hera, Poseidon, Hermes, Atena, Apollo, Alfeus, Kronos, Rea en die Grasieë. Wilamowitz stem saam met Herodorus se weergawe.

Herodotos het ook genoem dat Herakles deur sommige ingesluit word as een van die Twaalf Olimpiërs. Ook Lucianus het Herakles sowel as Asklepios ingesluit, sonder om te verduidelik watter twee vir hulle moes plek maak. By Kos is Herakles en Dionisos ingesluit en Ares en Hefaistos weggelaat. Pindarus, Apollodorus en Herodorus verskil egter hiermee. Vir hulle was Herakles nie een van die twaalf nie, maar die een wat hul kultus begin het.

Plato het die Twaalf Olimpiërs met die twaalf maande verbind en voorgestel dat die laaste maand gewy word aan vierings ter ere van Pluto en die geeste van die afgestorwenes. Hy impliseer dat hy Hades as een van die twaalf beskou. Hades word later weggelaat weens sy chtoniese (onderwêreldse) verbintenisse. In "Phaedrus" bring Plato die twaalf gode in lyn met die diereriem en sluit Hestia uit.

Hestia word soms deur Dionisos vervang. Hebe, Helios en Persefone is ander belangrike gode wat soms in ’n groep van twaalf ingesluit word. Eros word soms saam met die ander twaalf genoem, veral saam met sy ma, Afrodite, maar word selde as een van die twaalf beskou.

Die twaalf Olimpiese gode het hul oppermag in die wêreld van die gode gekry nadat Zeus sy broers en susters tot oorwinning gelei het in die oorlog teen die Titane. Zeus, Hera, Poseidon, Demeter, Hestia en Hades was broers en susters. Ares, Hermes, Hefaistos, Afrodite, Atena, Apollo, Artemis, die Grasieë, Herakles, Dionisos, Hebe en Persefone was kinders van Zeus. Volgens sommige bronne was Hefaistos net Hera se kind en het Uranos die lewe aan Afrodite geskenk.

Die volgende gode is nie deel van die klassieke indeling van die twaalf Olimpiese gode nie, maar kom soms voor op ander lyste van die twaalf as die een hier bo.






</doc>
<doc id="44316" url="https://af.wikipedia.org/wiki?curid=44316" title="Olimpus">
Olimpus

Die berg Olimpus (Grieks: Όλυμπος) is die hoogste bergreeks in Griekeland. Sy hoogste piek is Mýtikas, op 2 919 meter. Dit is een van die hoogste pieke in Europa.

In Griekse mitologie is die berg beskou as die blyplek van die twaalf Olimpiese gode, die belangrikste twaalf gode van die panteon.



</doc>
<doc id="44318" url="https://af.wikipedia.org/wiki?curid=44318" title="Zeus">
Zeus

Zeus was in die Griekse mitologie die oppergod, die heerser van die berg Olimpus en die god van die lug en donderweer. Griekse kunstenaars beeld Zeus gewoonlik op een van twee maniere uit: staande, met ’n weerligstraal in sy regterhand wat hy omhoog hou; of sittende, op ’n majestueuse manier.

Zeus was die jongste kind van Kronos en Rea. In die meeste tradisies was hy getroud met Hera, maar soms ook Dione: Volgens die "Ilias" is hy die vader van Afrodite by Dione. Hy is bekend vir sy romantiese eskapades en die gevolg was talle goddelike en helddadige kinders, onder andere Atena, Apollo en Artemis, Hermes, Persefone (by Demeter), Dionusos, Perseus, Herakles, Helen, Minos en die Muses (by Mnemosune); by Hera was hy volgens die meeste weergawes die vader van Ares, Hebe en Hefaistos.

Die hoofsentrum waar alle Grieke bymekaargekom het om eer te betoon aan hul hoofgod, was Olimpië. Die Olimpiese Spele was deel van hul vierjaarlikse fees. Daar was ook ’n altaar vir Zeus – nie van stene nie, maar van as, van die oorblyfsels van baie eeue se diere-offerandes daar.

Zeus het ’n oorheersende rol gespeel as heerser van die Griekse Olimpiese panteon. Hy was die pa van baie van die helde en het in baie van hul plaaslike kultusse voorgekom. Hoewel die Homeriese "wolkversamelaar" die god van die lug en donderweer was, was hy ook die opperste kultuurkunsproduk; in ’n sekere sin was hy die vergestalting van Griekse godsdienstige gelowe en die argetipiese Griekse god.

Die verskillende byname wat vir Zeus gebruik is, dui op sy uiteenlopende magsrolle:

Benewens dié Panhellenistiese titels, het plaaslike kultusse hul eie idees oor die koning van gode en mense gahad.

Kronos het verskeie kinders by Rea gehad: Hestia, Demeter, Hera, Hades en Poseidon, maar het hulle almal ingesluk sodra hulle gebore is omdat hy ’n voorspelling gehoor het dat sy seun hom sou onttroon nes hy sy eie pa onttroon het. Maar net voor Zeus se geboorte het Rea ’n plan beraam om Zeus se lot te verander. Sy het in Kreta aan hom die lewe geskenk en vir Kronos ’n klip, in klere toegedraai, gegee wat hy dadelik ingesluk het.

Rea het Zeus in ’n grot op Berg Ida in Kreta weggesteek. Daar is verskillende weergawes oor wie hom grootgemaak het.

Nadat Zeus ’n volwasse man geword het, het hy Kronos gedwing om eers die klip op te bring en daarna al Zeus se broers en susters in omgekeerde volgorde. Daarna het Zeus Kronos se broers, die gigante, honderdhandiges en die siklope gered van hul onderaardse sel in Tartaros nadat hy hul wag doodgemaak het. As teken van hul waardering het die siklope vir hom die donderweer en die weerligstraal gegee, wat voorheen deur Gaia weggesteek is. Saam met sy broers, susters en ooms het Zeus Kronos en die ander Titane in die Titanestryd onttroon. Die verslane Titane is toe na die donker onderwêreldstreek Tartaros gestuur. Atlas, een van die Titane wat teen Zeus geveg het, moes die lug ophou as sy straf.

Zeus het daarna die wêreld met sy oudste broers, Poseidon en Hades, gedeel deur hulle drie lootjies te laat trek. Zeus het die lug gekry, Poseidon die water en Hades die wêreld van die afgestorwenes (onderwêreld). Die antieke aarde, Gaia, kon nie opgeëis word nie; sy is deur al drie gedeel, elk volgens sy vermoëns: Dit verduidelik hoekom Poseidon die "aardskudder" (die god van aardbewings) was en Hades mense ná hul dood opgeëis het.

Gaia het Zeus verkwalik oor die manier waarop hy die Titane behandel het, want hulle was haar kinders. Kort nadat hy die troon bestyg het as heerser van die gode, moes Zeus veg teen van Gaia se ander kinders: die monsters Tifon en Echidna. Hy het Tufon verslaan en hom onder ’n berg vasgekluister, maar hy het Echidna en haar kinders laat lewe.

Zeus was die broer en eggenoot van Hera. By Hera het hy die kinders Ares, Hebe en Hefaistos gehad, hoewel Hera volgens sommige bronne dié kinders alleen verwek het. Sommige beskou Eileitia en Eris ook as hul dogters. Zeus se romantiese eskapades onder nimfe en ander vroue is legendaries. Hy het glo selfs verhoudings gehad met Leto, Demeter, Dione en Maia. Onder sy sterflike minnaresse tel Semele, Io, Europa en Leda.

Volgens baie mites was Hera jaloers op al sy romantiese avonture en was sy ’n konstante vyand van sy minnaresse en hul kinders by hom. ’n Tyd lank moes die nimf Eggo Hera se aandag aflei deur aanhoudend te praat. Toe Hera die plan agterkom, het sy Eggo vervloek om die woorde van ander te herhaal.

Hera het Ganumedes ook skynbaar verag. Hy is na Olimpus gebring as skinker van die gode en as Zeus se minnaar.

<nowiki>*</nowiki>Sommige Grieke beweer die Skikgodinne is die dogters van Zeus en die Titaan Temis of dié van oerwesens soos Nyx, Chaos of Ananke.




</doc>
<doc id="44319" url="https://af.wikipedia.org/wiki?curid=44319" title="Grasieë">
Grasieë

’n Charis (Χάρις) in die Griekse mitologie is een van verskeie Charites (Χάριτες) of Grasieë, godinne van sjarme, skoonheid, die natuur, menslike kreatiwiteit en vrugbaarheid. Hulle was oorspronklik drie, van die jongste tot die oudste: Aglaea ("Skoonheid"), Eufrosine ("Opgewektheid") en Thalia ("Vrolikheid"). In die Romeinse mitologie is hulle bekend as die Gratiae.

Die Grasieë word meestal beskou as die dogters van Zeus en Eurynome, hoewel hulle soms die kinders van Dionysus en Afrodite of van Helios en Aegle genoem word. Homeros skryf dat hulle deel van Afrodite se gevolg was. Hulle word ook verbind met die onderwêreld.


</doc>
<doc id="44322" url="https://af.wikipedia.org/wiki?curid=44322" title="Ekonometrie">
Ekonometrie

Die ekonometrie is die vakdissipline waar wiskundige statistiek en ekonomie mekaar ontmoet. Ekonometrie behels die gebruik van statistiese metodes om verwantskappe tussen ekonomiese veranderlikes te ondersoek. Ekonometriese tegnieke verskil van datastel tot datastel. Daar is hoofsaaklik drie soorte ekonomiese data: tydreeksdata, kruissnitdata en paneeldata. 

Die ekonometrie van tydreeksdata behels die studie van tydverwantskappe en word o.m. vir vooruitskatting gebruik. So gebruik die Buro vir Ekonomiese Ondersoek aan die Universiteit Stellenbosch 'n tydreeksmodel om kwartaallikse vooruitskattings vir die Suid-Afrikaanse ekonomie te ontwikkel. 

Die ekonometrie van kruissnitdata behels die studie van verwantskappe op 'n spesifieke tydstip oor 'n aantal waarnemings. 'n Voorbeeld van so 'n studie sou wees 'n ondersoek na die verwantskap tussen die vlak van geletterdheid en ekonomiese groei onder Afrika-lande vir 'n bepaalde jaar. Paneeldata behels die samevoeging van tydreekse en kruissnitdata.


</doc>
<doc id="44323" url="https://af.wikipedia.org/wiki?curid=44323" title="Leidende aanwyser">
Leidende aanwyser

'n Leidende aanwyser is 'n ekonomiese veranderlike waarvan die draaipunte die ekonomie se draaipunte voorafgaan. Indien die aandelebeurs as 'n leidende aanwyser van ekonomiese aktiwiteit gesien word, sal die aandelebeurs gewoonlik 'n boonste draaipunt (of piek) bereik voordat ekonomiese groei 'n piek bereik (dieselfde beginsel geld vir 'n onderste draaipunt (of trog). 'n Leidende aanwyser word dus vir vooruitskatting van die sakesiklus (oftewel, die konjunktuur) gebruik. Die Suid-Afrikaanse Reserwebank stel 'n gesamentlike indeks van leidende aanwysers saam om die rigting van ekonomiese aktiwiteit te voorspel.

Finansiële veranderlikes, soos die geldvoorraad, wisselkoers en rentekoers is gewilde leidende aanwysers in die sakewêreld. Navorsing bevestig dat daar aansienlike inligting in Suid-Afrikaanse finansiële veranderlikes vervat is sover dit die toekomstige stand van die ekonomie aangaan. Dit is egter belangrik dat geen enkele finansiële veranderlike die draaipunte in die Suid-Afrikaanse sakesiklus konsekwent korrek voorspel nie en dat dit beter is om na 'n verskeidenheid van aanwysers te kyk.


</doc>
<doc id="44324" url="https://af.wikipedia.org/wiki?curid=44324" title="Vooruitskatting">
Vooruitskatting

Vooruitskatting in ekonomie behels die bepaling van die verwagte waarde van 'n ekonomiese grootheid in die toekoms. Ekonometrie word dikwels ingespan om vooruitskattings o.g.v. historiese verwantskappe te bepaal, maar daar word ook van meer eenvoudige tegnieke (insluitend leidende aanwysers) gebruik gemaak.

Vooruitskatting speel nie alleen 'n vername rol in die neem van sakebesluite nie, maar is ook belangrik vir beleidsvormers. Die Suid-Afrikaanse Reserwebank volg 'n beleid van inflasieteikening, wat vereis dat die Bank 'n akkurate vooruitskatting van toekomstige inflasiesyfers moet hê.


</doc>
<doc id="44325" url="https://af.wikipedia.org/wiki?curid=44325" title="Lughawe Lien Khuong">
Lughawe Lien Khuong

Lughawe Lien Khuong (Viëtnamees: "Sân bay Liên Khương") is 'n lughawe in Viëtnam. Die lughawe lê 28 km suid van Da Lat, in die provinsie Lam Dong en is die tuiste van die Viëtnamese lugredery, Vietnam Airlines.

Die Lughawe aanloopbaan lengte is 3 200 meter. Die lughawe het opgegradeer na internasionale standaarde in 2009. Die lughawe kan 2 miljoen passasiers per jaar te dien. Internasionale roetes begin in 2010. Einde van 2009 met vlieënde binnelandse roetes na Hanoi en Ho Chi Minh Stad. Lug roetes in die nabye toekoms sluit in: Can Tho, Da Nang, Kambodja, Laos, Singapoer en Suid-Korea.


</doc>
<doc id="44328" url="https://af.wikipedia.org/wiki?curid=44328" title="ASGISA">
ASGISA

Die Accelerated and Shared Growth Initiative of South Africa (of kort, Asgisa) is in 2006 deur die ANC-regering bekendgestel. Die plan is as 'n opvolger vir die Gear-program bedoel. Die wese van die program behels die aanspreek van wat die regering van pres. Thabo Mbeki as die vernaamste beperkings op vinniger ekonomiese groei gesien het. Die plan sluit in uitgebreide besteding op openbare infrastruktuur en opvoeding en die uitstryk van burokratiese probleme wat sakeondernemings se ontwikkeling striem. 



</doc>
<doc id="44329" url="https://af.wikipedia.org/wiki?curid=44329" title="Rookwetgewing">
Rookwetgewing

Die Suid-Afrikaanse regering het sedert 1994 aansienlike teenrookwetgewing aangeneem. Hierdie wetgewing behels beide gesondheidswaarskuwings en rookbeperkings. In 1995 het wetgewing in werking getree wat die plaas van waarskuwings op sigaretpakkies in Suid-Afrika verpligtend maak. Tot en met 2000 het geen rookbeperkings in Suid-Afrika gegeld nie, met die uitsondering van 'n beperking op rook in vliegtuie. In Januarie 2001 het 'n wysigingswet in werking getree en aansienlike beperkings geplaas op rook in openbare plekke, insluitend restaurante.

Ekonomiese navorsing ondersteun 'n negatiewe verwantskap tussen die verbruik van sigarette en die prys van sigarette. Die regering gebruik daarom ook aksynsbelasting om rook te ontmoedig. Daar is egter nie eenstemmigheid onder navorsers omtrent die presiese impak van prysstygings op rookgedrag in Suid-Afrika nie, aangesien 'n verskeidenheid ander faktore ook rookgedrag negatief beïnvloed. Hierdie faktore sluit in verhoogde inkomste asook 'n breër bewustheid van die gesondheidsgevare wat met rook gepaard gaan.

Daar is ook 'n rookverbod in Suid-Afrika op voertuie wat minderjariges onder 12 aanboord het.


</doc>
<doc id="44330" url="https://af.wikipedia.org/wiki?curid=44330" title="Hoërskool D.F. Malan">
Hoërskool D.F. Malan

Die Hoërskool D.F. Malan is 'n Afrikaanse hoërskool geleë in Bellville, Suid-Afrika. Die skool is in die vyftigerjare gevestig en genoem na die Afrikanerpolitikus, dr. D.F. Malan, die eerste premier ná die Nasionale Party se bewindsoorname in 1948.

D.F. Malan se skoollied is deur dr. Danie Brink geskryf en H. Pieter van der Westhuizen het dit getoonset. Die woorde lui as volg:



</doc>
<doc id="44331" url="https://af.wikipedia.org/wiki?curid=44331" title="Primêre Skool Odensia">
Primêre Skool Odensia

Laerskool Odensia is 'n primêre skool in Odendaalsrus, Vrystaat, Suid-Afrika. Die skool is in De Kock-laan geleë. Dit is 'n parallelmedium (Afrikaans / Engels) skool. Hulle leuse is ""CONDTRUAMUS – ONS BOU"".



</doc>
<doc id="44332" url="https://af.wikipedia.org/wiki?curid=44332" title="Ansel Adams">
Ansel Adams

Ansel Easton Adams (* 20 Februarie 1902, † 22 April 1984) was 'n Amerikaanse fotograaf en omgewingsbewaarder wat veral vir sy swart-wit fotografieë van landskapstonele in die Amerikaanse Weste, veral die Yosemite Nasionale Park, bekendheid verwerf het. Een van sy mees befaamde fotografiese werke was "Moonrise, Hernandez, New Mexico".

Saam met Fred Archer het Adams die sogenaamde sone-stelsel (Engels "zone system") ontwikkel, 'n metode om die regte beligting van 'n foto te bepaal en die kontras van die gedrukte foto aan te pas. Die klaarheid en diepte, wat hy sodoende bereik het, het sowel sy eie fotografiese werk asook dié van sy leerlinge gekenmerk. Adams het - ongeag hulle grootte, gewig, voorbereidingstyd en filmkoste - oorwegend gebruik gemaak van groot-formaat-kameras aangesien hulle beeldresolusie steeds bygedra het om 'n buitengewone skerpte van sy foto's te bereik.

Saam met sy kollegas Edward Weston en Imogen Cunningham het Adams die "Group f/64" gestig. Hulle het later die fotografiese afdeling van die "Museum of Modern Art" geskep. Adams se tydlose en in visuele opsig indrukwekkende fotografiese werke word nog steeds vir kalenders, posters en boeke gebruik, en sy werk het sodoende vir 'n breë publiek maklik herkenbaar geword.


</doc>
<doc id="44333" url="https://af.wikipedia.org/wiki?curid=44333" title="Mededingingskommissie">
Mededingingskommissie

Die Mededingingskommissie is een van die drie liggame verantwoordelik vir die implementering van die Mededingingswet No 89 van 1998. Die ander twee liggame is die Mededingingstribunaal en die Mededingingsappélhof. Die Mededingingskommissie is gemoeid met die ondersoek en goedkeuring van samesmeltings en oornames asook sakepraktyke wat teen-mededingend mag wees. 

Die meeste ondersoeke behels die bepaling van die markmag van 'n firma (d.i. sy vermoë om prys basies onafhanklik van ander partye vas te stel) en hoe 'n bepaalde transaksie of praktyk markmag verhoog. Die verkryging van markmag is nie gewoonlik op sigself onwettig nie, solank die markmag nie op onreëlmatige wyse verkry word nie. 'n Voorbeeld van 'n onregmatige verhoging van markmag sou wees waar 'n firma sy bestaande markmag gebruik om ander firmas toegang tot 'n mark te ontsê om sodoende meer markmag te bekom. 

Markmag word tradisioneel gemeet deur middel van die markaandeel van die firma wat ondersoek word. Daar is egter toenemend 'n verskuiwing (in Suid-Afrika, maar veral in Europa) na 'n effek-gebaseerde benadering waar praktyke en transaksies beoordeel word o.g.v. die effek op die mark eerder as deur bloot markmag as indikator vir moontlik skadelike transaksies of praktyke te gebruik. Dit beteken dat selfs betreklik groot maatskappye transaksies met mekaar mag aangaan of sekere gedrag mag openbaar en dat dit nie noodwendig as teen-mededingend gesien sal word nie. 

In mededingingsbeleid kom die reg en die ekonomie direk met mekaar in kontak en ekonome en regslui werk gewoonlik nou saam in mededingingsake: regslui hanteer die tegniese regsaspekte van 'n saak terwyl ekonome hulle bystaan met spesialiskennis omtrent die werking van 'n betrokke mark.



</doc>
<doc id="44335" url="https://af.wikipedia.org/wiki?curid=44335" title="Mededingingsbeleid">
Mededingingsbeleid

Suid-Afrikaanse mededingingsbeleid word beliggaam in die Mededingingswet No 89 van 1998. Die wet het drie liggame tot stand gebring: die Mededingingskommissie, Mededingingstribunaal en die Mededingingsappélhof.



</doc>
<doc id="44339" url="https://af.wikipedia.org/wiki?curid=44339" title="Hefaistos">
Hefaistos

Hefaistos of Hephaistos (Grieks: Ἥφαιστος) was in die Griekse mitologie die god van tegnologie, grofsmede, ambagsmanne, metale, beeldhoukuns, vuur en vulkane. Hy is een van die twaalf Olimpiese gode wat op die berg Olimpus gewoon het. Sy eweknie in die Romeinse mitologie is Vulcanus.

Nes ander mitiese grofsmede, maar anders as die meeste ander gode, was Hefaistos kreupel en dit het hom ’n groteske voorkoms gegee in Griekse oë. Hy was die grofsmid van die gode en is in die nywerheidsgebiede van Griekeland, veral in Athene, aanbid. Die middelpunt van sy kultus was op die eiland Lemnos. Sy moeder was Hera.
Hefaistos se simbole was die hamer, aambeeld en tang, hoewel hy soms met ’n byl in die hand uitgebeeld word.

Hefaistos het die meeste van die gode se manjifieke toerusting gemaak, veral fyn metaaltoerusting wat spesiale kragte gehad het: Hermes se helm en sandale met vlerke, die Egisborsplate, Afrodite se gordel, Achilles se wapenrusting, Helios se strydwa en Eros se pyle en boog. Hefaistos se assistente was die chtoniese siklope. Hy het ook outomate van metaal gebou om vir hom te werk.

In een weergawe van die mite het Prometeus die vuur wat hy aan die mens gegee het, uit Hefaistos se oond gesteel. Hefaistos het ook die geskenk gemaak wat die gode aan die mens gegee het, die vrou Pandora en haar erdekruik. Hy het ook al die trone in die paleis van Olimpus gemaak.

Hefaistos word kreupel uitgebeeld, met misvormde voete wat soms agtertoe wys. Sy seun die Argonout Palaimonius was ook kreupel. Ander seuns van Hefaistos was die Kabeiroi op die eiland Samothrake; hulle is met die krap ("karkinos") verbind deur die leksograaf Hesychius, en met die byvoeglike naamwoord "karkinopous" ("met voete soos ’n krap"), wat dui op kreupelheid. Detienne en Vernant het ook gemeen die Kabeiroi was kreupel.

Hefaistos se Romeinse eweknie, Vulcanus, was ook kreupel. In sommige mites het Hefaistos vir homself ’n "stoel met wiele" gebou om beter oor die weg te kon kom.

Hefaistos is die enigste Olimpiese god wat van die berg Olimpus verban is en daarna teruggekeer het. Daar is twee weergawes daaroor, wat ook verduidelik hoekom hy dalk kreupel was.

In een weergawe was Hera so ontsteld dat sy so ’n groteske kind gebaar het dat sy hom van Olimpus afgegooi het. Hy het nege dae en nege nagte geval en in die see geland. Hy is grootgemaak deur die Okeaniede Tetis (moeder van Achilles) en Eurunome.

Toe hy ’n volwasse man was, het hy besluit om wraak op sy ma te neem en het hy vir haar ’n goue troon present gegee. Toe sy egter daarop gaan sit, kon sy nie weer opstaan nie. Eindelik is Hephiastos oorreed om na Olimpus terug te keer om haar te bevry.

In die ander weergawe het Zeus hom van Olimpus afgegooi omdat hy Hera vrygelaat het nadat Zeus haar ná ’n argument aan ’n goue ketting tussen hemel en aarde laat hang het. Hefaistos het die hele dag lank geval voordat hy op die eiland Lemnos geland het. Hy is deur die plaaslike volk, die Sintiërs, verpleeg tot hy weer gesond was en hier het hy ’n meesterlike vakman geword.

Albei dié weergawes kom voor in Homeros se "Ilias".

Omdat Hefaistos die standvastigste van die gode was, het Zeus vir hom Afrodite as vrou gegee om konflik oor haar onder die ander gode te voorkom.

Afrodite, wat nie baie in haar skik was met haar onooglike man nie, het ’n affair met Ares, die god van oorlog, begin. Eindelik het Hefaistos by Helios, die alsiende Son, van haar ontrouheid gehoor en ’n lokval vir hulle gestel. Terwyl die twee in die bed gelê het, het Hefaistos hulle in ’n onbreekbare ketting vasgevang wat so fyn was dat dit onsigbaar was. Hy het hulle na Olimpus gesleep om hulle voor die ander gode te verneder. Die gode het egter vir die naakte minnaars gelag en Poseidon het Hefaistos oorreed om hulle vry te laat in ruil daarvoor dat Ares ’n boete betaal.

In die "Ilias" is Hefaistos se vrou Aglaia ("Skoonheid"), die jongste van die Grasieë.

Hefaistos is aanvanklik deur die Grieke kolonialiste in Suid-Italië verbind met die vulkaangode Adranus van die berg Etna en die god Vulcanus van die Lipari-eilande.

In ’n Atheense mite word vertel dat Atena nie met Hefaistos wou trou nie weens sy onaantreklike voorkoms en omdat hy kreupel was. Toe hy kwaad word en haar hardhandig behandel, het sy uit sy bed verdwyn. Sy semen het op die aarde beland en Gaia swanger gemaak wat daarna die lewe aan Erichtonius van Athene geskenk het. Die surrogaatma het die kind vir Atena gegee om groot te maak onder die wakende oog van ’n adder.

Op die eiland Lemnos was sy vrou die seenimf Kabeiro, by wie hy twee metaalwerkgode gehad het met die naam die Kabeiri. In Sisilië was sy vrou die nimf Aitna en sy seuns twee gode van Sisiliese geisers met die naam die Paliki.

Die planetoïed 2212 Hefaistos wat in 1978 deur die Sowjet-sterrekundige Ljoedmila Tsjernich ontdek is, is na hom genoem.



</doc>
<doc id="44340" url="https://af.wikipedia.org/wiki?curid=44340" title="Afrodite">
Afrodite

Afrodite of Aphrodite (Grieks: Ἀφροδίτη) is in die Griekse mitologie die godin van liefde, skoonheid en seksuele begeerte. Sy is een van die twaalf Olimpiese gode wat op die berg Olimpus gewoon het. Volgens die Griekse digter Hesiodus het Kronos vir Uranos ontman en sy genitalieë in die see gegooi, en Afrodite het toe uit die seeskuim ("afros") ontstaan.

Vanweë haar skoonheid was die ander gode bang dat jaloesie oorlog tussen hulle sou veroorsaak en Zeus het haar toe aan Hefaistos as vrou gegee omdat hy nie as ’n bedreiging beskou is nie. Sy was egter voortdurend ontrou: Eers was sy Ares se minnares en later beide Adonis se minnares en surrogaatma.

Afrodite is ook bekend as Kupris (Dame van Siprus) en Kuterea na aanleiding van die twee plekke wat beweer dat sy daar gebore is (Siprus en Kythira). Haar eweknie in die Romeinse mitologie is Venus en haar simbole is die dolfyn, roos, mosselskulp, mirt, duif, mossie en swaan.

Benewens Venus het Afrodite verskeie ekwivalente, soos Inanna (Soemeries), Astarte (Fenisies), Astghik (Armeens) en Turan (Etruskies). Sy het ooreenkomste met die Indo-Europese daeraadgodinne soos Ushas of Aurora. Volgens Pausanias was die eerste mense wat haar kultus begin het, die Assiriërs.

In verskillende dele van Griekeland het sy verskillende name gehad, soos Akidalia, Kuterea, Pandemos en Kerigo. Later is daar afgesien van dié name en is die een naam Afrodite aanvaar.

Volgens een mite is Afrodite uit die seeskuim gebore en het sy op ’n mosselskulp gedryf nadat Kronos vir Uranos ontman en sy genitalieë in die see gegooi het, terwyl die Eriniërs uit Uranos se bloeddruppels ontstaan het.

Afrodite was daarvolgens dus van ’n vroeër generasie as Zeus. In die "Ilias" (Boek V) word ’n ander weergawe van haar geboorte gegee. Daarvolgens is sy die dogter van Dione. Later het sommige digters Zeus die pa van Afrodite gemaak.

Volgens Homeros is Afrodite in ’n oorlog om haar seun Eneas te beskerm, deur Diomedes gewond. Daarna het sy teruggekeer na haar moeder om vertroos te word. "Dione" is skynbaar ’n ekwivalent van Rea, die aardmoeder, wat Homeros na Olimpus verplaas het, en verwys na ’n hipotetiese oorspronklike Proto-Indo-Europese panteon, met die manlike hoofgod (Di-) wat deur die lug en donderweer verteenwoordig is, en die vroulike hoofgod (vroulike vorm van Di-) wat verteenwoordig is deur die aarde of vrugbare grond.

In ander mites is Afrodite die dogter van Talassa en Zeus.

Afrodite het geen kindertyd gehad nie. In elke mite en op elke uitbeelding word sy as ’n volwassene gebore, uit die staanspoor oneindig begeerlik. Sy word in baie van die latere mites uitgebeeld as ydel en humeurig. Hoewel sy een van die min gode van die Griekse panteon is wat inderdaad getroud was (met Hefaistos), het sy haar man dikwels verkul. Een van haar minnaars was Ares, die god van oorlog. Sy is een van die karakters wat ’n groot rol gespeel het in die oorspronklike oorsaak van die Trojaanse Oorlog: Nie net het sy Helena van Sparta (van Troje) vir Paris aangebied nie, maar die verleiding is voltooi toe Paris, toe hy Helena die eerste keer sien, gevul was met begeerte – en dit is Afrodite se terrein.

Vanweë haar ontsettende skoonheid was Zeus bang dat die ander gode oor haar sou oorlog maak. Hy het haar vir Hefaistos, die onaansienlike, kreupel god van grofsmede, as vrou gegee. Hefaistos was oorstelp van vreugde om met die godin van skoonheid te trou en het vir haar die mooiste juweliersware gemaak, onder andere ’n gordel wat haar nog onweerstaanbaarder vir mans gemaak het. Afrodite was egter ongelukkig in haar huwelik en het buite-egtelike verhoudings met onder andere Ares en Apollo gehad.

Afrodite is een van die sekondêre karakters in die "Verhaal van Eros en Psyche", wat in die 2de eeu geskryf is. Daarin was sy jaloers op die skoonheid van ’n sterflike vrou met die naam Psyche. Sy vra Eros toe om sy goue pyle te gebruik om Psyche verlief te maak op die lelikste man op aarde. Eros stem in, maar raak self verlief op Psyche toe hy homself per ongeluk met ’n goue pyl prik.
Hy laat haar na ’n berg gaan waar sy haar onsterflike man sou ontmoet soos dit in ’n orakel aan haar ouers openbaar gemaak is. Daar wag hy vir haar, maar verbied haar om die lampe aan te steek sodat sy hom nie erken nie. Toe sy ná talle passievolle nagte saam met Eros een nag ’n lamp aansteek terwyl hy slaap en hom herken, word hy wakker en vlug weg van haar.
Aan die einde van die verhaal, waarin Afrodite vir Psyche ’n paar onmoontlike take gee om te voltooi, vind Eros haar weer en smeek Zeus en Afrodite vir hul toestemming om met haar te mag trou. Hulle stem in en Zeus maak Psyche onsterflik.

Afrodite het op hul bruilof gedans en hulle het hul kind wat daarna gebore is Plesier genoem, of in die Romeinse mitologie Voluptas.

Afrodite was Adonis se minnares en sy surrogaatma. Kinuras, die koning van Siprus, het ’n pragtige dogter, Mirra, gehad. Toe Mirra se ma beweer haar dogter is mooier as Afrodite, straf die godin vir Mirra met ’n oneindige seksuele begeerte vir haar eie pa. Kinuras vind dit weersinwekkend, maar Mirra vermom haar as ’n prostituut om snags by haar pa te kan slaap. Toe word sy swanger en word deur Kinuras uitgevang. Hy jaag haar weg met ’n mes en Mirra vlug terwyl sy tot die gode bid. Die gode hoor haar en verander haar in ’n mirreboom sodat haar pa haar nie kan vermoor nie. Eindelik pleeg Kinuras selfmood om sy familie se eer te red.

Mirra skenk die lewe aan Adonis. Toe Afrodite by die boom verbyloop en die seuntjie sien, voel sy jammer vir hom, sit hom in ’n boks en neem hom na Hades (die onderwêreld) sodat Persefone vir hom kan sorg. Adonis word ’n uiters aantreklike man en Afrodite gaan hom eindelik haal. Persefone wil hom egter nie teruggee nie en die twee godinne begin so baklei dat Zeus tussenbeide moet tree. Hy verklaar dat Adonis ’n derde van die jaar by Afrodite sal bly, ’n derde van die jaar by Persefone en die ander derde by wie hy wil. Natuurlik kies hy vir Afrodite.

Adonis was ’n groot jagter en Afrodite het saam met hom aan die sport begin deelneem om naby hom te kan wees. Ná ’n ruk het sy skuldig begin voel oor haar pligte wat sy versuim en besluit toe om vir ’n ruk huis toe te gaan. Voor sy weg is, waarsku sy Adonis egter om nooit ’n dier te jag wat geen vrees toon nie. Kort ná haar vertrek kom Adonis op ’n wildebeer af. Hy vergeet van Afrodite se waarskuwing en maak jag op die beer. Dis egter nie lank nie, toe is Adonis die een wat vlug. Die beer haal hom in en kastreer hom, waarna Adonis hom doodbloei. Afrodite is te laat om hom te red en die treurende godin laat toe anemone groei waar sy bloed val.

Ná sy dood gaan Adonis terug na die onderwêreld, waar Persefone verheug is om hom te sien. Eindelik besef Afrodite waar hy is en haas haar na die onderwêreld om Adonis te gaan haal. Die twee godinne stry weer so erg dat Zeus tussenbeide moet tree. Dié keer gee hy Adonis vir ses maande van die jaar aan Afrodite en die ander ses maande van die jaar aan Persefone.




</doc>
<doc id="44341" url="https://af.wikipedia.org/wiki?curid=44341" title="Ares">
Ares

Ares (Grieks: Άρης) is in die Griekse mitologie ’n seun van Zeus en Hera. Hy is een van die twaalf Olimpiese gode wat op die berg Olimpus gewoon het. Hoewel hy bekend is as die god van oorlog, word hy eerder verbind met onvoorspelbare geweld.

Ares is die god van oorlog. Die etimologie van sy naam word tradisioneel verbind met die Griekse woord "ἀρή" ("are"): "verderf, vloek, ruine, verwensing". Daar kan dalk ook ’n verband wees met die naam van die Romeinse god Mars via die Proto-Indo-Europese "M̥rēs"; vergelyk die Antieke Griekse woord "μάρναμαι" ("marnamai"), "om te veg, om oorlog te maak", of Hindi "marna", "om dood te maak".

Ares is onder die Hellene die meeste wantrou. Hoewel sy halfsuster Atena ook ’n oorloggod was, was haar terrein eerder strategiese oorlogvoering, terwyl Ares verbind is met onvoorspelbare geweld. Atena en Ares was vyande. Hy is ver weg gebore, tussen die oorloglustige en barbaarse mense van Thrasië, waarheen hy teruggekeer het nadat sy verhouding met Afrodite aan die lig gekom het.

Ares ry ’n vierperdewa – ’n strydwa wat deur vier onsterflike, vuurspuwende hingste met goue tome ("Ilias" v.352) getrek word. Hy kan tussen die gode uitgeken word aan sy bronswapenrusting; in gevegte hou hy ’n spies vas. Sy heilige voëls is die houtkapper, die ooruil en, veral in die suide, die aasvoël. In Sparta is die chtoniese nagtelike offerandes van ’n hond aan Enialios opgeneem in die kultus van Ares. ’n Offerande kan aan hom gebring word op die vooraand van ’n geveg om sy guns te wen.

In die "Ilias" (v.890ff) maak Ares oorlog en toe hy gewond word, keer hy terug na Zeus, wat hom gesond maak, maar met kwaai woorde. Daarna gaan Ares reguit terug om te gaan veg met ’n skild in die hand.

’n Seun van Ares, Kuknos (Κύκνος) van Masedonië, word genoem wat so moorddadig was dat hy ’n tempel probeer bou het met die kopbene en beendere van reisigers. Herakles het dié monster doodgemaak en hom so die wraak van Ares op die hals gehaal, vir wie Herakles toe gewond het.

Ares was ook die minnaar van die godin Afrodite. Uit hul verhouding is die minder belangrike gode Eros, Anteros, Fobos, Deimos, Harmonia en Adrestia gebore. Terwyl Eros en Anteros meer by hul ma betrokke was, het Adrestia graag haar pa nagedoen en hom dikwels vergesel oorlog toe.

Ares het Poseidon eenkeer kwaad gemaak deur sy seun Halirrotios dood te maak nadat hy ’n ander dogter van die god van oorlog, Alkippe, beledig het. Poseidon het Ares voor ’n regbank van die Olimpiese gode gedaag wat op ’n heuwel in Athene gehou is. Ares is onskuldig bevind en hierdie voorval het volgens oorlewering aanleiding gegee tot die naam Areopagus (of Heuwel van Ares), wat later beroemd geword het as ’n geregshof.



</doc>
<doc id="44344" url="https://af.wikipedia.org/wiki?curid=44344" title="Chtoniese gode">
Chtoniese gode

Chtoniese gode (Grieks: θεοί χθόνιοι; χθόνιος; "theoi chtheonioi, chthonios") is gode met betrekking tot die aarde en veral die onderwêreld. Die term word veral gebruik om onderskeid te tref tussen die gode in die Griekse mitologie.

Die Griekse "chthon" (χθών) is een van die vele woorde wat die Grieke het vir "aarde". Dit verwys eerder na die binnekant van die aardbodem as na die oppervlak (soos met die woord "gaea") of na ’n gebied (soos met die woord "chora").

Die chtoniese gode vind hul wortels in ’n ou Mediterreense tradisie wat verbind word met vondste in Anatolië. Die siklus van die natuur, asook dié van die lewe en die verdere lewe ná die dood, is die belangrikste take waarmee hierdie gode hulle besig hou.

Terwyl die term "chtonies" vandag gebruik word om gode aan te dui, het die antieke Grieke terme soos "chthonie" en "chthonios" in ’n meer spesifieke betekenis gebruik, naamlik om te verwys na die manier waarop mense offerandes aan die gode gebring het. So is hele diere verbrand en aan die gode geoffer.

Hoewel chtoniese gode veral verbind is met vrugbaarheid, was hulle nie die enigste gode vir wie dit belangrik was nie. Demeter en Persephone het albei te doen gehad met die vrugbaarheid van die grond, hoewel Demeter ’n tipiese Olimpiese kultus en Persephone ’n chtoniese kultus gehad het.

Die onderskeid is ook nie baie duidelik nie. Sommige Olimpiese gode, soos Hermes en Zeus, is gelykgestel aan chtoniese gode en hulle het ook chtoniese offerandes ontvang. Ook Herakles en Asklepios kon as óf Olimpiese óf chtoniese gode beskou word, na gelang van die plek.




</doc>
<doc id="44345" url="https://af.wikipedia.org/wiki?curid=44345" title="Sater">
Sater

Saters (Grieks: Σάτυροι, "Satiroi") in die Griekse mitologie is ’n groep manlike geselle van Pan en Dionysus wat in die berge en woude hou — vroulike saters is later deur digters bedink. Hulle word dikwels verbind met wellus en word meestal uitgebeeld met permanente ereksies.

Die hoof van die saters was Silenus, ’n minder belangrike god wat (nes Hermes en Priapus) met vrugbaarheid verbind is.
Saters word op kruike uitgebeeld as sterk gebou met plat neuse, groot gepunte ore, lang krulhare en volbaarde. Hulle het hul bok-agtige voorkoms gekry van ’n latere Romeinse samesmelting met Faunus, ’n sorgelose natuurgees met dieselfde eienskappe wat met die Griekse god Pan verbind is. Saters word dus in Latynse letterkunde dikwels beskryf as wesens met die bolyf van ’n man en die onderlyf en stert van ’n bok, in teenstelling met Griekse beskrywings van saters met die stert van ’n perd. Saters word dikwels in Romeinse kunswerke uitgebeeld met bokhorings.

Saters word beskryf as ondeund maar skaam, gevaarlik maar lafhartig. Hulle hou van vroue en wyn en is gereed vir enige fisieke plesier. Hulle hou daarvan om saam met die nimfe te dans, oor wie hulle ’n obsessie het, en het ’n spesifieke dansvorm, sikinnis. Vanweë hul liefde vir wyn word hulle dikwels uitgebeeld met wynglase in die hand, en hulle versier dikwels wynglase.

In vroeëre Griekse kuns is saters oud en lelik, maar later word hulle jonger en mooier. Hierdie transformasie en vermensliking van die saters kom voor regdeur latere Griekse kunswerke. Dieselfde het gebeur met byvoorbeeld Medusa en die Amasones, wat tradisioneel uitgebeeld is as barbaars en onbeskaaf.

Ouer saters is bekend as "sileni" en die jongeres as "satyrisci". Griekse geeste bekend as die Calicantsars het ’n merkbare ooreenkoms met saters; hulle het bok-ore en bok- of donkievoete, is baie harig en hou van vroue en dans.



</doc>
<doc id="44347" url="https://af.wikipedia.org/wiki?curid=44347" title="Chaos (mitologie)">
Chaos (mitologie)

Chaos (Grieks: Χαος, "Khaos", "leegte") is in die Griekse mitologie die niks waaruit die eerste Griekse gode ontstaan het. Dit is ’n eindelose gat waarin alles val; nie na onder nie, want geen oriëntasie is moontlik nie, maar na alle kante toe. Uit hierdie uitgestrekte en duistere wanorde het orde ontstaan in die vorm van die Aarde. Die kinders van Chaos het saam met hul vader die berge, die see en die hemel geskep. Hulle het ook 12 Titane, 3 siklope en 3 reuse met honderd arms elk gemaak. Van die 12 Titane is Okeanos, Iapetos en Kronos die bekendste.

In "Teogonie" van Hesiodus word genoem dat die eerste bestaande objekte uit die niks van Chaos ontstaan het; sy kinders Nyx (die nag), Erebos (die duisternis), Eros (die liefde), Gaia (die aarde) en Tartaros (die onderwêreld). Volgens sommige bronne het die laaste twee gode egter onafhanklik van Chaos ontstaan.

Volgens Hesiodus het die skepping van lewe in die godewêreld op twee maniere geskied: óf deur seksuele interaksie óf deur deling. Dit is opvallend dat baie "slegte" gode, wesens en hul konsepte (dood, sarkasme, misleiding, ens.) in die Griekse mitologie gebore is op die laasgenoemde manier van voortplanting.

In "Metamorfoses" van Ovidius word Chaos beskryf as ’n ruwe, onverwerkte massa: leweloos, ongefatsoeneer en onaangepas. Die moderne betekenis van die woord "chaos" is dan ook "totale wanorde".

In Chaos was al die saad opgesluit wat later sou groei tot alle bestaande materie.


</doc>
<doc id="44348" url="https://af.wikipedia.org/wiki?curid=44348" title="Sikloop">
Sikloop

’n Sikloop of eenoog (Grieks: κύκλωψ; "ronde-oog" van κύκλος, "sirkel", en ὤψ, "oog") is ’n figuur uit die Griekse mitologie. Siklope is woeste reuse met net een oog. Hulle woon saam op die helling van die berg Etna op Sisilië, ver weg van die beskaafde wêreld. Hulle leef van landbou en veeteelt en het baie skape. Volgens Homeros eet hulle ook kinders.

Die eerste siklope, Steropes, Brontes en Arges, was die kinders van Gaia en Uranus. Hulle was die assistente van die god van die grofsmede, Hefaistos. Hulle het vir Zeus sy weerligstraal, vir Poseidon sy drietandvurk en vir Hades sy onsigbaarheidshelm gemaak.

In die "Odussee" van Homeros kom Odusseus in een van sy omswerwinge op ’n eiland van die siklope uit. Hy word saam met twaalf van sy manne gevange geneem en in die grot van die sikloop Polifemos, ’n seun van Poseidon, aangehou. Polifemos eet elke dag twee van Odusseus se manne op. Nadat hulle hom een aand dronk gemaak en sy oog uitgesteek het, vlug Odusseus en die res van sy manne eindelik.


</doc>
<doc id="44351" url="https://af.wikipedia.org/wiki?curid=44351" title="Donga">
Donga

Donga was 'n Suid-Afrikaanse veeltalige literêre tydskrif wat in breëbladkoerantformaat uitgegee is tussen 1976 en 1978. Die tydskrif is deur 'n groep jonger Afrikaanse skrywers gestig wat nou geassosieer was met die Taurus uitgewer. Donga is deur Welma Odendaal en Rosa Keet voorgestel wat ook aanvanklike meeste van die redigeerwerk behartig het. Donga was uitdruklik teen Apartheid gekant. Dit het nie-realistiese literêre vorms, Marxisme-georiënteerde style van kulturele kommentaar en nuwe opkomende skrywers ondersteun. Dit was ook gekant teen die gevestigde liberale tradisie.

Die vierde uitgawe van Donga is deur die staat verban toe besware teen die morele aard van die tydskrif gemaak is. Die jong skrywer en akademikus Mbulelo Mzamane het by die redaksie aangesluit wat gelei het tot noue bande met Medupe, die kortstondige Swart skrywersgroep wat in 1977 gevorm is. In die sesde uitgawe van Donga is die tydskrif se verbintenis met Medupe aangekondig wat die aandag van die Veligheidspolisie op Donga sou laat fokus. Odendaal is ondervra en haar huis en die Donga se drukker is deursoek. Die polisie het die sewende uitgawe by die Publikasieraad ingehandig. Op 7 Oktober 1977 is bepaal dat die Septemberuitgawe verban moes word omdat dit "obseen", "skadelik vir rasseverhoudinge" en "opruiend" was. Die volgende uitgawe was toegewy aan Breyten Breytenbach wat op daardie stadium gevangenisstraf vir aanklagte van terrorisme uitgedien het. Toe dit aan die raad voorgelê is, is dit en alle toekomstige uitgawes van die blad verban.

Die uitgewers het gepoog om hulle projek aan die lewe te hou deur onmiddellik 'n opvolg publikasie genaamd "Inspan" uit te gee. Dit sou egter net vir twee uitgawes oorleef voor dit ook verban is.


</doc>
<doc id="44352" url="https://af.wikipedia.org/wiki?curid=44352" title="Patna">
Patna

Patna (Hindi: पटना) is die hoofstad van die Indiese deelstaat van Bihar. Die stad lê aan die suide oewer van die Gangesrivier en met 1 697 976 inwoners is Patna die 14de grootste stad in die land. Patna is ook een van die oudste nedersettings ter wêreld en is omtrent 2500 jaar oud.


</doc>
<doc id="44366" url="https://af.wikipedia.org/wiki?curid=44366" title="Turkse Republiek van Noord-Siprus">
Turkse Republiek van Noord-Siprus

Die Turkse Republiek van Noord-Siprus (Turks: "Kuzey Kıbrıs Türk Cumhuriyeti") of kort Noord-Siprus ("Kuzey Kıbrıs") is volgens internasionale reg deel van Siprus. Die "de facto" onafhanklike republiek word slegs deur Turkye as onafhanklike land erken.

Die Turkse Republiek van Noord-Siprus bestaan sedert 1974 en op 15 November 1983 het Noord-Siprus sy onafhanklikheid verklaar. Die Republiek is in die noordelike deel van Siprus geleë en die hoofstad is Noord-Nicosia ("Lefkoşa"). Die Turkse Republiek van Noord-Siprus het 'n bevolking van 286 257 in 2011 gehad en 'n oppervlakte van 3 355 km². Die oplossing van die Siprus-konflik is een van die voorwaardes vir die toetreding van Turkye tot die Europese Unie.




</doc>
<doc id="44371" url="https://af.wikipedia.org/wiki?curid=44371" title="Makro-ekonomie">
Makro-ekonomie

Makro-ekonomie is gemoeid met die studie van ekonomiese verwantskappe op die makro-, en gewoonlik die nasionale vlak. Die vakgebied word tradisioneel verdeel in twee studierigtings: sakesiklusteorie en groeiteorie. Waar die vak vroeër in verskeie denkskole verdeel was, is sodanige skoolvorming vandag minder algemeen en is makro-ekonome veel meer op empiriese ondersoek ingestel. Empiriese navorsing impliseer dat ekonome vandag veel meer wetenskaplik met ekonomiese data omgaan – iets wat nie noodwendig deur getrouheid aan 'n bepaalde denkskool gedien word nie. Trouens, die totale versameling van kennis waaroor die meeste makro-ekonome saamstem is 'n samevoeging van insigte uit verskeie denkskole.


</doc>
<doc id="44373" url="https://af.wikipedia.org/wiki?curid=44373" title="Poseidon">
Poseidon

Poseidon (Grieks: Ποσειδῶν) was in die Griekse mitologie die god van die see, perde en, as "Die Aardskudder", van aardbewings. Hy is een van die twaalf Olimpiese gode, maar het in ’n paleis onder die see gewoon. Poseidon het baie kinders gehad. Daar is ’n lofsang van Homerus aan Poseidon, wat die beskermheer van baie Hellenistiese stede was, hoewel Atena hom geklop het in die stryd om Athene.

Poseidon het nuwe eilande geskep en die see laat bedaar. As hy beledig of geïgnoreer is, het hy met sy drietandvurk op die grond geslaan en woeste fonteine, aardbewings, verdrinkings en die sink van bote veroorsaak. Matrose het tot Poseidon gebid vir ’n veilige vaart en het soms perde verdrink as ’n offerande.

In Griekse kuns ry hy ’n strydwa wat deur ’n hippokampus (seeperd) getrek word, of deur perde wat op die see kan hardloop. Sy simbole was die drietandvurk, vis, dolfyn, perd en bul. Hy het in ’n paleis op die seebodem gewoon wat van korale en edelstene gemaak was.

Poseidon was die seun van Kronos en Rea. In die meeste weergawes van die mite is hy nes sy broers en susters, behalwe Zeus, ná sy geboorte deur sy pa ingesluk en later deur Zeus gered.

In sommige weergawes van die mite spring hy egter nes Zeus dié lot vry. Hy word gered deur Rea, wat hom tussen ’n trop lammers versteek en voorgee sy het die lewe aan ’n hingsvul geskenk. Sy gee dié vir Kronos om in te sluk. Volgens Diodorus Siculus is Poseidon op Rodos grootgemaak en Zeus op Kreta.

Volgens die "Ilias" het Poseidon die see gekry toe die wêreld in drie verdeel is tussen hom, Zeus en Hades. Zeus het die lug gekry en Hades die onderwêreld.

Atena het die beskermpersoon van die stad Athene geword nadat sy ’n kompetisie teen Poseidon gewen het. Poseidon het egter ’n teenwoordigheid op die Akropolis behou in die vorm van sy surrogaat, Erechteus.

Op ’n Atheense fees het die twee gode ooreengekom dat elk vir die Atheners ’n geskenk sal gee, en dié sou dan kon kies watter een hulle wil hê. Poseidon het met sy drietandvurk op die grond geslaan en ’n fontein het ontstaan. Die water was egter sout en nie baie bruikbaar nie. Atena het vir hulle ’n olyfboom gegee. Die Atheners het die olyfboom gekies, en daarmee saam vir Atena as hul beskermpersoon, want die olyfboom het aan hulle hout, olie en kos verskaf.

Poseidon was so kwaad dat hulle hom nie gekies het nie dat hy ’n groot vloed na die Attika-vlakte gestuur het om hulle te straf. Die induiking wat deur Poseidon se vurk gemaak en met sout water gevul is, is omring deur die noordelike muur van die Erechteum en is onbedek gelaat.

Die kompetisie tussen Atena en Poseidon was die onderwerp van die reliëfwerk aan die westelike kroonlys van die Parthenon, die eerste gesig wat besoekers begroet het.

Nadat Poseidon en Apollo vir Zeus beledig het, het laasgenoemde hulle gestuur om koning Laomedon van Troje te dien. Hy het hulle ’n groot muur om die stad laat bou en belowe om hulle aansienlik daarvoor te vergoed, ’n belofte wat hy toe verbreek het. Uit wraak, voor die Trojaanse Oorlog, het Poseidon ’n seemonster gestuur om Troje aan te val. (Dit is later deur Perseus doodgemaak.)

In die "Ilias" was Poseidon die Grieke goed gesind en het hy hulle op verskeie geleenthede gehelp om teen die Trojaanse magte te veg. In Boek XX help hy die Trojaanse prins Eneas egter teen Achilles.

In die "Odussee" haat Poseidon vir Odusseus nadat hy sy seun, die sikloop Polifemus, se oog uitgesteek het. Hy verhoed jare lank dat Odusseus huiswaarts kan keer.

Poseidon se lewensmaat was Amfitrite, ’n nimf en antieke seegodin, die dogter van Nereus en Doris. Hy het ook baie helde by talle ander vroue verwek. Hy was vermoedelik die pa van die broemde Teseus.

’n Sterflike vrou, Turo, was getroud met Kreteus (by wie sy ’n seun, Eson, gehad het). Sy was egter verlief op Enipeus, ’n riviergod wat haar attensies verwerp het. Een dag het Poseidon, vol begeerte na Turo, homself as Enipeus vermom. Uit dié voorval is die tweelinghelde Pelias en Neleus gebore.

Poseidon het ook ’n verhouding gehad met Alope, sy kleindogter deur Kerkuon, en daaruit is die Attiese held Hippotoon gebore. Kerkuon het sy dogter daarna lewend laat begrawe, maar Poseidon het haar in ’n fontein, die Alope naby Eleusis, verander.

Poseidon het Amumone van ’n wellustige sater gered en toe die kind Nauplios by haar verwek.

Nadat hy Kaineus verkrag het, het Poseidon haar versoek toegestaan en haar in ’n manlike stryder verander.

Nie al Poseidon se kinders was menslik nie. In een mite het hy na Demeter gevry. Sy het hom egter verwerp en haar in ’n merrie verander sodat sy tussen ’n trop perde kon wegkruip. Hy het besef wat gebeur het, hom in ’n hings verander en haar verkrag. Hul kind was ’n perd, Arion, wat soos ’n mens kon praat.

Poseidon het ook seks met Medusa op die vloer van ’n tempel in Athene gehad. Atena het Medusa toe in ’n monster verander. Toe sy later deur die held Perseus onthoof is, het Chrusaor en Pegasus uit haar nek voortgekom. Verder was daar Triton, die meerman; Polifemos, die sikloop; en Aloadai, die reuse.

’n Lys van Poseidon se kinders:



</doc>
<doc id="44374" url="https://af.wikipedia.org/wiki?curid=44374" title="Hera">
Hera

Hera (Grieks: Ήρα) was in die Griekse mitologie die vrou en ouer suster van Zeus en die dogter van Kronos en Rea. Sy was die godin van die huwelik en van vroue en een van die twaalf Olimpiese gode wat op die berg Olimpus gewoon het.

Haar eweknie in die Romeinse mitologie was Juno. Die koei, en later die pou, was vir haar heilig. Hera word uitgebeeld as ’n majestueuse en nors vrou, dikwels met ’n kroon op die kop. Sy hou soms ’n granaat in haar hand wat die embleem van vrugbare bloed en die dood is.

Sy was bekend vir haar jaloesie en wraakgierigheid, veral teenoor Zeus se minnaresse en hul kinders, maar ook teenoor sterflikes wat haar te na gekom het, soos Pelias. Paris het haar beledig deur Afrodite te kies as die heel mooiste godin, en sy het haar daarvoor gehaat.

In kunswerke word Hera se wa getrek deur poue, voëls wat die Grieke nie geken het voor die verowerings van Alexander die Grote nie. Die poumotief het in die Renaissance herleef in die ikonografie wat Hera en Juno verbind het.

Hera is veral as "Argive Hera" ("Hera Argeia") aanbid in haar heiligdom tussen die voormalige stadstate Argos en Misene, waar feeste ter ere van haar "Heraia" genoem is. Daar was ook tempels vir haar in Olimpië, Korinthe, Tiryns, Perachora en die heilige eiland Delos. Sy is dalk die eerste god vir wie ’n onderdaktempel gebou is – omstreeks 800 v.C. by Samos. Dit is later vervang deur die Heraion, een van die heel grootste Griekse tempels.

Hera is ouer as Zeus. Homeros stel haar verhouding met hom baie delikaat in die "Ilias" waar sy vir Zeus sê: "Ek is Kronos se oudste dogter, en ek is nie net geëerd om daardie rede nie, maar ook omdat ek jou vrou is en jy die koning van die gode is."

Hoewel Zeus dikwels "Zeus Heraios" ("Zeus, man van Hera") genoem word, behandel Homeros haar nie met baie respek in latere weergawes van die mite nie: Dit lyk of sy die grootste deel van haar tyd bestee om wraakplanne te smee teen die nimfe wat deur haar man verlei word.

Hera is veral bekend as die godin van vroue, maar huwelike val ook onder haar. Sy is ook as maagd aanbid: Volgens oorlewering was daar ’n driedubbele standbeeld van Hera as maagd, beskermvrou en geskeide. Die tempel vir haar naby Argos was ook gewy aan Hera die Maagd.

Hera is wel die godin van die huwelik en is ’n argetipe van die eenwording in die huweliksbed, maar sy is nie ’n wonderlike ma nie. Haar wettige kinders by Zeus is Ares, Hebe, Eris (die godin van onenigheid) en Eileitia (die godin van geboorte). Hera was jaloers toe Atena, Zeus se dogter by Metis, gebore is en daarom het sy Hefaistos alleen verwek. Sy was volgens een mite so afgestoot deur sy voorkoms dat sy hom van die berg Olimpus afgegooi het. In alternatiewe weergawes het sy al die kinders wat gewoonlik as hare en Zeus s’n beskou word, alleen verwek.

Hefaistos het wraak geneem omdat Hera hom verwerp het deur vir haar ’n troon te bou, maar nadat sy daarop gaan sit het, kon sy nie weer opstaan nie. Hy het geweier om haar te bevry, totdat Dionisos hom dronk gemaak en na Olimpus teruggeneem het. Hy het Hera bevry nadat hy Afrodite as vrou gekry het.

Hera was die stiefma en vyand van Herakles, wat "Hera-beroemde" genoem is ter ere van haar. Toe Alkmene swanger was met Herakles, het Hera verhoed dat sy kraam deur haar bene te knoop. Haar planne is in die wiele gery deur ’n diensmeisie wat vir haar gesê het Alkmene het reeds gekraam. Hera het haar toe in ’n wesel verander.

Toe Herakles nog ’n baba was, het Hera twee adders gestuur om hom dood te maak terwyl hy in sy wiegie lê. Herakles het met elke hand ’n slang verwurg en is deur sy oppasser gevind waar hy met die twee lewelose reptiele speel.




</doc>
<doc id="44375" url="https://af.wikipedia.org/wiki?curid=44375" title="Kronos">
Kronos

Kronos (Grieks: "Κρόνος") was in die Griekse mitologie die leier en die jongste van die eerste generasie Titane, goddelike afstammelinge van Gaia, die Aarde, en Uranos, die Lug. Hy het sy pa omvergewerp as leier en het tydens die sogenaamde Goue Era regeer tot hy weer deur sy seuns Zeus, Hades en Poseidon omvergewerp en in Tartarus gevange gehou is. Sy eweknie in die Romeinse mitologie is Saturnus.

Vanweë sy verbintenis met die voortreflike Goue Era is Kronos aanbid as ’n god van die landbou en die oes. Hy word gewoonlik uitgebeeld met ’n sekel wat hy gebruik om gewasse te oes; dit is ook die wapen waarmee hy Uranos ontman en omvergewerp het.

In antieke mites is Kronos afgunstig op die mag van Uranos, sy pa en die heerser van die heelal. Uranos haal hom die vyandskap van Kronos se ma, Gaia, op die hals toe hy haar reusagtige jongste kinders, die honderdhandiges met hul honderd arms en die siklope, in Tartaros wegsteek. Gaia maak ’n groot sekel en probeer Kronos en sy broers oorreed om Uranos te ontman.
Net Kronos is bereid om dit te doen. Toe Gaia Uranos daarna in ’n lokval lei, val Kronos hom met die sekel aan, sny sy genitalieë af en gooi dit in die see. Van Uranos se bloed, of in sommige weergawes sy semen, wat op die aarde geval het, is die gigante, Eriniërs en Meliae verwek. Uit sy genitalieë wat in die see gegooi is, is 'n wit skuim vervaardig waaruit die godin Afrodite ontstaan het.

Nadat hy Uranos omvergewerp het, het Kronos die honderdhandiges, gigante en siklope weer gevange geneem en die draak Kampe aangestel om hulle te bewaak. Hy en sy suster Rea het toe die troon bestyg as koning en koningin. Hierdie periode van Kronos se bewind word die Goue Era genoem, want die mense van daardie tyd het geen behoefte aan wette en reëls gehad nie; alles wat almal gedoen het, was reg en daar was geen immoraliteit nie.

Gaia en Uranos het voorspel dat Kronos deur sy eie kind omvergewerp sou word, nes hy sy pa omvergewerp het. Nadat hy die gode Demeter, Hera, Hades, Hestia en Poseidon by Rea verwek het, het hy hulle net ná hul geboorte ingesluk om die voorspelling te voorkom. Toe die sesde kind, Zeus, gebore word, het Rea vir Kronos ’n klip, in klere toegedraai, gegee en hy het dit ingesluk. Rea het Zeus toe in Kreta weggesteek, waar hy grootgeword het.

Volgens sommige weergawes van die mites is hy grootgemaak deur 'n bok met die naam Amaltea, terwyl Kouretes, gepantserde manlike dansers, hul hande geklap en geskree het om genoeg geraas te maak om die baba se gehuil vir Kronos weg te steek. In ander weergawes van die mite is Zeus grootgemaak deur die nimf Adamantea, wat Zeus weggesteek het deur hom aan 'n tou van 'n boom te laat hang. Nog weergawes van die mites sê dat Zeus deur sy ouma, Gaia, grootgemaak is.

Toe Zeus ’n volwasse man was, het hy Kronos gedwing om die klip en sy broers en susters in omgekeerde volgorde op te bring. Daarna het hy die honderdhandiges, gigante en siklope vrygelaat en met hulle hulp het Zeus en sy broers Kronos se bewind omvergewerp in ’n dekade lange oorlog, die Titanestryd. Baie van die Titane is daarna in Tartaros gevange gehou.

'n Ster (HD 240430) is in 2017 na hom vernoem toe dit na bewering sy planete ingesluk het.



</doc>
<doc id="44376" url="https://af.wikipedia.org/wiki?curid=44376" title="Okeanos">
Okeanos

Okeanos (Grieks: Ὠκεανός) was in die Griekse mitologie ’n seegod en Titaan. Hy is die verpersoonliking van die oseaan, wat deur die antieke Grieke beskou is as ’n enorme rivier wat om die plat aarde loop. Okeanos was ook in beheer van die opkoms en ondergang van die hemelliggame: Helios (die son), Selene (die maan) en die sterre.

Volgens sommige geleerdes is Okeanos eers verbind met al die sout watermassas van die aarde, dus ook die Middellandse See. Namate die Grieke se kennis uitgebrei het, is hy al hoe meer beskou as die water ver van Griekeland waarvan min bekend was. Poseidon het volgens hulle oor die Middellandse See geheers.

Op Griekse uitbeeldings het Okeanos dikwels ’n gespierde bolyf en die onderlyf van ’n slang. Hy het ’n lang baard gehad met een of twee horings op sy kop.

Hy was die oudste van die Titane, die kinders van Uranus en Gaia. Hy en sy suster Tetis het saam 3 000 kinders gehad: die Okeaniede, seenimfe wat die verpersoonliking van alle vorme van water was. Hy was ook die vader van die Potamiede (die riviergode) en die Serkope (twee aapagtige diewe).

In die meeste weergawes van die mite oor die Titanestryd neem Okeanos (asook Temis en sy neef Prometeus) nie deel aan die gevegte nie. Hy kies nie kant nie en neem nie deel aan die opstand teen sy pa, Uranos, nie. Daardeur het hy afgesonder geraak van sy broers en susters.


</doc>
<doc id="44377" url="https://af.wikipedia.org/wiki?curid=44377" title="Nyx">
Nyx

Nyx, soms ook Nuuks, is in die Griekse mitologie die oergodin van die nag. Sy was deel van die skepping van die aarde en was die moeder van ’n paar verpersoonlikende gode soos Hipnos (slaap) en Tanatos (die dood). Sy kom selde in die mites voor, maar was duidelik baie magtig en beeldskoon.

In Hesiodos se "Teogonia" is Nyx gebore uit Chaos; sy het baie kinders en hul name is veelseggend. Saam met Erebos, die god van skadu's en donkerte, verwek sy onder andere Eter (atmosfeer) en Hemera (dag). Later, op haar eie, verwek sy Momus (blaam), Ponos (werk), Moros (noodlot), Tanatos (die dood), Hipnos (slaap), Charon (aan die stuur van die veerboot na Hades), die Oneiroi (drome), die Hesperiede, die Keres en die skikgodinne, Nemesis (vergelding), Apate (misleiding), Filotes (vriendskap), Geras (ouderdom) en Eris (onmin).

In sy beskrywing van Tartaros sê Hesiodos dat Hemera (dag), Nyx se dogter, Tartaros verlaat het nes Nyx dit binnegegaan het; wanneer Hemera teruggekeer het, is Nyx daar weg (dus die wisselwerking tussen dag en nag).

In Boek 14 van Homeros se "Ilias" is daar ’n aanhaling van Hipnos, die god van slaap, waarin hy Hera herinner aan ’n guns wat hy haar bewys het toe hy Zeus aan die slaap laat raak het. Hy het dit voorheen ook al gedoen en Hera só in staat gestel om groot ongeluk oor Herakles te bring. Zeus was woedend en sou Hipnos in die see gewerp het, maar dié het na sy ma, Nyx, gevlug. Zeus was bang vir haar en het sy woede beteuel – en so het Hipnos Zeus se wraak vrygespring. Wanneer hy daarna met Zeus te doen gekry het, het hy telkens na sy ma gevlug.







</doc>
<doc id="44378" url="https://af.wikipedia.org/wiki?curid=44378" title="Oidipus">
Oidipus

Oidipus (Grieks: Οἰδίπους; "Oidípous", letterlik "geswolle voet") was in die Griekse mitologie die koning van Thebe. Hy het ’n voorspelling laat waar word dat hy sy pa sou doodmaak en met sy ma sou trou, en so ’n ramp sou bring oor sy stad en sy familie. Daar is verskeie weergawes van die verhaal en Sigmund Freud het dit gebruik toe hy die Oidipus-kompleks ’n naam gegee het.

Oedipus was die seun van Laios en Jokaste, koning en koningin van Thebe. ’n Orakel het voorspel dat as Laios ’n seun sou hê, hy hom (Laios) sou doodmaak en met Jokaste sou trou. Toe Jokaste wel die lewe aan ’n seun skenk, steek Laios sy enkels aan mekaar vas en los hom in die veld, waar ’n herder hom vind. Hy beland in die paleis van Polybos, die koning van Korinthe, en sy vrou, Merope, wat hom grootmaak.

Jare later reis Oidipus na Thebe en kom ’n strydwa teë wat deur sy biologiese pa, Laios, bestuur word. Oidipus weet natuurlik nie dis sy pa nie. In ’n stryery oor wie eerste oor ’n kruising moet ry, maak Oidipus vir Laios uit selfverdediging dood, en vervul so onwetend die eerste deel van die orakel se voorspelling.

Later op sy reis kom hy ’n sfinks teë wat reisigers doodmaak tensy hulle ’n raaisel kan oplos. Die raaisel is: "Wat loop op vier bene in die oggend, twee in die middag en drie in die aand?" Oidipus antwoord toe: " ’n Mens; as kind kruip hy, as volwassene loop hy op sy twee bene en as hy oud is, gebruik hy ’n kierie."

Die sfinks is verstom, want Oidipus is die eerste mens wat die raaisel kon oplos, en sy spring na haar dood van ’n rotswand af. Uit dankbaarheid stel die mense van Thebe hom aan as hul koning en gee vir hom die onlangs gestorwe koning se weduwee, Jokaste, as vrou. (Hulle weet nie wie hul koning vermoor het nie.) So vervul Oidipus die res van die voorspelling.

Oidipus en Jokaste het vier kinders gehad: twee seuns, Polynikes en Eteokles, en twee dogters, Antigone en Ismene.

Baie jare later tref ’n pes die stad Thebe. Oidipus stuur Kreon, Jokaste se broer, na die orakel. Toe Kreon terugkeer, vertel hy vir Oidipus die moordenaar van die vorige koning moet gevind word en dan óf doodgemaak óf verban word. Eindelik vind Oidipus uit dat hy sy eie pa doodgemaak het. Jokaste pleeg selfmoord en Oidipus steek sy eie oë uit. Hy verlaat Thebe saam met sy dogter Antigone en dwaal met haar as gids in die land rond voor hy eindelik in Kolonos sterf.

Sigmund Freud het die naam "Oidipus-kompleks" gebruik om ’n toestand te beskryf waarin ’n seun onbewustelik sy ma se liefde net vir homself wil hê. Dié begeerte veroorsaak jaloesie teenoor die pa en ’n onbewustelike begeerte dat die pa moet sterf. Oidipus self het nie aan die toestand gely nie, maar Freud het blykbaar gereken dat die Grieke wat die toneelstuk gesien het, sou weet dat Oidipus wel sy pa doodgemaak en met sy ma getrou het en dat dit hulle sou help om die toestand te verstaan.


</doc>
<doc id="44379" url="https://af.wikipedia.org/wiki?curid=44379" title="Puntland">
Puntland

Puntland (Somalies: "Buntlaand", Arabies: أرض البنط‎ ), amptelik die Puntland Staat van Somalië (Somalies: "Dowlad Goboleedka Buntlaand ee Soomaaliya", Arabies: ولاية أرض البنط الصومالية "Wilāyat Arḍ al-Bunṭ aṣ-Ṣūmāliyyah"), is 'n selfregerende gebied in die noordooste van Somalië en is geleë aan die Horing van Afrika. Anders as die suidelike dele van Somalië, het Puntland 'n werkende regering, en 'n groot mate van wet en orde. Puntland is in 1998 outonoom verklaar en 'n owerheid is volgens die model van Somaliland gestig. Puntland maak aanspraak op die gebiede Sanaag, Sool en Togdheer. Daar is sedert 2003 'n konflik tussen Puntland en Somaliland oor die toekoms van Somalië en sedert 2004 is Puntland "de facto" deel van Somalië.

Garoowe is die hoofstad en Boosaaso is die grootste stad. Puntland het 'n oppervlakte van 212 510 km² en in 2009 'n bevolking van 3 900 000 gehad.



</doc>
<doc id="44381" url="https://af.wikipedia.org/wiki?curid=44381" title="Sentour">
Sentour

Sentoure, kentoure of perdmense (Grieks: Κένταυροι; "Kéntauroi") is in die Griekse mitologie wesens wat half mens, half perd is. In die pottebakkerskuns van antieke Griekeland is hulle uitgebeeld met die onderlywe van perde aan hulle vas; in latere weergawes het hulle die bolyf van ’n mens en die onderlyf van ’n perd.

Hierdie uiterlike samesmelting het daartoe gelei dat baie skrywers hulle beskou het as wesens wat vasgevang is tussen die aard van die mens en dié van die perd. Hulle is uitgebeeld as óf die verpersoonliking van die ongetemde natuur, soos in hul stryd teen die Lapiete, óf as onderwysers, soos Chiron.
The sentoure was meestal die kinders van Ixion en Nephele (die wolk wat gemaak is om soos Hera te lyk). Volgens ’n ander weergawe was hulle die kinders van ene Centaurus wat met die merries van Magnesië gepaar het. Sentourus was óf self die seun van Ixion en Nephele (wat ’n bykomende geslag tussenin voeg) óf van Apollo en Stilbe, dogter van die riviergod Peneus. In die latere weergawe van die verhaal is sy tweelingbroer Lapitos, voorvader van die Lapiete (dus was die strydende volke neefs.

Sentoure het die Magnesië-gebied, die berg Pelion in Thessalië, die berg Pholoe in Arkadië en die Maleaanse Skiereiland in Suid-Lakonië bewoon.

Die sentoure is die bekendste vir hul stryd teen die Lapiete wat ontstaan het ná hul poging om Hippodamia en die res van die Lapiete-vroue te ontvoer op die dag van Hippodamia se bruilof met Pirithous, koning van die Lapiete wat self ’n seun van Ixion was. Nes die stryd tussen die Olimpiese gode en die Titane, is dié stryd tussen die twee neefs ’n metafoor vir die konflik tussen die beskawing en barbaarsheid. Theseus, ’n held en stigter van stede wat toevallig daar was, het Pirithous gehelp en dus die stryd na die regte kant help vorder. Die sentoure is verdryf of vernietig.

Die bekendste uitbeelding van die sentoure-stryd is in die Parthenon (Elgin-marmerbeelde), metope deur Phidias en ’n beeld uit die Renaissance-era deur Michelangelo.

Die mees algemene teorie is dat die mite van die sentoure ontstaan het weens die eerste reaksie van die plaaslike bevolking, wat nie perde geken het nie, op die perdryende nomades. Volgens dié teorie het die mense op hul perde vir die plaaslike bevolking soos half mens, half dier gelyk – soos ook met die Asteke en die ruiters van die Spaanse kavallerie gebeur het. Perde is vir die eerste keer getem in die suidelike steppe van Sentraal-Asië, dalk min of meer in die hedendaagse Kazachstan.

Die Lapiete-stam van Thessalië, wat familie van die mitiese sentoure was, word deur Griekse skrywers beskou as die uitvinders van perdry. Die Thessaliese stamme beweer dan ook hul perde is afstammelinge van die sentoure.




</doc>
<doc id="44382" url="https://af.wikipedia.org/wiki?curid=44382" title="Griekse oergode">
Griekse oergode

Die Griekse oergode is in die Griekse mitologie die gode wat die basis gevorm het vir die wêreld soos die Grieke dit geken het. Die antieke Grieke het verskillende idees oor die ontstaan van die wêreld gehad.



</doc>
<doc id="44383" url="https://af.wikipedia.org/wiki?curid=44383" title="Artemis">
Artemis

Artemis (Grieks: Ἄρτεμις) was een van die gode in die Griekse mitologie wat die wydste aanbid is. Sy was een van die twaalf Olimpiese gode: die dogter van Zeus en Leto en die suster van Apollo.

Sy was die godin van die jag, woude en heuwels, die maan, geboorte, maagdelikheid en vrugbaarheid, en word dikwels in die kuns uitgebeeld as ’n jagter met ’n pyl en boog. Die hert en sipres was vir haar heilig. In latere mites het sy selfs die antieke rol van Eileitia oorgeneem en gehelp met geboortes.

Artemis is later verbind met Selene, ’n Titaan wat ’n Griekse maangodin was en soms uitgebeeld is met ’n halfmaan bo haar kop. Haar eweknie in die Romeinse mitologie was Diana.

Teenstrydige weergawes van die geboorte van Artemis en haar tweelingbroer, Apollo, kom in die Griekse mitologie voor.
Volgens een weergawe het Zeus se jaloerse vrou, Hera, Leto verbied om te kraam nadat Zeus haar swanger gemaak het. Die eiland Delos het Leto egter toestemming gegee om haar kinders daar te kry.

Die mites verskil ook oor of sy of Apollo die oudste was. In die meeste verhale word Artemis eerste gebore en word dan haar ma se vroedvrou met die geboorte van Apollo.

In ’n gedig deur Callimachus vra Artemis vir Zeus om ses wense vir haar te vervul: om vir ewig ’n maagd te bly en nooit te trou nie, sy vra honde, takbokke om haar strydwa te trek en nimfe om saam met haar te jag — 60 van die rivier en 20 van die see – en laastens ’n silwerboog soos Apollo s’n. Hy vervul haar ses wense.

Al Artemis se gesellinne het maagde gebly en Artemis het jaloers gewaak oor haar eie maagdelikheid.







</doc>
<doc id="44387" url="https://af.wikipedia.org/wiki?curid=44387" title="Titaan (mitologie)">
Titaan (mitologie)

Die Titane (Grieks: Τιτάν, enkelvoud; Τιτᾶνες, meervoud) in die Griekse mitologie het ontstaan uit die oergode wat uit Chaos voortgekom het met die skepping van die Aarde. Een van die Titane, Kronos, het sy pa, Uranos, die koning van die oergode, ontman en sy bewind oorgeneem en so die nuwe koning van die gode geword. 

Sy bewind was bekend as die Goue Era, want die mense van daardie tyd het geen behoefte aan wette en reëls gehad nie; alles wat almal gedoen het, was reg en daar was geen immoraliteit nie. Die ander elf Titane was Kronos se suster en vrou Rea, asook Huperion, Iapetos, Koios, Krios, Mnemosune, Okeanos, Foibe, Tetis, Teia en Temis. 

Verskeie Titane het kinders gehad wat ook as Titane bekend staan. Hierdie tweede geslag sluit die kinders in van Huperion (Helios, Eos en Selene), die dogters van Koios (Leto en Asteria) en die seuns van Iapetos (Prometeus, Epimeteus, Atlas en Menoitios). 

Kronos se bewind is eindelik omvergewerp deur sy seun Zeus in die Titanestryd, waarna die Olimpiese gode die belangrikste gode geword het en Zeus hul nuwe koning. Die meeste van die verslane Titane is na die donkerste deel van die onderwêreld, Tartaros, gestuur. 


</doc>
<doc id="44388" url="https://af.wikipedia.org/wiki?curid=44388" title="Dionusos">
Dionusos

Dionusos of Dionusus (Grieks: Διόνυσος of Διώνυσος) is in die Griekse mitologie die god van wyn, teater, druiwe, rituele waansin en religieuse ekstase. Hy het later volgens sommige bronne een van die twaalf Olimpiese gode geword nadat Hestia haar plek afgestaan het.

Die geografiese oorsprong van sy kultus is onbekend, maar alle mites dui op ’n "buitelandse" oorsprong; hy is die tipiese god van die goddelike openbaring, "die god wat kom". Die naam "Dionusos" is ook van onsekere afkoms; die "nisos"-deel is moontlik nie-Grieks, maar die "dio"-deel word nog altyd met "Zeus" (genitief "Dios") verbind. Sy eweknie in die Romeinse mitologie is Bacchus.

Dionusos is ook bekend as "Die Bevryder", die god wat ’n mens van sy normale self bevry – deur wyn, waansin en ekstase. Sy doel was om ’n einde te bring aan kommer.

Dionusos is soms die seun van Zeus en Semele, ander kere van Zeus en Persefone. Hy word beskryf as "verwyf" of "man-vrouagtig". Sy gevolg is die "tiasos" genoem en het bestaan uit hoofsaaklik menades en saters.

Dionusos het ’n vreemde geboorte gehad, wat dit moeilik maak om hom in die Olimpiese panteon in te pas. Sy ma was ’n sterflike vrou, Semele, dogter van Kadmus van Thebe, en sy pa was Zeus, koning van die gode. Zeus se jaloerse vrou, Hera, het van die verhouding uitgevind terwyl Semele swanger was. Sy het haar as ’n ou vrou vermom en met Semele vriende gemaak. Dié het aan haar erken dat Zeus die pa is. Hera het gemaak of sy haar nie glo nie en so saadjies van twyfel in haar gemoed geplant. Semele eis toe dat Zeus homself in al sy glorie as koning van die gode openbaar. Zeus smeek haar om dit nie te doen nie, maar sy volhard.

Eindelik stem hy in en kom na haar toe omring deur weerligstrale. Gewone sterflinge kon egter nie na ’n onvermomde god kyk sonder om te sterf nie, en Semele sterf in die vlamme. Zeus red die fetus van Dionusos deur hom in sy dy vas te werk en ’n paar maande later word Dionusos op Berg Pramnos op die eiland Ikarië gebore. So word Dionusos deur twee "moeders" (Semele en Zeus) gedra voor sy geboorte, vandaar die bynaam "dimētōr" (van twee moeders) wat verband hou met die feit dat hy twee keer gebore is.

In die Kretiese weergawe van dieselfde storie is Dionusos die seun van Zeus en Persefone, die koningin van die onderwêreld. ’n Jaloerse Hera probeer weer die kind doodmaak, dié keer deur Titane te stuur om Dionusos te verskeur. Zeus verdryf die Titane met sy weerligstrale, maar teen dié tyd het hulle reeds alles geëet behalwe die kind se hart, wat onderskeidelik deur óf Atena óf Rea óf Demeter gered word. Zeus gebruik die hart om Semele weer swanger te maak, en dus is hy weer eens "twee keer gebore". Volgens ander weergawes gee Zeus vir Semele die hart om te eet om haar so te bevrug.

Ná die baba se tweede geboorte gee Zeus hom vir Hermes om te versorg. Volgens een weergawe neem Hermes die seun na koning Atamas en sy vrou, Ino, Dionusos se tante. Hermes vra die egpaar om die seun as ’n meisie groot te maak om hom te bewaar teen Hera se wraak. ’n Ander weergawe is dat Dionusos na die reënnimfe van Nisa geneem is om hom groot te maak.

As volwasse man het Dionusos wynbou ontdek, maar Hera het waansin oor hom gebring en hom ’n wandelaar laat word wat die wêreld deurkruis het. In Frigië het die godin Kubele, by die Grieke beter bekend as Rea, hom gesond gemaak en vir hom haar religieuse rite geleer. Daarna het hy deur Asië gereis en die mense van wynbou geleer.

As jong man was Dionusos besonder aantreklik. Terwyl hy eenkeer langs die see gesit het, vermom as ’n sterflike, het matrose hom gesien en gedink hy is ’n prins. Hulle het hom probeer ontvoer om ’n losprys te eis, maar geen tou kon hom vashou nie. Dionusos het in ’n leeu verander en ’n beer op die skip losgelaat wat almal doodgemaak het wat hy gesien het. Dié wat oorboord gespring het, is in dolfyne verander. Die enigste oorlewende was die stuurman, Akoites, wat die god herken en die ander matrose van die begin af probeer keer het.

Van omstreeks 200 v.C. is die Bacchusfeeste in Rome gehou. Dit het van die Grieke in die suide van Italië oorgewaai, of van Etrurië. Dis op 16 en 17 Maart in die geheim gehou en net vroue het dit bygewoon. Later is mans ook toegelaat en die vierings het vyf keer per maand plaasgevind. Dié feeste is beskou as ’n bedreiging van die politieke status quo, nes ander sulke feeste waar allerhande misdade en politieke sameswerings sou plaasvind. Dit het in 186 v.C. gelei tot die Senaat se dekreet bekend as die "Senatus consultum de Bacchanalibus" – op ’n bronsplaat geskryf en in 1640 in Kalabrië ontdek, nou in Wene – waarvolgens die feeste regdeur Italië verbied is behalwe in spesiale gevalle waar vooraf by die Senaat toestemming gevra moes word. Ondanks groot strawwe is die feeste nog lank in Italië gehou.








</doc>
<doc id="44391" url="https://af.wikipedia.org/wiki?curid=44391" title="Lys van syfers in verskeie tale">
Lys van syfers in verskeie tale

Die onderstaande tabelle lys die name en simbole vir die syfers 0 tot 10 in verskeie tale en skryfstelsels van die wêreld. Waar dit moontlik is, word elke taal op sy eie skryfwyse uitgedruk,waarnaas 'n Latynse oorvertaling volg, tesame met ander skryfwyses waar nodig.

 Afrikaans maak gebruik van Hindoe-Arabiese syfers. Dit is vanaf Indië na Europa versprei deur die Islamitiese beskawing. Lande wat kultureel deur Arabië en Indië beïnvloed is, maak van wisselvorme van hierdie simbole vir hul syfers gebruik. In hierdie betrokke tabel kom die syfers in die boonste ry van die teks vir 'n groep tale voor. Vir getalle met 'n paar syfers, skryf 'n mens in Arabies in die stygende magte van tien (ene eerste, dan tiene, ensovoorts). In die weste word die ene (eenhede) aan die regterkant geplaas terwyl die groter magte van tien aan die linkerkant geskryf word, soos te sien in die Arabiese tien in die tabel ("10"). Vir die oorvertolking moet die "th" soos die Engelse "th" uitgespreek word, hoewel dit meer na 'n "S" as 'n "Z" of "W" klink. "kh" is 'n keelklank "R", soos in "Khaled", wat ooreenstem met die Duitse "ch" van "Bach" (Internasionale Fonetiese Alfabet: [x]).

² Die tekens tussen hakies is oorskrywings wat van die Hindi-soort verskil.

³ Daar word twee verskillende lettertekens gebruik wat "2" voorstel:



</doc>
<doc id="44393" url="https://af.wikipedia.org/wiki?curid=44393" title="Eter (mitologie)">
Eter (mitologie)

Eter (Grieks: Αἰθήρ) was in die Griekse mitologie die seun van die heel eerste god, Chaos, die leemte waaruit die heelal ontstaan het. In Hesiodus se "Teogonie" was hy egter die seun van Erebos en Nyx.

Eter is die verpersoonliking van die lug, ruimte en hemel. Hy het verskeie kinders gehad, onder andere Ergia, ’n godin van traagheid en luiheid by Gaia. Nes Tartaros en Erebos het hy wel altare gehad, maar geen tempels of kultus nie.



</doc>
<doc id="44394" url="https://af.wikipedia.org/wiki?curid=44394" title="Chronos">
Chronos

Chronos (Grieks: Χρόνος) was in die Griekse mitologie die verpersoonliking van tyd. Hy is beskou as ’n onstoflike god met ’n slangagtige vorm en drie koppe – dié van ’n man, ’n bul en ’n leeu. Hy en sy vrou, die slang Ananke (Onvermybaarheid), het om die oorspronklike wêreldeier geseil en dit verskeur om die geordende heelal van die aarde, see en lug te vorm.

Chronos word gewoonlik uitgebeeld as ’n wyse ou man met ’n lang, grys baard, soos Vader Tyd. Hy moet nie met die Titaan Kronos verwar word nie.


</doc>
<doc id="44395" url="https://af.wikipedia.org/wiki?curid=44395" title="Hemera">
Hemera

Hemera (Grieks: Ἡμέρα) was in die Griekse mitologie een van die eerste of oergode. Sy was die verpersoonliking van die dag en volgens Hesiodus die dogter van Erebos en Nyx (Nag). Hyginus sê egter in sy voorwoord tot die "Fabulae" dat Chaos haar vader/moeder was en Nyx haar suster.

Sy was die vroulike eweknie van haar broer en man, Eter (Lug), maar nie een van hulle kom dikwels voor in mites of kultusse nie. Volgens Hyginus is haar kinders Uranos, Gaia en Talassa, terwyl Hesiodus net Talassa noem. Volgens die "Teogonie" verlaat Hemera Tartaros net wanneer Nyx dit binnegaan, en omgekeerd (as simbool van die wisselwerking tussen dag en nag).



</doc>
<doc id="44396" url="https://af.wikipedia.org/wiki?curid=44396" title="Lys van Griekse mitologiese figure">
Lys van Griekse mitologiese figure

Die Griekse mitologiese figure is die gode, halfgode, helde en ander wesens uit die Griekse mitologie. Hier volg ’n alfabetiese lys, ingedeel volgens status of die deel van die natuur waaraan hulle verwant was.





Elke stuk water, of dit ’n rivier, see of fontein was, het sy eie god of godin gehad. So kon ’n rivier in ’n bepaalde mite verpersoonlik word.


















</doc>
<doc id="44397" url="https://af.wikipedia.org/wiki?curid=44397" title="Erebos">
Erebos

Erebos (Grieks: Ἔρεβος; "diep skadu of donkerte") was in die Griekse mitologie die seun van die heel eerste god, Chaos, die leegte waaruit die heelal ontstaan het. Hy was die verpersoonliking van die duisternis en skaduwee. Hy word dikwels beskou as deel van die onderwêreld en daarom word sy naam ook genoem saam met dié van Tartaros en Hades. 

Volgens Hesiodus se "Teogonie" is Erebos sonder geslagsgemeenskap uit Chaos gebore, nes Nyx, Eros, Tartaros en Gaia.

Hy en sy suster Nyx het saam die volgende kinders gehad: Hemera (Dag), Eter (Lug), Ker (die Dood), Oneiroi (Drome), Hipnos (Slaap), sy tweelingbroer Tanatos (die Dood), Momus (Satire), Geras (god van ouderdom), Nemesis (Wraak) en die bootsman Charon. Volgens sommige mites is hy en Nyx ook die ouers van die skikgodinne.

Erebos is later uitgebeeld as ’n streek van Hades, die onderwêreld. Mense moes ná hul dood eers hierdeur reis en Charon het hulle dan oor die rivier Styx geneem, waarna hulle die land van die afgestorwenes betree het.



</doc>
<doc id="44398" url="https://af.wikipedia.org/wiki?curid=44398" title="Gaia (mitologie)">
Gaia (mitologie)

Gaia (Grieks: Γαῖα; "grond" of "aarde") was in die Griekse mitologie die dogter van die heel eerste god, Chaos, die leemte waaruit die heelal ontstaan het. Sy was die verpersoonliking van die aarde. Haar eweknie in Romeinse mitologie is Terra Mater of Tellus.

In Hesiodus se "Teogonie" (116ff) word vertel hoe Gaia heel eerste uit Chaos ontstaan het. Sy het Uranos, die lug en die sterre, uit haar eie voortgebring, asook die heuwels en die see Pontos. Daarna het sy en haar seun Uranos saam Okeanos, Koios, Krios, Huperion, Iapetos, Teia, Rea, Temis, Mnemosune, Foibe en Tetis gehad. Sy het ook die lewe geskenk aan Kronos, die jongste en "verskriklikste van haar kinders", en hy het sy pa gehaat.

Hesiodus noem ook Gaia en Uranos se ander kinders: eers die reusagtige eenoogsiklope, toe die drie verskriklike honderdhandige reuse, elk met vyftig koppe. Uranos het dié jongste kinders in Tartaros versteek sodat hulle nie die lig sou sien nie, en hy was baie in sy skik met dié wrede daad. Gaia was hartseer en maak toe ’n sekel, roep haar ander seuns en vra hulle om hul pa te ontman. Net Kronos was dapper genoeg om dit te doen. Uit die semen of bloed wat op Gaia gespat het, het nog kinders ontstaan: die sterk Eriniërs, die Gigante en die boomnimfe die Meliae.

Uit Uranos se genitalieë wat in die see gegooi is, het Afrodite te voorskyn gekom. Daarna het Gaia Echidna en Tufon by Tartaros gehad. Sy het ook vyf seegode by Pontos gehad en die godin van luiheid, Ergia, by Eter.

In die klassieke kuns word Gaia op twee maniere uitgebeeld. Op Atheense kruike is sy ’n stewige vrou wat halfpad uit die aarde verrys. in latere mosaïekwerk is sy op die aarde neergevlei en omring deur ’n klomp Karpi, kindgode van die vrugte van die aarde.



</doc>
<doc id="44399" url="https://af.wikipedia.org/wiki?curid=44399" title="Tartaros">
Tartaros

Tartaros (Grieks: Τάρταρος, "diep plek") was onder die aarde – ’n diep, somber plek, ’n put van foltering en lyding, ’n plek onder die onderwêreld. In die "Gorgias" skryf Plato (omstreeks 400 v.C.) dat siele ná die dood geoordeel word, en dié wat gestraf moet word, word na Tartaros gestuur. As ’n plek van straf kan dit as ’n hel beskou word. Die klassieke Hades, daarenteen, is meer soos die Ou Testament se Sjeool.

Nes ander fundamentele entiteite (soos aarde en tyd) is Tartaros ook ’n oerkrag of -god.

In die Griekse mitologie is Tartaros ’n god en ’n plek onder Hades (die onderwêreld). In Hesiodus se "Teogonie", omstreeks 700 v.C., is die god Tartaros die derde krag wat uit die leemte Chaos ontstaan het ná Gaia, Aarde en Eros, Liefde.

Hesiodus het gemeen as ’n aambeeld uit die hemel gegooi word, sal dit nege dae lank val voor dit die aarde bereik. Daarna sal dit nog nege dae lank na Tartaros val. In Homeros se "Ilias" (omstreeks 700) sê Zeus dat Tartaros "net so ver onder Hades is as wat die hemel bo die aarde is". Dit was so ver onder die aarde en so ver van die son dat dit deur drie lae van die nag omsluit is.

Terwyl Hades die plek van afgestorwenes is, het Tartaros ook ’n paar inwoners. Nadat Kronos, die oppergod van die Titane, aan die bewind gekom het, het hy die siklope in Tartaros laat opsluit, en volgens sommige mites ook die honderdhandiges. Zeus het hulle vrygelaat om hom te help in die Titanestryd waarin hy Kronos verslaan het. Daarna is baie van die Titane na Tartaros verban. Later, nadat Zeus die monster Tufon, die kind van Tartaros en Gaia, oorwin het, het hy hom ook in dié donker put gegooi.

Nog ’n bekende inwoner van Tartaros was Sisufos, wat vir die pa van Egina, een van Zeus se minnaresse wat hy ontvoer het, vertel het waar sy dogter is. Zeus het dit as uiterse verraad beskou en het Sisufos gedwing om ’n groot rots met ’n berg op te rol. Net wanneer hy bo was, het dit weer afgerol en moes hy van voor af begin.

In die Romeinse mitologie is Tartaros die plek waarheen sondaars gestuur word. Vergilius beskryf dit in die "Eneïde" as ’n enorme plek, omring deur die brandende rivier Phlegethon en met driedubbele mure om te keer dat sondaars ontsnap. Dit word bewaak deur ’n veelkoppige slang met sy kakebene wawyd oopgesper.

In Tartaros is ’n put wat twee keer so ver in die aarde af strek as wat die berg Olimpus bo die land van die lewendes is. Onderin die put lê die Titane, die tweelingseuns van Aloeus en talle ander sondaars. In Tartaros self word nog sondaars aangehou.



</doc>
<doc id="44400" url="https://af.wikipedia.org/wiki?curid=44400" title="Ganumedes (mitologie)">
Ganumedes (mitologie)

Ganumedes (Grieks: Γανυμήδης) was in die Griekse mitologie ’n goddelike held en Trojaanse prins, seun van Tros van Dardanië en Kallirroë. Hy was die aantreklikste sterflike, en daarom het Zeus in die vorm van ’n arend hom ontvoer om sy minnaar en skinker vir die gode op die berg Olimpus te word.

’n Maan van die planeet Jupiter, wat deur Galileo Galilei ontdek is, is na Ganumedes genoem.

Ganumedes is deur Zeus van Berg Ida in Frigië ontvoer terwyl hy skape opgepas het. Toe Zeus hom sien, het hy dadelik op hom verlief geraak en ’n arend gestuur om hom na Olimpus te neem, of hy het self in ’n arend verander.

As ’n Trojaan vorm Ganumedes deel van die vroegste, pre-Hellenistiese vlak van Egeïese mite. Plato het gemeen dat hy deur die Kretensers uitgedink is as bewys van "plesier […] teen die natuur in". Homeros brei nie uit oor die erotiese aspek van Ganumedes se ontvoering nie, maar dit is beslis op ’n erotiese manier dat Afrodite na sy blonde Trojaanse skoonheid verwys in Homeros se "Loflied aan Afrodite", waarin sy praat van Zeus se liefde vir Ganumedes.

Op Olimpus maak Zeus sy minnaar onsterflik en hy word die skinker van die gode in die plek van Hebe. J. Veckenstedt ("Ganymedes", Libau, 1881) het probeer bewys dat Ganumedes die oorsprong was van die drank heuningbier, wat in Frigië ontstaan het.

Ganumedes se pa, Tros, het intussen oor sy seun getreur. Zeus stuur toe vir hom twee perde, so vinnig dat hulle oor die water kon hardloop.

Zeus gee later vir Ganumedes ’n plek aan die hemelruim as die sterrebeeld Waterdraer, wat steeds met die sterrebeeld Arend (Aquila) verbind word. Sy naam is ook gegee aan een van die mane van Jupiter, die planeet wat na Zeus se eweknie in die Romeinse mitologie genoem is.



</doc>
<doc id="44402" url="https://af.wikipedia.org/wiki?curid=44402" title="Ganumedes (dubbelsinnig)">
Ganumedes (dubbelsinnig)

Die naam Ganimedes kan verwys na:



</doc>
<doc id="44405" url="https://af.wikipedia.org/wiki?curid=44405" title="Gaia (dubbelsinnig)">
Gaia (dubbelsinnig)

Die term Gaia kan onder andere verwys na:


</doc>
<doc id="44411" url="https://af.wikipedia.org/wiki?curid=44411" title="Titaan (dubbelsinnig)">
Titaan (dubbelsinnig)

Die term Titaan kan onder andere verwys na:



</doc>
<doc id="44416" url="https://af.wikipedia.org/wiki?curid=44416" title="Koios">
Koios

Koios (Grieks: Κοῖος) was in die Griekse mitologie een van die Titane, die reusagtige kinders van Uranos (Hemel) en Gaia (Aarde). Hy was die god van wysheid in die mitologie en dus die slimste van die Titane.

Soos die meeste van hulle het hy nie ’n aktiewe rol gespeel in die Griekse godsdiens nie; hy verskyn net in lyste van Titane, soos in Hesiodus se "Teogonie" 133. Ovidius verwys in "Metamorfoses" (VI.185) na Koios se obskure aard: "Latona, daardie Titaan wat Koios verwek het, wie hy ook al is". Volgens M.L. West in "Hesiod's Titans" ("The Journal of Hellenic Studies" 105, 1985:174–175) is Foibe se man Koios " ’n selfs meer obskure karakter".

Koios was egter veral belangrik vanweë sy nakomelinge. Hesiodus noem onder andere Hekate, dogter van Asteria. By sy suster Foibe het Koios die kinders Leto en Asteria gehad. Leto het by Zeus, die seun van Koios se mede-Titane Kronos en Rea die tweeling Artemis en Apollo gehad.

Koios is saam met die ander Titane deur Zeus en die ander Olimpiese gode onttroon in die Titanestryd. Ná die oorlog is hy en die meeste van sy broers en susters na Tartaros verban.



</doc>
<doc id="44418" url="https://af.wikipedia.org/wiki?curid=44418" title="Krios">
Krios

Krios of Kreios (Grieks: Κριός, Κρεῖος) was in die Griekse mitologie een van die Titane, die reusagtige kinders van Uranos (Hemel) en Gaia (Aarde).

Daar is omtrent niks oor Krios bekend nie. Friedrich Solmsen merk in "Hermes" 117.4 (1989:413-422), bl. 419, op: "Oor Koios en Kreios moet ons erken ons weet niks." Sy metgesel was Eurubia, dogter van Gaia (Aarde) en Pontus (See), en hulle het Astraios, Pallas en Perses gehad. Astraios het by Eos (Daeraad) die kinders Eosforos, die Sterre en die Winde gehad.

Krios is saam met die ander Titane deur Zeus en die ander Olimpiese gode onttroon in die Titanestryd. Ná die oorlog is hy en die meeste van sy broers en susters na Tartaros verban.


</doc>
<doc id="44423" url="https://af.wikipedia.org/wiki?curid=44423" title="VfL Oythe">
VfL Oythe

Die klub is op 7 Junie 1947 gestig, maar die mans-sokkerafdeling het nog altyd in die laer streeksligas meegeding. Die grootste prestasie was om in 2009 na die Oberliga te promoveer.

Die klub het bekendheid verwerf deur sy dames-vlugbalafdeling, wat in die 1980’s in die "1. Bundesliga" meegeding het en in 1983 tweede geëindig het. Die klub het in hierdie tyd verskeie spelers vir die Duitse nasionale vroue-vlugbalspan opgelewer.



</doc>
<doc id="44424" url="https://af.wikipedia.org/wiki?curid=44424" title="Seilplankry">
Seilplankry

Seilplankry is 'n watersport wat met behulp van 'n branderplank waarop 'n seil gemonteer is beoefen word. Die mas word aan die plank gemonteer deur middel van 'n vryroterende kruiskoppeling. Aan die mas word 'n gevurkte boom gemonteer. Die seil wat tussen die mas en boom gespan word het tipies 'n oppervlakte van tussen 3 en 12 m.


</doc>
<doc id="44426" url="https://af.wikipedia.org/wiki?curid=44426" title="Atlas (mitologie)">
Atlas (mitologie)

In die Griekse mitologie was Atlas (Grieks: Ἄτλας) een van die tweede geslag Titane (die eerste gode wat die heelal regeer het). Nadat Zeus die Titane verslaan het, is Atlas gedwing om die hemelruim vir altyd op sy skouers te dra. Hy moes die taak verrig vanaf die berge wat nou die Atlas-gebergte heet. In kunswerke word hy egter meestal uitgebeeld met die aarde op sy skouers en nie die hemelruim nie.

Atlas was die seun van die Titaan Iapetos en die Okeanied Asia of Klumene, en die broer van Prometeus, Epimeteus en Menoitios. 

Atlas het hom saam met sy broer Menoitios by die Titane geskaar in die Titanestryd, die oorlog met die Olimpiese gode. Sy ander broers, die tweeling Prometeus en Epimeteus, het die ander Titane verraai deur ’n alliansie met die Olimpiërs te vorm.

Nadat die Titane verslaan is, is baie van hulle, onder andere Menoitios, na Tartaros verban. Zeus het Atlas egter gestraf deur hom op die westekant van Gaia, die Aarde te laat staan en Uranos, die Lug op sy skouers te laat hou om dié twee oergode te keer om mekaar weer te omhels.

’n Algemene hedendaagse interpretasie is dat Atlas gedwing is om die aarde op sy skouers te hou, maar in klassieke kuns word Atlas uitgebeeld met die hemelruim op sy skouers, nie die aardbol nie.

Een van twaalf onmoontlike take wat die held Herakles moes uitvoer op bevel van die jaloerse Hera, was om goue appels in Hera se tuin te gaan haal. Die appels is deur Atlas se dogters die Hesperiede versorg en deur die draak Ladon bewaak. Herakles gaan toe na Atlas en bied aan om die hemelruim vir ’n rukkie vas te hou terwyl Atlas die appels by sy dogters gaan haal.

Toe hy terugkeer, probeer Atlas egter om Herakles ’n rat voor die oë te draai en hom met die hemelruim op sy skouers te los deur aan te bied om self die appels af te lewer. Herakles vermoed egter wat Atlas beplan en sê Atlas moet die hemelruim net weer vir ’n rukkie vashou terwyl hy sy mantel om sy skouers draai om as kussing te dien. Toe Atlas die appels neersit en die hemelruim terugneem op sy skouers, gryp Herakles die appels en hardloop weg.

Volgens verskeie bronne was Atlas die pa van ’n paar kinders, meestal dogters, by verskillende godinne. Van hulle het in die onderskeie bronne oorvleuelende identiteite en ouers.

Atlas se grootste verbintenis met die kultuur is in kartografie. Die eerste uitgewer wat sy naam met ’n groep kaarte verbind het, was Antonio Lafreri, op die titelblad van "Tavole Moderne Di Geografia De La Maggior Parte Del Mondo Di Diversi Autori"; hy het die woord "atlas" egter nie in die naam van sy werk gebruik nie. Die eerste een wat dit gedoen het, was Gerardus Mercator, wat sy "atlas" spesifiek opgedra het "as eer aan die Titaan Atlas, koning van Mauretanië, ’n geleerde filosoof, wiskundige en sterrekundige".

Atlas word steeds in die Westerse kultuur gebruik as simbool van krag en uithouvermoë. Hy word dikwels uitgebeeld waar hy op een knie neerkniel en ’n groot aardbol op sy skouers hou.



</doc>
<doc id="44427" url="https://af.wikipedia.org/wiki?curid=44427" title="Asteria">
Asteria

Asteria was in die Griekse mitologie uit die tweede geslag Titane. Sy was die godin van voorspellings, profetiese drome en astrologie.

Asteria was volgens Hesiodus die dogter van die Titane Koios en Foibe en die suster van Leto. Volgens hom het sy ’n dogter, Hekate, by Perses gehad. Asteria het in die Egeïese See gespring in die vorm van ’n kwartel om te ontsnap van Zeus se romantiese attensies. Sy het toe in die eiland Asteria verander.



</doc>
<doc id="44428" url="https://af.wikipedia.org/wiki?curid=44428" title="Eos">
Eos

Eos (Grieks: Ἠώς of Ἕως) was in die Griekse mitologie uit die tweede geslag Titane. Sy was die verpersoonliking van die daeraad.

Eos was die dogter van die Titane Huperion en Teia of Pallas en Styx en die suster van Helios (son) en Selene (maan). Die drie se name was ook die algemene Griekse name vir daeraad, son en maan.

Volgens Hesiodos het sy twee kinders by Titonos gehad, Memnon en Emation.



</doc>
<doc id="44429" url="https://af.wikipedia.org/wiki?curid=44429" title="Epimeteus">
Epimeteus

Epimeteus of Epimetheus (Grieks: Ἐπιμηθεύς; "na" + "gedagte, dus "nagedagte"; "nakennis") was in die Griekse mitologie uit die tweede geslag Titane. Sy tweelingbroer het die kontrasterende naam Prometeus ("voorsorg", "voorbedagtheid") gehad. Die twee was "verteenwoordigers van die mensdom".

Epimeteus was die seun van die Titane Iapetos en Temis. Sy ander broers was Atlas en Menoitios.

Volgens Hesiodus (in sy "Teogonie", 527ff;) het Epimeteus die geskenk Pandora van die gode aanvaar. Hoewel daarop gesinspeel word dat hulle getrou het, word dit nie eksplisiet genoem nie. In latere mites het hulle ’n dogter, Pirra.



</doc>
<doc id="44430" url="https://af.wikipedia.org/wiki?curid=44430" title="Helios">
Helios

Helios (Grieks: Ἥλιος) was in die Griekse mitologie uit die tweede geslag Titane. Hy was die verpersoonliking van die Son.

Helios was die seun van die Titane Huperion en Teia (Hesiodus) of Eurufaissa (Homeros) en die broer van die godinne Selene (Maan) en Eos (Daeraad). Die drie se name was ook die algemene Griekse name vir son, maan en daeraad.



</doc>
<doc id="44431" url="https://af.wikipedia.org/wiki?curid=44431" title="Leto">
Leto

Leto (Grieks: Λητώ) was in die Griekse mitologie uit die tweede geslag Titane. Sy was die godin van onsigbaarheid.

Leto was die dogter van die Titane Koios en Foibe (volgens Hesiodus) en die suster van Asteria. Sy is ook die ma van Zeus se tweeling Apollo en Artemis. Ná hul geboorte het sy feitlik van die toneel af verdwyn.

Haar eweknie in die Romeinse mitologie is Latona.



</doc>
<doc id="44432" url="https://af.wikipedia.org/wiki?curid=44432" title="Menoitios">
Menoitios

Menoitios (Grieks: Μενοίτιος) was in die Griekse mitologie uit die tweede geslag Titane. Hy was die seun van die Titaan Iapetos en die broer van Prometeus, Epimeteus en Atlas.

Zeus het Menoitios met ’n weerligstraal doodgemaak in die Titanestryd, die oorlog tussen die Titane en die Olimpiese gode, en hom na Tartaros verban. Sy naam beteken "vernietigde krag" (Hesiodus in "Teogonie" 507, & 514).


</doc>
<doc id="44434" url="https://af.wikipedia.org/wiki?curid=44434" title="Prometeus">
Prometeus

Prometeus of Prometheus (Grieks: Προμηθεύς; "voor" + "gedagte", dus "voorsorg", "voorbedagtheid") was in die Griekse mitologie uit die tweede geslag Titane. Sy tweelingbroer het die kontrasterende naam Epimeteus ("nagedagte"; "nakennis") gehad. Die twee was "verteenwoordigers van die mensdom".

Prometeus was die seun van die Titane Iapetos en Temis. Sy ander broers was Atlas en Menoitios. Hy was bekend vir sy intelligensie en daarvoor dat hy vuur van Zeus gesteel en vir die mens, met wie hy bevriend was, gegee het. Zeus het hom toe gestraf deur hom aan ’n rots in die Kaukasus vas te bind en ’n arend sy lewer te laat uiteet. Elke dag het die lewer vanweë sy onsterflikheid teruggegroei en die volgende dag het die arend dit weer geëet.

Herakles bevry Prometeus en versoen hom met Zeus, wat toe besluit om die mensdom te straf. Hy gee die kunstige Hefaistos opdrag om 'n mooi vrou te skep: haar naam was Pandora. Al die gode het gehelp om haar met gawes van die liggaam en siel uit te rus. Zeus gee haar toe 'n geslote kissie, wat alle boosheid en lyding bevat, en stuur haar na die mense.

Prometeus, die vooruitsienende, waarsku vergeefs sy broer Epimeteus, die nadenkende, daarteen om 'n geskenk van Zeus te aanvaar. Epimeteus raak verlief op Pandora se skoonheid, en neem haar as sy vrou. Pandora maak uit nuuskierigheid die kissie oop en alle pyn en lyding kom uit die kissie oor die mensdom. En so verval die mens steeds dieper in die sonde, totdat Zeus besluit om hulle deur 'n sondvloed te vernietig. Die vroom Deukalion, 'n seun van Prometeus, en sy vrou, Pirra, 'n dogter van Pandora, hoor daarvan en bou vir hulle 'n skip om die vloed vry te spring. Toe die water ná die negende dag weer daal en hulle teen die bergpiek van Parnass land, vra hulle Zeus vir nuwe mense. Hulle word die raad gegee om die bene van hul grootmoeder agter hulle te gooi. Prometeues verduidelik aan hulle die grootmoeder is die aarde en haar bene die klippe. Uit die klippe wat Deukalion agter hom gooi, kom mans, en uit die stene wat Pirra agter haar gooi, kom vroue te voorskyn. So ontstaan dan die nuwe mensegeslag.




</doc>
<doc id="44435" url="https://af.wikipedia.org/wiki?curid=44435" title="Selene">
Selene

Selene (Grieks: Σελάνα of Σελήνη) was in die Griekse mitologie uit die tweede geslag Titane. Sy was die verpersoonliking van die Maan.

Selene was die dogter van die Titane Huperion en Teia (Hesiodus) of Eurufaissa (Homeros) en die suster van Helios (Son) en Eos (Daeraad). Die drie se name was ook die algemene Griekse name vir maan, son en daeraad.

Haar eweknie in die Romeinse mitologie was Luna.



</doc>
<doc id="44436" url="https://af.wikipedia.org/wiki?curid=44436" title="Benares">
Benares

Benares, voorheen Varanasi, is 'n groot stad aan die wesoewer van die Gangesrivier in die Indiese staat Uttar Pradesh. Die stad lê in die noorde van die land en is een van die heiligste stede vir Hindoeïsme in die wêreld. Benares het 'n bevolking van 3 147 927, maar is slegs die 28ste grootste stad in Indië.



</doc>
<doc id="44437" url="https://af.wikipedia.org/wiki?curid=44437" title="Cotonou">
Cotonou

Cotonou is die regeringsetel en die grootste stad voor die hoofstad Porto-Novo van Benin. Die stad het 'n bevolking van 761 137 in 2006 gehad.


</doc>
<doc id="44438" url="https://af.wikipedia.org/wiki?curid=44438" title="Gorgo">
Gorgo

Die Gorgone (enkelvoud: Gorgo; Grieks: Γοργών of Γοργώ) was in die Griekse mitologie vreesaanjaende vroue. Hoewel beskrywings van Gorgone wissel in verskillende verhale, verwys dit gewoonlik na drie susters met hare van lewende, giftige slange. Hulle is so afgryslik dat enigiemand wat vir een van hulle kyk, in klip verander. Tradisioneel is twee van die susters, Stheno en Euryale, onsterflik terwyl hulle suster, Medusa, sterflik is. Sy word eindelik deur die mitiese held Perseus onthoof.

Vanweë hulle voorkoms en die legende daaraan verbonde, is beelde van die Gorgone dikwels op voorwerpe en geboue uitgebeeld vir beskerming. ’n Beeld van ’n Gorgo kom byvoorbeeld voor op die mees opsigtelike plek van die kroonlys van die tempel op Corfu. Dit is die oudste klip-kroonlys in Griekeland en dateer van omstreeks 600 v.C.

Die Gorgo was aanvanklik net een monster, maar omstreeks 700 v.C. het Hesiodus in sy "Theogonie" drie genoem —Stheno (die magtige), Euryale (die verspringer) en Medusa (die koningin). Volgens hom was hulle die dogters van die seegod Phorcys en van Keto. Hulle woon aan die verste kant van die westelike oseaan; volgens latere kenners in antieke Libië.

In "Metamorfoses" meen Ovidius, wat gewoonlik baie akkuraat was met sy weergawe van Griekse mites, dat net Medusa slange in haar hare gehad het nadat sy deur Atena vervloek is. Medusa het met Poseidon omgang gehad in ’n tempel van Atena nadat Poseidon deur die goue kleur van Medusa se hare aangetrek is. Atena het toe die aanloklike goue hare in slange verander.

In latere mites was Medusa die enigste van die Gorgone wat sterflik was, daarom kon Perseus haar onthoof terwyl hy in die weerkaatsing van ’n skild met ’n spieël, wat hy by Atena gekry het, na haar gekyk het.

Van die bloed wat uit haar nek gespuit het, het Pegasus, haar seun by Poseidon, ontstaan. Volgens ander bronne het elke druppel bloed in ’n slang verander. Hy het die kop, wat enigiemand waar daarna kyk in klip verander het, vir Atena gegee en sy het dit op haar skild gesit.

Volgens ander weergawes het óf hy óf Atena die kop gebruik om Atlas in klip te verander, en so het die Atlas-gebergte ontstaan "wat hemel en aarde uitmekaarhou". Hy het dit glo daarna gebruik teen koning Polydectes, wat hom oorspronklik gestuur het om Medusa dood te maak sodat hy Perseus se moeder, Danai, kon verlei. Toe hy terugkom en die koning, wat saam met Danai op sy troon gesit het, hom vra of hy die kop het, het hy dit uitgehou en almal aanwesig in klip verander.


</doc>
<doc id="44439" url="https://af.wikipedia.org/wiki?curid=44439" title="Eros (mitologie)">
Eros (mitologie)

Eros (Grieks: Ἔρως) was in die Griekse mitologie die oergod van seksuele liefde en skoonheid. Hy is ook as ’n vrugbaarheidsgod aanbid. Sy eweknie in die Romeinse mitologie is Kupido.

In sommige mites was hy die seun van Afrodite en Ares, maar volgens Plato se "Symposium" is hy verwek deur Poros (Rykdom) en Penia (Armoede) op Afrodite se geboortedag. Nes met Dionisos word soms na hom verwys as Eleuterios, "Die Bevryder".

Daar blyk twee kante aan Eros se bestaan te wees. In die eerste is hy ’n oergod wat nie net erotiese liefde verpersoonlik nie, maar ook die kreatiewe drif van die natuur, die eersgebore Lig vir die skepping en ordening van alle dinge in die kosmos. In Hesiodus se "Teogonie" het Eros uit Chaos, die leemte waaruit die hele wêreld ontstaan het, gekom saam met Gaia, die Aarde, en Tartaros, die onderwêreld; volgens Aristophanes se toneelstuk "Die Voëls" (omstreeks 414 v.C.) kom hy voort uit ’n eier wat deur Erebos (Duisternis) bevrug en deur Nyx (Nag) gelê is.

Alternatiewelik is Eros die seun van Afrodite en óf Ares (meestal) óf Hermes óf Hefaistos; of van Poros en Penia.

Die aanbidding van Eros was nie algemeen in vroeë Griekeland nie, maar het later wydverspreid voorgekom. In Athene het hy ’n baie gewilde kultus met Afrodite gedeel, en die vierde dag van elke maand was vir hom heilig.

Eros se moeder, Afrodite, is in die "Verhaal van Eros en Psyche", wat in die 2de eeu geskryf is, jaloers op die skoonheid van ’n sterflike vrou met die naam Psyche. Sy vra Eros toe om sy goue pyle te gebruik om Psyche verlief te maak op die lelikste man op aarde. Eros stem in, maar raak self verlief op Psyche toe hy homself per ongeluk met ’n goue pyl prik.

Hy laat haar na ’n berg gaan waar sy haar onsterflike man sou ontmoet soos ’n orakel dit aan haar ouers openbaar gemaak het. Daar wag hy vir haar, maar verbied haar om die lampe aan te steek sodat sy hom nie erken nie. Toe sy ná talle passievolle nagte saam met Eros een nag ’n lamp aansteek terwyl hy slaap en hom herken, word hy wakker en vlug weg van haar.

Aan die einde van die verhaal, waarin Afrodite vir Psyche ’n paar onmoontlike take gee om te voltooi, vind Eros haar weer en smeek Zeus en Afrodite vir hul toestemming om met haar te mag trou. Hulle stem in en Zeus maak Psyche onsterflik.

Afrodite het op hul bruilof gedans en hulle het hul kind wat daarna gebore is Plesier genoem, of in die Romeinse mitologie Voluptas.

Volgens tradisie wat deur Eratostenes geskep is, is Eros hoofsaaklik die beskermheer van liefde tussen mans, terwyl die liefde tussen mans en vroue Afrodite se gebied is. Meleager noem dié rol in ’n gedig: " ’n vrou werp die vuur wat mans waansinnig maak vir vroue; maar Eros self heers oor die passie vir mans." (Mousa Paidiké, 86)



</doc>
<doc id="44440" url="https://af.wikipedia.org/wiki?curid=44440" title="Putrajaya">
Putrajaya

Putrajaya (Maleis: "Wilayah Persekutuan Putrajaya", Jawi: ڤوتراجاي) is sedert 19 Oktober 1995 die regeringsetel van Maleisië en lê suidelik van die hoofstad Kuala Lumpur in die Federale Distrik (Maleis: "Wilayah Persekutuan Putrajaya"). Die stad het 'n bevolking van 67 964 in 2010 gehad en het 'n oppervlakte van 49 km².


</doc>
<doc id="44441" url="https://af.wikipedia.org/wiki?curid=44441" title="Hades">
Hades

Hades (Grieks: ᾍδης "Hádēs"; Ἅιδης "Háidēs") – die onsigbare – was in die Griekse mitologie die antieke onderwêreld asook die god wat daaroor geheers het. Hy is die oudste seun van Kronos en Rea.

Volgens die mite het hy en sy broers Zeus en Poseidon die Titane in die Titanestryd verslaan en die heerskappy van die heelal onder hulle verdeel: Hades het die onderwêreld gekry, Zeus die lug en Poseidon die see. Hoewel hy oor die dooies regeer het, was Tanatos, en nie Hades nie, die Dood self.

In ouer Griekse mites is die koninkryk van Hades die klam, somber woonplek van alle afgestorwenes. Later het Griekse filosowe die idee bygevoeg dat sterflinge ná hul dood geoordeel word en dan óf beloon óf gestraf word. Dié wat gestraf moes word, is na Tartaros gestuur.

Die afgestorwenes het die onderwêreld binnegegaan deur die rivier Styx oor te steek. Hulle is deur die bootsman Charon oorgeneem, wat ’n "obolus", ’n klein muntstuk, gevra het daarvoor. Dié is deur die afgestorwene se familie in sy mond geplaas. Die ander kant van die rivier is bewaak deur Kerberos, die hond met drie koppe.

Die vyf riviere van Hades se koninkryk, en hul simboliese betekenisse, is: Acheron (die rivier van verdriet), Kokitos (weeklag), Flegeton (vuur), Lete (vergetelheid) en Styx (haat). Die Styx vorm die grens tussen die boonste en laer wêrelde.

Hades, die god van die afgestorwenes, was ’n gevreesde figuur vir die lewendes. Hulle het hulle gesigte weggedraai wanneer hulle offerandes aan hom gebring het en het allerhande ander name gebruik as hulle van hom praat het omdat hulle nie sy naam wou noem nie, soos Plouton ("rykdom"; vandaar die naam van sy Romeinse eweknie, Pluto), Klumenus ("berug") en Poludegmon ("die een wat baie ontvang").

Hades se vrou was Persefone, die dogter van Zeus en Demeter. Sy is deur Hades ontvoer terwyl sy saam met haar ma blomme gepluk het. Demeter het haar baie gemis en die land vervloek, wat ’n groot droogte tot gevolg gehad het. Daarna het sy by Zeus gepleit om haar dogter terug te bring. Zeus het Hermes gestuur om dit te doen, maar Hades het vir Persefone ses granaatsade gegee om te eet en daarom moes sy ses maande van die jaar in die land van die afgestorwenes bly. Die ander ses maande kon sy op Olimpus woon saam met haar familie. Terwyl sy in die onderwêreld was, mag sy niks anders geëet het nie, anders sou sy dit nie weer kon verlaat nie. Vir die ses maande van haar afwesigheid, terwyl Demeter getreur het, het die droogte (herfs en winter) teruggekeer.



</doc>
<doc id="44442" url="https://af.wikipedia.org/wiki?curid=44442" title="Sri Jayawardenepura">
Sri Jayawardenepura

Sri Jayawardenepura, ook Sri Jayavardhanapura of Kotte (Sinhala: ශ්‍රී ජයවර්ධනපුර කෝට්ටේ, Tamil: ஸ்ரீ ஜயவர்த்தனபுரம் கோட்டே), is sedert 1982 die regeringsetel van Sri Lanka en is net suidoos van die amptelike hoofstad Colombo geleë. Die stad het 'n bevolking van 115 826 in 2001 gehad en het 'n oppervlakte van 17 km².


</doc>
<doc id="44446" url="https://af.wikipedia.org/wiki?curid=44446" title="Uranos">
Uranos

Uranos (Grieks: Οὐρανός) of Uranus was in die Griekse mitologie ’n oergod (Lug) en die man van Gaia (Aarde). Hulle was die voorouers van die meeste van die Griekse gode, maar hy het geen bekende kultus gehad nie en word nie dikwels in die Griekse kuns uitgebeeld nie.

Volgens Hesiodus was Chaos die begin van die godewêreld, die leemte waaruit die hele heelal voortgekom het. Uit Chaos het Gaia, Hemera, Nyx, Tartaros, Uranos, Hades, Chronos, Erebos en Eter ontstaan.

Uranos het elke nag gekom om die aarde te dek en met sy suster Gaia te paar, maar hy het die kinders gehaat waaraan sy die lewe geskenk het. Onder hulle was die reusagtige eenoogsiklope, toe die drie verskriklike honderdhandige reuse, elk met vyftig koppe. Uranos het die kinders in Tartaros versteek sodat hulle nie die lig sou sien nie, en hy was baie in sy skik met dié wrede daad. Gaia was hartseer en maak toe ’n sekel, roep haar ander seuns en vra hulle om hul pa te ontman. Net Kronos was dapper genoeg om dit te doen. Uit die semen of bloed wat op Gaia gespat het, het nog kinders ontstaan: die sterk Eriniërs, die Gigante en die boomnimfe die Meliae. Uit Uranos se genitalieë wat in die see gegooi is, het Afrodite te voorskyn gekom.

Nadat hy Uranos onttroon het, het Kronos weer die siklope en honderdhandiges in Tartaros gevange gehou. Uranos en Gaia het toe voorspel dat hy op sy beurt deur sy seun onttroon sou word.

Die antieke Grieke en Romeine het net vyf "wandelende sterre" (planete) geken: Mercurius, Venus, Mars, Jupiter en Saturnus. Ná die ontdekking van ’n sesde planeet in die 18de eeu is die naam Uranus gekies as die logiese naam: Mars (Ares in Grieks) was die seun van Jupiter, Jupiter (Zeus) die seun van Saturnus en Saturnus (Kronos) die seun van Uranos/Uranus. Wat vreemd is, is dat die ander name Romeins is in teenstelling met Uranus, wat van die Griekse Uranos afgelei is pleks van die Romeinse god Caelus.

Uranos het al sy kinders by Gaia gehad, buiten Afrodite, wat uit sy genitalieë ontstaan het nadat dit in die see gegooi is.




</doc>
<doc id="44447" url="https://af.wikipedia.org/wiki?curid=44447" title="Pontos">
Pontos

Pontos (Grieks: Πόντος) was in die Griekse mitologie een van die oergode wat voortgekom het uit Gaia (Aarde) alleen.

Vir Hesiodus was Pontos nie veel meer nie as die verpersoonliking van die see: "ho pontos", "die pad", waarby die Grieke die Middellandse See bedoel het. Hy en Gaia het daarna die ouers geword van Nereus (die ou man van die see), Taumas (die ontsagwekkende "wonder" van die see, dus die see se gevaarlike aspekte), Forkus en sy suster-metgesel Keto, en van die Euribiërs (die Sterk Godinne). By Talassa (wie se naam ook see beteken) was hy die vader van Telchines.



</doc>
<doc id="44449" url="https://af.wikipedia.org/wiki?curid=44449" title="Teia">
Teia

Teia of Theia (Grieks: Θεία; "godin" of "goddelike") was in die Griekse mitologie uit die eerste geslag Titane. Volgens Hesiodus se "Teogonie" was sy die dogter van Gaia (Aarde) en Uranos (Lug). Sy en haar broer Huperion was die ouers van Helios (Son), Selene (Maan) en Eos (Daeraad).



</doc>
<doc id="44451" url="https://af.wikipedia.org/wiki?curid=44451" title="Uranus (dubbelsinnig)">
Uranus (dubbelsinnig)

Die naam Uranus kan verwys na:



</doc>
<doc id="44454" url="https://af.wikipedia.org/wiki?curid=44454" title="USC Paloma Hamburg">
USC Paloma Hamburg

Die klub is in Augustus 1909 gestig as "Schlagballverein Sport Club Paloma Hamburg". In 1914 is daar met "Uhlenhorster Sport Club 1911" saamgesmelt en in 1928 het "Sportvereinigung Phöbus-Meteor 1920 Hamburg" by die klub aangesluit.

Gedurende die Tweede Wêreldoorlog het die klub tydelik saamgesmelt met "Sportverein Uhlenhorst-Herta 1911" en "Sport Club Urania Hamburg" as "Barmbecker Sportgemeinschaft". Die klub het op die hoogste vlak meegeding in die Gauliga Nordmark en later die Gauliga Hamburg. Na die oorlog het die klubs weer hulle eie gang gegaan.

Die klub het in 2002 die hoofrondte van die DFB-Pokal gehaal, waar hulle in die eerste rondte deur 1. FC Kaiserslautern uitgeskakel is.



</doc>
<doc id="44455" url="https://af.wikipedia.org/wiki?curid=44455" title="Eros">
Eros

Die term Eros kan verwys na:


</doc>
<doc id="44457" url="https://af.wikipedia.org/wiki?curid=44457" title="Minotourus">
Minotourus

Die Minotourus of Minotaurus (Grieks: Μῑνώταυρος; Minotauros) was in die Griekse mitologie ’n kreatuur met die kop van ’n bul en die lyf van ’n man, of soos deur Ovidius beskryf, "half man; half bul". Hy is aangehou in die Kretensiese Labirint, ’n soort doolhof wat vir dié doel vir koning Minos van Kreta gebou is. Dit is uiteindelik deur Theseus, die seun van Aigeas, doodgemaak.

Nadat hy die troon van Kreta bestyg het, het Minos met sy broers gestry oor die reg om te regeer. Minos het vir Poseidon gevra om vir hom ’n sneeuwit bul te stuur as ’n teken van sy goedkeuring. Hy moes die bul aan Poseidon offer, maar het besluit om dit eerder te hou omdat dit so mooi was. Om hom te straf het Poseidon Pasiphaë, Minos se vrou, laat verlief raak op die bul van die see, die Kretensiese Bul. Sy het die argitek Daidalos gevra om vir haar ’n houtkoei te maak, waarin sy toe geklim het om met die bul te paar. Hul kind was ’n monster, die Minotourus. Hy het later wild en boosaardig geword en Minos het die labirint laat bou om hom binne te hou.

In die klassieke kuns word die Minotourus gewoonlik uitgebeeld met die lyf van ’n man en die kop en stert van ’n bul. Later is hy ook soms uitgebeeld met die lyf van ’n bul en die kop van ’n man. Dié voorstelling word soms steeds aangetref, soos in Steele Savage se illustrasies vir Edith Hamilton se "Mythology" (1942).

Minos se seun is later deur die inwoners van Athene doodgemaak (of deur die Kretensiese Bul wat koning Aigeus van Athene hom gevra het om dood te maak). Minos het oorlog teen die Atheners gevoer om sy seun se dood te wreek en het gewen. Om ’n einde te bring aan die offerande van jong Atheners aan die Minotourus het Aigeus sy seun, Theseus, gestuur om die Minotourus dood te maak.

In Kreta het Ariadne, Minos se dogter, op Theseus verlief geraak en hom deur die labirint gelei, waar hy die Minotourus doodgemaak het.



</doc>
<doc id="44458" url="https://af.wikipedia.org/wiki?curid=44458" title="Nimf">
Nimf

’n Nimf is in die Griekse mitologie ’n vroulike gees wat gewoonlik met ’n sekere plek of voorwerp verbind word, soos riviere, bome, fonteine en berge. Ander nimfe, altyd in die vorm van jong, hubare meisies, was deel van die gevolg van ’n god of godin soos Dionusos, Hermes, Pan of Artemis. Nimfe was dikwels die teiken van saters.

Nimfe is gewoonlik vroulik, in wit geklee en met blomme versier. Hulle het egter dikwels onnatuurlike bene, soos dié van ’n bok, donkie of koei. Hulle kan vinnig en onsigbaar beweeg, deur die lug ry en deur klein gaatjies glip. Hoewel hulle nie onsterflik is nie, lewe hulle ’n paar keer so lank as mense en behou hulle hulle skoonheid totdat hulle sterf.

Hulle kom dikwels voor in gebiede ver van mense, maar mans wat alleen reis, kan hulle buite dorpe raakloop, waar hulle musiek gehoor kan word, of hulle afloer waar hulle dans of in ’n stroom of rivier bad. Hulle kan ook in ’n warrelwind voorkom; dit is gevaarlik en kan lei tot waansin, stomheid of dolle verliefdheid.

Vanweë die uitbeelding van mitologiese nimfe as vroue wat heeltemal buite mans se beheer is en met mans of vroue seks het, word die term dikwels gebruik as vroue oënskynlik dié eienskappe het. Die term nimfomanie is in die moderne sielkunde geskep vir vroue wat "mansiek" is en meer dikwels seks wil hê as wat normaal is. Weens die negatiewe konnotasie van die woord word die term "hiperseksualiteit", wat na mans en vroue kan verwys, deesdae verkies.

Daar is geen amptelike klassifikasie van nimfe nie, en die volgende indeling is slegs bedoel as ’n gids:





</doc>
<doc id="44459" url="https://af.wikipedia.org/wiki?curid=44459" title="Honderdhandige">
Honderdhandige

Die Honderdhandiges of Hekatoncheire (Grieks: Ἑκατόγχειρες) is figure uit die eerste stadium van die Griekse mitologie. Hulle was drie reuse met ongelooflike krag en snelheid, elk met honderd arms en vyftig koppe. Hul naam kom van die Griekse ἑκατόν ("ekatron", "honderd") en χείρ ("cheir", "hand").

Volgens Hesiodus se "Theogonie" was die Honderdhandiges die kinders van die oergode Gaia (Aarde) en Uranos (Lug). Hul name was Briareos (Βριάρεως, die Lewenskragtige), Kottos (Κόττος, die Slaner van die Woedendes) en Gyges (Γύγης, die Een met die Groot Ledemate).

Hul pa, Uranos, het hulle en die eenoog-siklope, nog kinders van hom en Gaia, net ná hul geboorte in die dieptes van Tartaros gegooi omdat hy hulle as monsters beskou het. Uranos se seun Kronos het hulle bevry toe hy Uranos ontman en die nuwe oppergod geword het. Daarna het Kronos hulle teruggestuur Tartaros toe.

Hulle is eindelik deur Kronos se seun Zeus bevry om hom, sy broers en sy susters teen Kronos en sy Titane te help veg in die Titanestryd, waaruit Zeus en sy Olimpiese gode as oorwinnaars getree het.



</doc>
<doc id="44461" url="https://af.wikipedia.org/wiki?curid=44461" title="Nederlanders">
Nederlanders

Die begrip Nederlanders (Nederlander, die Nederlandse volk) bevat verskeie definisies, en hulle kan afgesonder, verwant of deels oorlappend teenoor mekaar staan. Hieronder word die verskillende begrippe gedefinieer, waarna die artikel verder uitbrei oor die Nederlandse entisiteit.

Die Rykswet op die Nederlandskap (Nederlands: "Rijkswet op het Nederlanderschap") bepaal of iemand 'n Nederlander is. 'n Gelykwaardige term is "Nederlandse staatsburger", "Nederlandse onderdaan" (maar sien ook onder), en "iemand met die Nederlandse nasionaliteit".

In die meeste andere lande (byvoorbeeld België of Spanje) word die woord "nasionaliteit" of 'n vertaling van die woord, meer gebruik vir 'n begrip wat digter by entisiteit lê. In Nederland word die staatsburgerskap in die reël bekom deur geboorte. Die hoofreël van die Rykswet op Nederlandskap is dat iemand 'n Nederlander is, as op die moment van geboorte één van die ouers 'n Nederlander is. Daarna kan die staatsburgerskap ook deur naturalisasie verkry word. Mens kan die Nederlandse staatsburgerskap verloor wanneer die staatsburgerskap van 'n ander land vrywilliglik aangeneem word. Om diens te neem in 'n vreemde krygsmag kan ook tot verlies van die Nederlandse nationaliteit lei, indien die krygshandelinge teen die Nederlandse belange druis. Dat mens by 'n veroordeling tot gevangenisstraf die staatsburgerskap sou kon verloor, is 'n misverstand wat berus op verwarring met die straf van ontsetting uit die kiesreg, waartoe mens wél veroordeel kan word.

Nederlanders is teenoor Nederland onderdanig, maar in die verlede was daar Nederlandse onderdane wat geen Nederlanders was nie.

In die voormalige Nederlands-Indië het dit vir die inheemse bevolking gegeld. Dit was opgeteken in die wet oor die Nederlandse onderdaanskap (Wet van 10 Februarie 1910, Stb. nr. 55). In 1927 word hierdie wet ook van toepassing in Suriname en op Curaçao en hul onderhoriges. Vanaf 1949 was dit nie meer van toepassing op die selfstandig gewordene Indonesië nie, maar wel nog op die Nederlandse Nieu-Guinee. Na die invoering van die "Statuut voor het Koninkrijk der Nederlanden" in 1954 was daar slegs nog nie-Nederlandse onderdane in Nederlandse Nieu-Guinee. Na die oordrag aan Indonesië in 1962/'63 was daar geen meer aparte begrip "onderdaan" nie.

Die begrip "onderdaan" word wel nog gebruik in die internasionale verband, byvoorbeeld in die term "gemeenskapsonderdaan."

Met "volk" kan, afhanklik van die konteks, sowel na die Nederlandse nasie (dit wil sê, die hele bevolking van Nederland) of na mense met die Nederlandse etnisiteit verwys. Hoewel die woord in die omgangstaaal vry voorkom word die term in die wetenskaplike veld deurgaans vermy vanweë sy onduidelike en dikwels vae betekenis.

Die begrip nasie is abstrak, en word bekendgestel tydens die tydperk van die Romantiese Nasionalisme aan die einde van die 18de eeu. 'n Nasie kan bestaan uit één enkele etnisiteit. Japan en Ysland is moderne voorbeelde, of uit meerdere, waarby byvoorbeeld gedink kan word aan die Volksrepubliek China of die Verenigde State van Amerika. Dikwels is dit so dat een etnisiteit kultureel (dikwels insluitende sy taal) dominant is. Ook in Nederland bestaan die nasie uit meerdere etnisiteite, waarby die Nederlandse die mees dominante is.

Die Nederlandse etnisiteit is 'n sosiaal-kulturele identiteit. Deurgaans word mense met die Nederlandse etnisiteit eenvoudig Nederlanders genoem.

Nederlanders (in die sin van etnisiteit) is onderling verbonde deur 'n gemeenskaplike geskiedenis, kultuur, taal en afstamming. Etnisiteit is nie aan die Nederlandse landsgrense gebonde nie, en ook die Vlaminge word beskou as behorend tot die Nederlandse etnisiteit, tog nie tot die Nederlandse volk in 'n nasionale sin nie.

Afrikaners stam grotendeels af van Nederlanders en Vlaminge.


</doc>
<doc id="44463" url="https://af.wikipedia.org/wiki?curid=44463" title="Mireille Mathieu">
Mireille Mathieu

Mireille Mathieu (gebore 22 Julie 1946) is 'n Franse sangeres wat wêreldwye roem verwerf het met die meer as 1 200 liedjies wat sy in elf tale opgeneem het. Haar plateverkope word op tussen 125 en 150 miljoen geskat.

Sy is in die Franse stad Avignon as die oudste van Roger en Marcelle Mathieu (oorlede op 20 Maart 2016 in die ouderdom van 94 jaar) se 14 kinders gebore. Van haar moeilike kinderjare het sy in 'n Duitse TV-onderhoud op 22 Oktober 2007 gesê: "Ons het in 'n eenvoudige houthuis gewoon. Wanneer dit koud was, was dit regtig koud. Ons het net 'n klein stofie gehad en geen warm water nie. Ons moes water in 'n pot verhit en ons dan daarmee was." Die gesin het later na 'n vyf-kamer-woonstel, wat die staat vir behoeftige gesinne opgerig het, getrek, maar vir die gesin was dit "'n regte paleis, omdat ons die eerste maal 'n stortbad gehad het!" Sy vertel in 'n ander onderhoud: "Dit was die mooiste dag van my lewe, want die eerste keer kon ek 'n bad neem. Dit was 'n heerlike gevoel."

Haar vader, Roger, was 'n steenmaker wat in 'n klein familie-onderneming vir Mireiile se oupa gewerk het. met 'n baie mooi tenoorstem wat self van 'n sangloopbaan gedroom het. Haar ma was 'n huisvrou wat haar hande vol gehad het met die kinders en boonop haar bes moes doen om die kroos gevoed en gekleed te hou op haar man se skrale inkomste. Mireille se sangtalent het egter baie vroeg al aan die lig gekom en op vier maak sy haar openbare buiging toe sy in die plaaslike kerk in 'n middernagmis sing. Sy het van kleins af daarvan gedroom om een van die groot name te wees wat sy toe dikwels oor die radio gehoor sing het en wou graag vir 'n groter gehoor as net haar gesin, gemeente en skoolvriende sing. Haar groot heldin en voorbeeld was die Franse sangeres Edith Piaf, met wie sy in latere jare dikwels vergelyk is. Mathieu wou egter haar eie identiteit as sangeres versterk en het eers in 1993 'n huldeblyk aan Piaf opgeneem, waarop sy 13 van die "Mossie van Parys" se grootste treffers sing. Dié album is in 2003 heruitgereik op CD.

Sy het as tiener in 'n fabriek gaan werk om die gesin te help onderhou, maar ook om geld te spaar sodat sy sanglesse kon neem. Haar eerste sangonderwysers was Laure Colliere, wat haar gewaarsku het teen die probleme in die vermaakbedryf: "Om sangeres te wees moet jy stewig in jou skoene staan, liggaamlik sowel as geestelik." Mireille se groot droom het haar egter hiervoor laat kans sien.

Vroeg in die jare sestig neem die Franse popsanger Johnny Hallyday se bestuurder, Johnny Stark, haar onder sy vlerk. Dit was hy wat haar ontdek, onderrig en uiteindelik in die wêreldberoemde "Mossie van Avignon" (sy is skaars 1,5 m lank) help omskep het. Toe hy haar die eerste keer by 'n sangwedstryd ontmoet toe sy agtien was, het hy haar gevra of sy hom sou toelaat om moeite met 'n sangloopbaan vir haar te doen. Sy het ingewillig en hoewel die harde werk en streng dissipline haar dikwels laat huil het, skryf sy haar groot sukses hoofsaaklik aan sy belangstelling toe. "Ek moes alles nuut leer. Ek moes leer om my uit te druk en hoe om te beweeg. Eintlik alles van A tot Z heeltemal nuut leer," sou sy later sê, maar oor haar roem: "Dis alles aan hom te danke." Gelukkig het sy baie hard gewerk en altyd haar twee prioriteite voorop gestel: "My werk en my Here."


</doc>
<doc id="44465" url="https://af.wikipedia.org/wiki?curid=44465" title="Fox Mulder">
Fox Mulder

Fox William Mulder is ’n denkbeeldige FBI Spesiale Agent, wat in die Amerikaanse Fox-televisiereekse, "The X-Files" en "The Lone Gunmen" optree, waar die wetenskapfiksieprogramme handel oor regeringsameswerings met die doel om die waarheid omtrent ruimtewesenlike bestaan te ontken of in die duister te hou.

Hy werk saam met sy FBI-kollega, Dana Scully, in die X-Argiewe kantoor, wat bemoei is met sake wat buitengewoon geheimsinnig of deur moontlik paranormale omstandighede onopgelos en deur die FBI in die doofpot gestop is. David Duchovny, ’n Amerikaanse akteur, vertolk die rol van Mulder. Hierdie hoofkarakter is tot die eerste sewe reekse beperk, waarna hy as terugkerende karakter in die laaste twee reekse te sien is, merendeels omrede Duchovny met sy loopbaan wou aanbeweeg. Mulder verskyn die eerste maal in die eerste reeks se "Pilot"-tussenverhaal, wat in 1993 uitgesaai is. Mulder is oortuig dat vreemde vlieënde voorwerpe (VVV’s) bestaan, sowel as ’n gepaardgaande regeringsameswering wat die waarheid omtrent die bestaan van hierdie wesens probeer muilband. Mulder stel die X-Argiewe en die waarheid verberg deur die vermeende sameswering só hoog op prys, dat hy sy hele lewe daaraan wy.

Mulder is Vrydag, 13 Oktober 1961 in Chilmark, Massachusetts vir Bill en Teena Mulder gebore, hoewel dit later vorendag gebring word dat die Sigaretrokende Man Mulder se eintlike biologiese vader is. Samantha Mulder, wat 22 Januarie 1964 gebore is, is sy halfsuster, terwyl Jeffrey Spender sy halfbroer is.Die Mulder-gesin het ’n vakansiehuis in Quonochontaug, Rhode Island gehad, waar Fox en Samantha hul somervakansies deurgebring het. Op 27 November 1973 het Samantha skielik geheimsinnig spoorloos uit hul huis in Chilmark, Massachusetts te Martha’s Vineyard verdwyn - ’n gebeurtenis wat die Mulder-gesin, veral Fox, diep geraak het. Die ondersoek wat gevolg het kon geen bewysstukke oplewer nie. Mulder se ouers is kort hierna in ’n egskeiding betrokke. Nadat Mulder hipnose ondergaan het, is daar bevind dat sy suster deur ruimtewesens ontvoer is.

Hierdie verdwyning van sy suster, sowel as Mulder se daaropeenvolgende soektog na haar, het later die dryfkrag van sy hele bestaan geword. Mulder het vanaf 1983 aan die Universiteit van Oxford die sielkunde studeer, waarna hy by die FBI op 24 Oktober 1986 aangesluit het, hoewel daar onduidelikhede is rakende die dag toe hy sy Quantico Akademie-kursus begin en klaargemaak het. Na Mulder se graadkry by die Akademie het hy sy loopbaan geskoei by die Gedragswetenskapeenheid (sielkundige profilering) onder leiding van Agent Bill Paterson, met wie hy ’n werksverhouding ontwikkel het.
Mulder het later by die Geweldsmisdaadeenheid gewerk, terwyl hy paranormale verskynsels in sy vrye tyd nagejaag het. In 1991 maak Mulder saam met Spesiale Agent Diana Fowley weer die X-Argiewe oop, waar laasgenoemde kort daarna Mulder alleen in Die X-Argiewe Eenheid agterlaat. Dana Scully is in Maart 1992 tot Die X-Argiewe Taakspan toegevoeg, met die oogmerk dat sy haar wetenskaplike agtergrondkennis sou gebruik om Mulder se werk rondom die X-Argiewe wetenskaplik-beredenerend te evalueer.

Mulder se eintlike doelwit was om ’n regeringsameswering, wat die waarheid omtrent ruimtewesenlike bestaan besluier het, oop te vlek. Sodoende sou hy agter die kap van die byl kon kom wat met sy suster gebeur het.

Mulder se soektog en oortuiging omtrent die bestaan van ruimtewesens het hoofsaaklik die meerderheid van die reekse se intrige aangevuur. Gedurende die tydperk ná die kanker in Scully begin kwyn het, is hy egter deur Michael Kritschgau oortuig dat ruimtewesens nie werklik bestaan nie; die samesweerders het hierdie versinsel bloot gebruik om Mulder van stryk te bring.

Hy ontdek uiteindelik, gedurende die sewende reeks, die waarheid wat sy suster oorgekom het. Samantha is ontvoer (hetsy deur ruimtewesens of deur regeringsamesweerders), waarna verskeie wetenskaplike toetse op haar uitgevoer is. Sy is daarna weer aan die Sigaretrokende Man oorgelaat, onder wie se wakende oog sy sou deurbring terwyl nog bykomende toetse ondergaan word. Samantha kon nie langer enige toetse verduur nie – sy het van haar blyplek weggehardloop en is by ’n nabygeleë hospitaal opgeneem. Sy het agter haar gegrendelde kamerdeur weereens verdwyn. Dit word later onthul dat Samantha deur "geestelike tussenbeidekoms", met behulp van skepsels genaamd "Walk-ins", weggeneem is. Mulder is vir ’n kort oomblik met Samantha se gees herenig.

Mulder is self ook in 2000 deur ruimtewesens weggevoer, waar hy ’n paar maande later halfdood na die aarde terugbesorg is. Hy is vir ’n tweede keer deur ’n ruimtewese-virus besmet, hoewel Scully dit reggekry het om hom te red. Nadat Mulder na sy woonstel teruggekeer het, is ’n aansoek deur die FBI toegestaan om hom by die X-Argiewe weer indiens te neem, maar is afgewys deur die adjunkdirekteur, Alvin Kersh, wie intussen Mulder se pos, kort ná sy ontvoering, gevul het. Mulder het ’n rukkie gewerk, maar is afgedank omrede hy die opdrag om nie die X-Argiewe te ondersoek nie, verontagsaam het. Ná die geboorte wat Scully aan William geskenk het, moes Mulder om lewensonthalwe na Nieu-Mexiko vlug, nadat hy ’n wenk van Kersh ontvang het.
Binne ’n jaar het Mulder beslissende inligting by ’n geheime inrigting bekom omtrent die dag wanneer die geraamde ruimtewese-kolonisering sou plaasvind, maar is op heterdaad betrap, in hegtenis geneem en van die moord op Knowle Rohrer aangekla. Hoewel Walter Skinner oor 'n groot verdedigingsliggaam beskik het wat in Mulder se guns getuig het, is Mulder steeds ter dood veroordeel. Met behulp van afsonderlike mense, waarvan ’n hervormde Kersh en die spook van Alex Krycek deel uitgemaak het, ontsnap Mulder uit die tronk en slaan met Scully op die vlug. Vanaf die slotreeks was Mulder en Scully voortdurend op die vlug.
Ses jaar later, ná die gebeurtenisse wat in die negende reeks afgespeel het, word Mulder nie meer as ’n voortvlugtige gereken nie. Scully vermeld dat hy deur die FBI gesoek word, terwyl ’n tweegesprek die kyker daarop inlig dat die FBI nie werklik op hom jag maak nie. Hulle is trouens tog te bly dat Mulder uit die pad is. Hy is wel later gevra om bystand te verleen met die ondersoek rakende ’n vermiste FBI-agent. In ruil hiervoor is alle aanklagtes teen Mulder laat vaar.

Ondanks sy afsydigheid en siniese humorsin , vertoon Mulder ’n uitgelate geesdrif en belangstelling sodra die paranormale ter sprake kom, veral vanweë sy persoonlike betrokkenheid ná sy suster se ontvoering. Walter Skinner en verskeie van die ander werknemers in die afdeling het bekommerd begin raak oor Mulder se onprofessionele gedrag: hy het sy persoonlike gevoelens by verskeie ondersoeke begin insleep. Sy beheptheid met die VVV-sake raak selfs erger regdeur die reeks, nie omrede sy suster se ontvoering slegs hiermee te make het nie, maar ook omdat Dana Scully op die ou einde ontvoer word, met die gepaardgaande kanker wat hieruit voortgespruit het. Sodra Scully in 'n voorval betrokke is, raak Mulder gou uit sy humeur – by meer as een voorval het hy onprofessioneel sy vuurwapen dreigend gebruik en buite sy aard gewelddadig geraak. Mulder se oorbeskermende gedrag waar Scully betrokke is, spruit nie slegs uit sy vanselfsprekende gehegtheid en liefde wat hy teenoor haar koester nie, maar ook uit die skuldgevoelens wat hy saam met hom rondkarwei. Mulder het erken dat hy indirek verantwoordelik voel vir Scully se ontvoering, sowel as vir die kanker, die onvrugbaarheid wat dit veroorsaak het, en haar suster en dogter se dood.

Tydens die "Drive"-episode vra Mulder names die "wêreldwye Joodse sameswering" grappenderwys om verskoning, as reaksie teen ’n verdagte se mishandelende en anti-Semitiese uitvalle. Die verdagte maak bloot uit Mulder se van ook die afleiding dat Mulder van Joodse afkoms moet wees. Tog is Mulder in die "Kaddish"-episode nie in staat om ’n Talmoediese boek te herken nie, hy gee ietwat weemoedig te kenne dat hy nie Hebreeus verstaan nie en insinueer dat Jesus uit die dood opgestaan het. Net soos sy oorlede vader,het Mulder ook ’n Christelike begrafnis gehad, wat deur ’n Protestante predikant gelei is. Dit doen aan die hand dat Mulder uit ’n Protestante agtergrond heet, wat teenstellend is teenoor Scully, wat ’n Katoliek is. Hy soek ook rustigheid op by ’n Christelike kerk ná die gebeurtenisse wat in die "Conduit"-episode plaasgevind het. Mulder kan natuurlik ’n Joodse afstammeling wees wat in ’n Christelike agtergrond grootgeword het, moontlik weens voorvaderlike huweliksverbindinge of bekering. Tydens ’n onderhoud gedurende die tweede reeks, het David Duchovny beweer dat Mulder Joods is.

Mulder slaap bykans nooit in ’n bed nie. Die woonstelslaapkamer word klaarblyklik net as bergplek gebruik: dit is tot die plafon toe vol gemors gestapel, waaronder ’n paar dose pornografiese tydskrifte ook van melding gemaak kan word. Mulder slaap in plaas hiervan op sy rusbank, waar hy dikwels voor 'n sketterende beeldradio insluimer. Dit wil ook voorkom of Mulder maniese fases beleef wanneer hy bekommerd is of aan ’n saak werk, wat sy geneigdheid tot slaaploosheid verder aanwakker. Sedert "Dreamland II" waar ’n ,Man-in-Swart’ met Mulder liggame ruil, en op hierdie manier sy lewe oorneem, vind Mulder sy slaapkamer opgeknap en met ’n waterbed toegerus. In "Monday" word Mulder deurweek toe sy waterbed (waarvan hy geen kennis dra nie) begin lek het.


</doc>
<doc id="44467" url="https://af.wikipedia.org/wiki?curid=44467" title="Regeringsetel">
Regeringsetel

Die regeringsetel is die administratiewe stad van 'n land waar die regering (en meestal ook die parlement) gestel is. Die regeringsetel is meestal ook die land se hoofstad, maar dit is nie altyd die geval nie. In Nederland, byvoorbeeld is Amsterdam die hoofstad, maar Den Haag is die regeringsetel. In Suid-Afrika, daarteenoor, is Pretoria beide die hoofstad asook die regeringsetel.

Lande waar die regeringsetel nie die land se hoofstad is nie:

Die Switserland het "de jure" geen hoofstad en die regeringsetel is "de facto" Bern.

Tydens die Duitse Divisie was Bonn die regeringsetel van Duitsland en Berlyn (Wes) die hoofstad.


</doc>
<doc id="44470" url="https://af.wikipedia.org/wiki?curid=44470" title="Lobamba">
Lobamba

Lobamba is die regeringsetel, asook koninklike en wetgewende hoofstad van Eswatini. Dit lê 16 km suidoostelik van die administriewe hoofstad Mbabane en het 'n bevolking van 11 000 in 2006 gehad.


</doc>
<doc id="44471" url="https://af.wikipedia.org/wiki?curid=44471" title="Garoowe">
Garoowe

Garoowe (Arabies: غاروي, ook Garōwe, Garowe, Gaarowe or Garoe) is die hoofstad van die omstrede gebied Puntland en van die streek Nugaal in Somalië. Die stad het 33 686 inwoners.


</doc>
<doc id="44476" url="https://af.wikipedia.org/wiki?curid=44476" title="Hargeisa">
Hargeisa

Hargeisa ook "Hargeysa" (Somalies Hargaysa, Arabies هرجيسا) is die hoofstad van die omstrede gebied Somaliland en van die streek Woqooyi Galbeed in Somalië. Die stad het 1 300 000 inwoners in 2010 gehad en het 'n oppervlakte van 86 666 km².


</doc>
<doc id="44478" url="https://af.wikipedia.org/wiki?curid=44478" title="Stepanakert">
Stepanakert

Stepanakert of Chankendi (Armeens: Ստեփանակերտ, Azerbeidjans: Xankəndi, Russies: Степанакерт of Ханкенди) is die hoofstad van die Republiek Artsach, 'n "de facto" onafhanklike republiek tussen Armenië en Azerbeidjan wat die meeste nasiestate as deel van Azerbeidjan beskou. Die stad het in 2010 53 000 oorwegend Armeense inwoners gehad.

Volgens Middeleeuse Armeense bronne is na die nedersetting oorspronklik as Vararakn (Վարարակն) verwys totdat die naam in 1847 na Khankendi gewysig is. Azerbeidjanse bronne beweer dat die nedersetting eers in die 18de eeu deur 'n Karabach-khan gestig is en dus Khankendi genoem is ('n Turkiese naam wat as "die khan se dorp" vertaal kan word).

Ná die Russiese Oktoberrevolusie is 'n nuwe stad gestig wat deur die Sowjet-regering in 1923 Stepanakert genoem is - ter ere van Stepan Shahumyan, 'n Armeense kommunis en leier van die sogenaamde "26 kommissars van Bakoe" wat in 1918 in die Azerbeidjanse hoofstad Bakoe deur Britse soldate doodgeskiet is.
Nadat die vroeëre hoofstad van die Outonome Oblast Nagorno-Karabach, Şuşa, gedurende die sogenaamde Şuşa-pogrom verwoes is, het Stepanakert die funksie van administratiewe setel vervul en tot die gebied se belangrikste stad gegroei. Die bevolking het van 10 459 in 1939 meer as verdriedubbel tot 33 000 in 1978.

In 1926 het die plaaslike regering die stadsuitleg van Stepanakert volgens 'n ontwerp van die bekende Armeense argitek Alexander Tamanian verbeter. Twee bykomende ontwerpe vir die uitbreiding van die stad, wat Tamanian se oorspronklike ontwerp behou het, is in die 1930's en 1960's goedgekeur.

'n Aantal skole en twee "poliklinieke" is gebou, en in 1932 is 'n Armeense Dramatiese Skouburg in die lewe geroep wat na Maxim Gorki vernoem is. Stepanakert het tot Nagorno-Karabach se industriële sentrum ontwikkel waar teen die middel van die 1980's negetien nywerheidsaanlegte gevestig was.

Die politieke en ekonomiese hervormingsproses, wat deur sekretaris-generaal Michail Gorbatsjof in 1985 begin is, het met 'n desentralisering van die Sowjet-gesag gepaard gegaan. Armeniërs in die Armeense SSR en Nagorno-Karabach het Gorbatsjof se hervormingsproses as 'n kans beskou om die twee gebiede te herenig.

Op 20 Februarie 1988 het tienduisende Armeniërs op Stepanakert se Leninplein (tans Renaissanceplein) vergader om die insluiting van Nagorno-Karabach by Armenië te eis. Op dieselfde dag het die Opperste Sowjet van Nagorno-Karabach besluit om Nagorno-Karabach met die Armeense SSR te verenig - ondanks felle weerstand van die Sowjet-Azerbeidjanse owerheid. Die politieke krisis het etniese spanninge tussen Armeniërs en Azerbeidjanners in Stepanakert meegebring, en byna alle Azerbeidjanners het in die volgende jare uit die stad gevlug.

Nadat Azerbeidjan in 1991 sy onafhanklikheid van die Sowjetunie verklaar het, het die regering Stepanakert se naam weer na Khankendi gewysig - as deel van 'n veldtog teen kommunisme en 'n beleid van Azerifikasie.

Die politieke spanninge het tot 'n volskaalse oorlog tussen Armeense en Azerbeidjanse magte geëskaleer. Uiteindelik het Armeniërs nie net beheer oor Nagorno-Karabach gekry nie, maar ook oor Azerbeidjanse gebiede wes van die omstrede gebied wat nou as 'n korridor tussen Nagorno-Karabach en die nuutgestigte Republiek van Armenië kon dien.

In Stepanakert is gedurende die konflik swaar skade deur Azerbeidjanse artillerievuur berokken, veral vroeg in 1992 toe die Azerbeidjanners die stad Şuşa as militêre basis gebruik het van waar GRAD-vuurpyle afgeskiet is. Azerbeidjanse magte het 'n reeks grondaanvalle teen Stepanakert geloods wat egter met sukses afgeweer is. Die artillerievuur is eers gestaak nadat Şuşa op 9 Mei 1992 deur Armeense magte ingeneem is. Stepanakert het egter nog tot die einde van die oorlog onder Azerbeidjanse lugaanvalle gely.

In 1994 is 'n nie-amptelike wapenstilstand gesluit.

Voor die oorlog was Stepanakert se ekonomie hoofsaaklik op voedselverwerking, sywewery en wynbou gegrond. Die oorlogshandelinge het groot skade aan die ekonomiese infrastruktuur berokken, maar danksy beleggings uit die geledere van diaspora-Armeniërs is nuwe lewe in die ekonomie van Stepanakert en die Republiek Nagorno-Karabach (Artsach) geblaas.

Toerisme is een van die sleutelbedrywe vir werkskepping. 'n Aantal hotelle is deur diaspora-Armeniërs geopen, waaronder in 2000 die Nairi-hotel in besit van Jack Abolakian, 'n Australiër van Armeense afkoms.

'n Spesiale ekonomiese sone is geskep om buitelandse beleggings te bevorder. Hier word onder meer klokonderdele vir 'n Switserse onderneming vervaardig, terwyl 'n Russiese maatskappy diamante laat poleer.

'n Nuwe lughawe het sowat 8 km buite die stad ontstaan. Die amptelike inwyding is oorspronklik vir 2012 beplan, maar weens Azerbeidjanse dreigemente om vliegtuie neer te skiet is dit tot nog toe nie in bedryf gestel nie.



</doc>
<doc id="44479" url="https://af.wikipedia.org/wiki?curid=44479" title="Tiraspol">
Tiraspol

Tiraspol (Russies en Oekraïens: Тирасполь) is die hoofstad van Transnistrië, 'n omstrede gebiede in Moldowa. Die stad is in 1792 gestig en het 'n bevolking van 148 311 in 2008 gehad. Tiraspol is langs die Dnisterrivier, hier "Nistru", geleë.




</doc>
<doc id="44481" url="https://af.wikipedia.org/wiki?curid=44481" title="Soechoemi">
Soechoemi

Soechoemi (Abchasies: Аҟəа / Aqwais, Georgies: სოხუმი / Sochoemi, Russies: Сухум / Soechoem) is die hoofstad van Abchasië, 'n omstrede gebied in Georgië. Die stad het in 2009 sowat 40 000 inwoners gehad.



</doc>
<doc id="44482" url="https://af.wikipedia.org/wiki?curid=44482" title="Zchinwali">
Zchinwali

Zchinwali (Georgies: ცხინვალი / Zchinwali, Osseties en Russies: Цхинвал / Zchinwal) is die hoofstad van Suid-Ossetië, 'n omstrede gebiede in Georgië. Die stad het 17 000 inwoners in 2010 gehad en 'n oppervlakte van 7,4 km².



</doc>
<doc id="44489" url="https://af.wikipedia.org/wiki?curid=44489" title="Atena">
Atena

Atena of Athena (Grieks: Ἀθηνᾶ) is in die Griekse mitologie die godin van wysheid, oorlog, strategie, nywerheid, die reg en vaardigheid; sy is ook die maagdelike beskermgod van Athene, Griekeland. Die Parthenon, wat op die Akropolis staan, is ter ere van haar gebou.

Haar eweknie in die Romeinse mitologie is Minerva.

Atena was die godin van strategiese oorlogvoering in teenstelling met haar broer, Ares, wat geweld, bloedlustigheid en slagting verteenwoordig het. Sy het nie graag geveg sonder ’n goeie en regverdige doel nie en het eerder wysheid gebruik om moeilike situasies op te los.

Sy verskyn gewoonlik saam met ’n uil en dikwels ook die godin van oorwinning, Nike, wat sy op haar hand uitgestrek hou. Sy dra ’n borsplaat van bokvel, die Aigis. Sy word dikwels uitgebeeld met ’n helm en met ’n skild met die Gorgo-kop daarop. Volgens latere bronne het Perseus die skild vir haar gegee nadat hy Medusa onthoof het.

Atena het talle helde gehelp, onder andere Odusseus, Jason en Herakles.

In "The Greek Myths" (8.a, ff.), teken Robert Graves vroeë mites aan oor die geboorte van Atena, wat reeds in 4 000 v.C. aanbid is. Volgens Graves het Hesiodus (omstreeks 700 v.C.) gemeen dat Atena die dogter was van Metis ("Wysheid" en Kennis"), ’n Titaan wat oor die vierde dag en die planeet Mercurius regeer het.

Volgens latere mites het Metis en Zeus metgeselle geword. Om ’n voorspelling te voorkom dat sy en Metis se kinders groter as hy sou wees, het Zeus vir Metis ingesluk sodat sy nie kinders kon hê nie, maar sy was toe reeds swanger met Atena. Metis het binne-in Zeus aan Atena die lewe geskenk en haar versorg tot sy uit Zeus se voorkop gebars het, ten volle toegerus met wapens wat haar ma aan haar gegee het. Sy dra dikwels die weerligstraal en die Aigis, wat sy en Zeus eksklusief gedeel het.

As beskermer van Athene is sy dikwels dwarsdeur Griekeland aanbid as "Atena Polias" ("Atena van die stad").

In klassieke Griekse mites het sy nooit ’n minnaar nie en trou sy nooit, en dit het haar die naam "Atena Partenos" (Atena die Maagd) besorg. Haar beroemdste tempel, die Parthenon op die Akropolis in Athene, kry sy naam van dié titel. Dit was nie net omdat sy ’n maagd was nie, maar uit erkenning vir haar rol as die toepasser van reëls van seksuele matigheid.

Hefaistos het Atena probeer verkrag, maar sy het hom ontduik en sy semen het op die grond geval, en Erichtonios is uit die Aarde (Gaia) gebore. Atena het toe die kind se pleegma geword.

Atena het Erichtonios in ’n kissie gesit wat sy in die sorg van drie susters, Herse, Pandrosus en Aglaulus van Athene, gelaat het. Sy het nie vir hulle gesê wat in die kissie is nie, maar het hulle gewaarsku om dit nie oop te maak voor sy terugkeer nie. Een of twee susters het die kissie oopgemaak en Erichtonios, in die vorm (of omhelsing) van ’n slang, daarin gesien. Die slang, of waansin weens dit wat hulle gesien het, het Herse en Pandrosus van die Akropolis laat afspring.

Met dié mitiese agtergrond het Erichtonios die stigter-koning van Athene geword waar hy die kultuur in baie opsigte ten goede verander het. In dié tyd het Atena hom glo dikwels beskerm.

In ’n latere mite was Medusa nie soos haar Gorgo-susters afskuwelik met lewende, giftige slange pleks van hare nie, maar beeldskoon met goue hare. Sy het met Poseidon omgang gehad in ’n tempel van Atena nadat Poseidon deur die goue kleur van haar hare aangetrek is. Atena het haar toe vervloek en haar soos haar susters laat lyk. Haar aanloklike goue hare het slange geword en enigiemand wat na haar gekyk het, het in klip verander ( Ovidius, "Metamorfoses"). Sy is later deur Perseus onthoof. Volgens een mite het hy haar kop vir Atena gegee, wat dit op haar skild aangebring het.

Atena het die beskermer van Athene geword nadat sy ’n kompetisie teen Poseidon gewen het. Op ’n Atheense fees het die twee gode ooreengekom dat elk vir die Atheners ’n geskenk sal gee, en dié sou dan kon kies watter een hulle wil hê. Poseidon het met sy drietandvurk op die grond geslaan en ’n fontein het ontstaan. Die water was egter sout en nie baie bruikbaar nie. Atena het vir hulle ’n olyfboom gegee. Die Atheners het die olyfboom gekies, en daarmee saam vir Atena as hul beskermer, want die olyfboom het aan hulle hout, olie en kos verskaf.

Poseidon was so kwaad dat hulle hom nie gekies het nie dat hy ’n groot vloed na die Attika-vlakte gestuur het om hulle te straf. Die induiking wat deur Poseidon se vurk gemaak en met sout water gevul is, is omring deur die noordelike muur van die Erechtheum en is onbedek gelaat.

Die kompetisie tussen Atena en Poseidon was die onderwerp van die reliëfwerk aan die westelike kroonlys van die Parthenon, die eerste gesig wat besoekers begroet het.





</doc>
<doc id="44490" url="https://af.wikipedia.org/wiki?curid=44490" title="Demeter">
Demeter

Demeter (Grieks: Δημήτηρ) was in die Griekse mitologie die godin van graan en vrugbaarheid, die rein voeder van die jeug en die groen aarde, en die bewaarder van die huwelik en die heilige wette. In die Homeriese lofsang aan Demeter (omstreeks 7de eeu v.C.) word sy die "bringer van seisoene" genoem, ’n aanduiding dat sy aanbid is lank voor sy een van die twaalf Olimpiese gode geword het.

Sy word dikwels uitgebeeld in ’n strydwa en saam met simbole van die oes, onder andere blomme, graan en vrugte. Sy word ook soms saam met haar dogter Persefone uitgebeeld.

Haar eweknie in die Romeinse mitologie is Ceres.

Demeter en Poseidon se name word van vroeg af reeds verbind. In een mite maak Poseidon haar die hof, maar sy probeer vlug. Sy verander haar in ’n merrie en kruip tussen ’n trop perde weg. Poseidon besef egter wat gebeur het, verander hom in ’n hings en verkrag haar.

Hul kinders was ’n dogter ("Die meesteres", wie se naam, Despoina, nie genoem mag word nie) en ’n perd (Arion, wat soos ’n mens kon praat}.

Die sentrale tema van Demeter in mites is haar verhouding met haar dogter Persefone by Zeus. Hades (die god van die onderwêreld) ontvoer Persefone terwyl sy saam met haar ma blomme pluk en neem haar as vrou. Demeter mis haar baie en vervloek die land, wat ’n groot droogte tot gevolg het. Daarna pleit sy by Zeus om haar dogter terug te bring.

Zeus stuur Hermes om dit te doen, maar Hades gee vir Persefone ses granaatsade om te eet en daarom moet sy ses maande van die jaar in die land van die afgestorwenes bly. Die ander ses maande kan sy op Olimpus woon saam met haar familie. Terwyl sy in die onderwêreld is, mag sy niks anders eet nie, anders sal sy dit nie weer kan verlaat nie. Vir die ses maande van haar afwesigheid, terwyl Demeter treur, keer die droogte (herfs en winter) terug.




</doc>
<doc id="44492" url="https://af.wikipedia.org/wiki?curid=44492" title="Iapetos">
Iapetos

Iapetos of Japetos (Grieks: Ἰαπετός) was in die Griekse mitologie ’n Titaan, die seun van Uranos en Gaia, en die pa van Atlas, Prometeus, Epimeteus en Menoitios. Hy is die een Titaan wat Homeros in die "Ilias" noem (8.478–81) wat in Tartaros is saam met sy broer Kronos nadat Zeus en die ander Olimpiese gode die Titane verslaan het in die Titanestryd.



</doc>
<doc id="44493" url="https://af.wikipedia.org/wiki?curid=44493" title="Iapetus">
Iapetus

Die term Iapetus kan verwys na:



</doc>
<doc id="44494" url="https://af.wikipedia.org/wiki?curid=44494" title="Nachitsjewan">
Nachitsjewan

Nachitsjevan (Aserbeidjans: Naxçıvan) is 'n outonoom eksklawe van Azerbeidjan en lê tussen die Iran in die suid, Armenië in die noordoos en die Turkye in die noordwes. Tussen Nachitsjevan en Azerbeidjan lê die armeniese gebied Sangesur en die hoofstad en grootste stad is Nachitsjewan. Nachitsjevan het 398 000 inwoners in 2007 gehad en 'n oppervlakte van 5 363 km². Nachitsjevan was 1990 'n omstrede gebied.


</doc>
<doc id="44495" url="https://af.wikipedia.org/wiki?curid=44495" title="Nachitsjewan (stad)">
Nachitsjewan (stad)

Nachitsjewan (Aserbeidjans: Naxçıvan) is die hoofstad en grootste stad van die outonoom eksklawe Nachitsjewan van Azerbeidjan. Die stad het 75 972 inwoners in 2009 gehad en 'n oppervlakte van 35,48 km².


</doc>
<doc id="44498" url="https://af.wikipedia.org/wiki?curid=44498" title="Adzjarië">
Adzjarië

Adzjarië (Georgies: აჭარა, "Ač’ara", [at͡ʃʼara], ), amptelik die Outonome Republiek Adzjarië (Georgies: აჭარის ავტონომიური რესპუბლიკა, "Ač’aris Avt’onomiuri Resp’ublik’a", [at͡ʃʼaris avtʼɔnɔmiuri rɛspʼublikʼa], ), is 'n outonome republiek binne Georgië. Dit grens aan die Swartsee in die weste en Turkye in die suide. Die hoofstad en grootste stad is Batoemi, Georgië se tweede grootste stad ná die hoofstad Tbilisi. Adzjarië het 'n oppervlakte van 2 900 km² en het in 2002 376 016 inwoners gehad. Adzjarië was tussen 1991 en 2004 'n omstrede gebied, maar het ná suksesvolle onderhandelinge weer by Georgië aangesluit.

Die Adjariërs, 'n etniese subgroep van die Georgiese volk, vorm die meerderheid van die bevolking in die streek. Die Adjariërs onderskei hulself van die Georgiërs vanweë hul Islamitiese identiteit.



</doc>
<doc id="44499" url="https://af.wikipedia.org/wiki?curid=44499" title="Batoemi">
Batoemi

Batoemi (Georgies: ბათუმი [bɑtʰumi]) is die hoofstad en grootste stad van die outonome gebied Adzjarië in Georgië aan die Swartsee. Die stad het 'n bevolking van 152 839 in 2014 gehad en beslaan 'n oppervlakte van 64,9 km². Batoemi is ook die tweede grootste stad van dié land naas die hoofstad Tbilisi en is in 1866 tydens die Russiese Ryk gestig.



</doc>
<doc id="44500" url="https://af.wikipedia.org/wiki?curid=44500" title="Hestia">
Hestia

Hestia (Grieks: Ἑστία) is in die Griekse mitologie die dogter van Kronos en Rea en die godin van die vuurherd, huislikheid, argitektuur en die familie wat die eerste deel van die offerande in elke huishouding gekry het.

Met die stigting van ’n nuwe nedersetting is ’n vlam van Hestia se openbare vuurherd in die moederstad daarheen gedra. Sy het op ’n eenvoudige houttroon met ’n wit kussing gesit en nie die moeite gedoen om vir haaself ’n simbool te kies nie.

Hestia is een van die drie godinne van die eerste Olimpiese generasie: sy en haar susters, Demeter en Hera. Sy was die oudste én jongste van Kronos en Rea se kinders (sien Oudste en jongste kind) en die suster van drie broers, Zeus, Poseidon en Hades.

Van die Olimpiese gode was Hestia die een met die minste prestasies en skandes. Haar plek was by die vuurherd. Soms word dit toegeskryf aan haar passiewe geaardheid, wat verder geïllustreer word deur die feit dat sy haar plek op Olimpus afgestaan het. Hestia wou nie betrokke raak by die ander gode se rusies nie en het besluit om Olimpus te verlaat om na haar heilige vuurherd om te sien. Sy het haar plek afgestaan aan die nuweling Dionisos.

Poseidon, en Apollo van die jonger geslag, het albei haar die hof probeer maak, maar Hestia was onaangeraak deur Afrodite se sake en het op Zeus se kop gesweer dat sy ’n maagd sou bly.

Hestia was die oudste én die jongste van Kronos en Rhea se kinders. Kronos het al sy kinders net ná hul geboorte ingesluk, buiten die jongste, Zeus. Dié het die ander later gered deur sy pa te dwing om hulle in omgekeerde volgorde op te bring en saam sou hulle Kronos se geslag, die Titane, verslaan.

Hestia is laaste opgebring omdat sy die oudste was, en was dus ook die jongste kind (Kereny 1951:91). Dit word ook in die Homeriese lofsang aan Afrodite (omstreeks 700 v.C.) genoem:




</doc>
<doc id="44509" url="https://af.wikipedia.org/wiki?curid=44509" title="Gagaoesië">
Gagaoesië

Gagaoesië (Gagaoesies: "Gagauziya" of "Gagauz Yeri", Roemeens: "Găgăuzia", Russies: Гагаузия, "Gagauziya") is 'n outonome gebied in suidelike Moldowa. Die hoofstad en grootste stad is Comrat. Gagaoesië het 155 700 inwoners in 1996 gehad en het 'n oppervlakte van 1 832 km². Gagaoesië was tussen 1990 en 1994 'n omstrede gebied.

Indien Moldowa by Roemenië sal aansluit, sal Gagaoesië volgens die grondwet van Moldowa 'n onafhanklike land word. Op 2 Februarie 2014 het in 'n referendum 'n groot meerderheid van die kiesers vir meer integrasie by Rusland en indien Moldowa 'n lidland van die Europese Unie sal word, vir onafhanklikheidsverklaring.


</doc>
<doc id="44511" url="https://af.wikipedia.org/wiki?curid=44511" title="Comrat">
Comrat

Comrat (Gagaoesies: Komrat, Russies: Комрат) is die hoofstad en grootste stad van die outonome gebied Gagaoesië in Moldowa. Die stad het in 2004 'n bevolking van 23 429 gehad.



</doc>
<doc id="44529" url="https://af.wikipedia.org/wiki?curid=44529" title="ISO 8601">
ISO 8601

ISO 8601 is 'n internasionale standaard vir die uitruil van datum- en tyd-verwante data. Die standaard is getiteld "Data-elemente en uitruilformate - Inligtinguitruiling - Voorstelling van datums en tye" en is deur die Internasionale Organisasie vir Standardisasie (ISO) uitgereik. Die doel van hierdie internasionale standaard is om die risiko van verkeerde interpretasie te vermy waar numeriese verteenwoordiging van die datums en tye oor nasionale grense uitgeruil word, en die verwarring en ander gevolglike foute of verliese te vermy. Die standaard organiseer die data sodat die grootste temporale termyn (die jaar) eerste verskyn in die data string, en vorder tot in die kleinste periode (die sekonde). Dit maak ook voorsiening vir 'n gestandaardiseerde metode van tyd-gebaseerde kommunikasie-inligting oor tydsones, deur 'n verplasing ten opsigte van Gekoördineerde Universele Tyd (UTC) aan te heg.



</doc>
<doc id="44533" url="https://af.wikipedia.org/wiki?curid=44533" title="PSV Union Neumünster">
PSV Union Neumünster

Die klub is op 28 Mei 1973 gestig toe die polisie-sportklub van die stad met die sportklub "Union Neumünster" saamgesmelt het. Alhoewel die klub oop is vir enige iemand, bepaal die konstitusie dat die streeksdirekteur van die polisie een van die kandidate moet wees wanneer 'n uitvoerende komitee verkies word.

"Union Neumünster" het in 1954/55 die "Amateurliga Sleeswyk-Holstein" gehaal, destyds op die tweede hoogste vlak, maar het 153 doel afgestaan, tot vandag toe die tweede meeste doele wat 'n klub in die Sleeswyk-Holstein-topliga in een seisoen afgestaan het.

Die klub se grootste prestasie was om in 1979 die hoofrondte van die DFB-Pokal te haal, waar die klub in die eerste rondte uitgeskakel is.



</doc>
<doc id="44534" url="https://af.wikipedia.org/wiki?curid=44534" title="Nigel Llong">
Nigel Llong

Nigel James Llong (gebore op 11 Februarie 1969 in Ashford, Kent) was 'n Engelse krieketspeler vir Kent. Hy het sy debuut gemaak in 1990 en sy graafskap pet gewen in 1993. Hy was 'n linkshandige kolwer en by-draaibouler. Llong het intussen 'n skeidsregter geword, en het in sy eerste eersteklaswedstryd gestaan in Junie 2000. Hy is onder meer tydens die Krieketwêreldbeker 2007, Krieketwêreldbeker 2015 en Krieketwêreldbeker 2019 as skeidsregter ingespan. Hy het aangekondig om ná die Krieketwêreldbeker 2019 af te tree.


</doc>
<doc id="44535" url="https://af.wikipedia.org/wiki?curid=44535" title="Rea">
Rea

Rea (Grieks: Ῥέα) was in die Griekse mitologie ’n Titaan en is genoem "die moeder van gode". Sy was die dogter van Uranos en Gaia, die metgesel van haar broer Kronos en die moeder van Demeter, Hades, Hera, Hestia, Poseidon en Zeus, ses van die Olimpiese gode wat later die Titane verslaan het.

Rea se man, Kronos, het hul kinders net ná hul geboorte ingesluk om ’n voorspelling te voorkom dat sy kind sy bewind sal oorneem nes Kronos sy pa, Uranos, se bewind omvergewerp het. Toe die sesde kind, Zeus, gebore word, het Rea vir Kronos ’n klip, in klere toegedraai, gegee en hy het dit ingesluk. Rea het Zeus toe in Kreta weggesteek, waar hy grootgeword het.

Toe Zeus ’n volwasse man was, het hy Kronos gedwing om die klip en sy broers en susters in omgekeerde volgorde op te bring. In die Titanestryd het Zeus en sy broers en susters Kronos se bewind omvergewerp met die hulp van die honderdhandiges, gigante en siklope, wat eers deur Uranos en toe Kronos in Tartaros gevange gehou is. Baie van die Titane is ná hul nederlaag na Tartaros gestuur.



</doc>
<doc id="44536" url="https://af.wikipedia.org/wiki?curid=44536" title="Huperion">
Huperion

Huperion (Grieks: Ὑπερίων) was in die Griekse mitologie ’n Titaniese god en die verpersoonliking van Lig. Hy was die seun van Uranos en Gaia. Hy speel feitlik geen rol in die Griekse mitologie nie en word selde genoem.



</doc>
<doc id="44537" url="https://af.wikipedia.org/wiki?curid=44537" title="Mnemosune">
Mnemosune

Mnemosune (Grieks: Mνημοσύνη) was in die Griekse mitologie ’n Titaanse godin en die verpersoonliking van geheue. Sy was die dogter van Uranos en Gaia en die ma van die Muses by Zeus. Sy en Zeus het nege nagte agtereenvolgens bymekaar geslaap en so die nege Muses verwek.


</doc>
<doc id="44538" url="https://af.wikipedia.org/wiki?curid=44538" title="Foibe">
Foibe

Foibe (Grieks: Φοίβη) was in die Griekse mitologie ’n Titaniese godin wat gewoonlik met die maan verbind is. Sy was die dogter van Uranos en Gaia en die metgesel van haar broer Koios. Hulle het twee dogters gehad: Leto, die moeder van Artemis en Apollo, en Asteria, die moeder van Hekate.




</doc>
<doc id="44539" url="https://af.wikipedia.org/wiki?curid=44539" title="Tetis (mitologie)">
Tetis (mitologie)

Tetis of Tethis (Grieks: Τηθύς) was in die Griekse mitologie ’n Titaan en seegodin. Sy was die dogter van Uranos en Gaia en die suster sowel as metgesel van Okeanos.

Sy was die moeder van die belangrikste riviere wat die Grieke geken het, asook sowat 3 000 dogters bekend as die Okeaniede.


</doc>
<doc id="44540" url="https://af.wikipedia.org/wiki?curid=44540" title="Temis">
Temis

Temis of Themis (Grieks: Θέμις) was in die Griekse mitologie ’n Titaanse godin en die verpersoonliking van goddelike orde, gebruike en die reg. Sy was die dogter van Uranos en Gaia en by Zeus die ma van die Skikgodinne en Astraia.



</doc>
<doc id="44541" url="https://af.wikipedia.org/wiki?curid=44541" title="Tethys">
Tethys

Die naam Tethis kan verwys na:



</doc>
<doc id="44545" url="https://af.wikipedia.org/wiki?curid=44545" title="Habenhauser FV">
Habenhauser FV

Die klub is op 2 Maart 1952 gestig as 'n suiwer sokkerklub en het een gebly totdat die gimnastiek-afdeling vir dames in 1983 gevestig is. Tot op daardie stadium was daar nog nooit 'n sokkerklub in Habenhausen nie en was die belangrikste sport in die area handbal.

Die klub het deur die jare 'n lae profiel in die Bremen-stadsligas gehandhaaf en het eers op die Duitse sokkerradar verskyn toe daar drie keer in drie seisoene gepromoveer is tussen 1996 en 1998. Die promosie in 1998 na die "Verbandsliga" op die 5de vlak van die sokkerstruktuur was ook die klub se grootste prestasie tot op hede.



</doc>
<doc id="44557" url="https://af.wikipedia.org/wiki?curid=44557" title="Hampshire">
Hampshire

Hampshire (soms ook Southamptonshire genoem) is 'n graafskap in die suide van Engeland in die Verenigde Koninkryk. Die seremoniële graafskap sluit in die stede van Southampton en Portsmouth, maar om administratiewe doeleindes beskik hierdie twee stede oor unitêre owerhede ("unitary authorities").

Die seremoniële graafskap het 'n bevolking van 1,8 miljoen in die 2011-sensus gehad en die administratiewe graafskap 'n bevolking van 1,32 miljoen. Die seremoniële graafskap is die 5de grootste graafskap in die land. Die oppervlakte van die seremoniële graafskap is 3 769 km² en die administratiewe graafskap 3 679 km².

Hampshire grens aan die graafskappe (kloksgewyse van wes) Dorset, Wiltshire, Berkshire, Surrey and Wes-Sussex. Die hoofstad van Hampshire is Winchester.

Volgens die 2001-sensus het die stad 'n bevolking van 1 644 249 gehad. 96,73% van die inwoners was wit mense, gevolg deur 1,34% Asiate en 'n gemengde ras op 0,84%. 73,86% se geloof was die Christendom.

Die administratiewe graafskap van Hampshire het elf distrikte. Volgens die 2011 volkstelling is die bevolking van enkele distrikte tussen 91 000 (Hart) en 176 000 (New Forest). Die graafskapsraad het 78 lede. In Junie 2014 het die Konserwatiewe Party 47 setels, die Liberaaldemokrate 16 setels, UKIP 10 sleutels en die Arbeiders 4 setels gehou.

Polisie dienste word deur die Hampshire Constabulary gelewer. Hierdie polisiemag dien die hele Hampshire, insluitend Southampton, Portsmouth en ook die Eiland Wight. Die brandweerdiens is die "Hampshire Fire and Rescue Service" en dien die hele Hampshire, insluitend Southampton en Portsmouth, maar nie die Eiland Wight nie.



</doc>
<doc id="44559" url="https://af.wikipedia.org/wiki?curid=44559" title="TSV 1896 Rain">
TSV 1896 Rain

Die klub is op 10 Januarie 1896 gestig as 'n gimnastiekklub genaamd "TV Rain". 'n Onafhanklike sokkerklub genaamd "FC Rain" is intussen op 31 Augustus 1920 in Rain gestig. As gevolg van die Tweede Wêreldoorlog het die twee klubs in 1941 tydelik saamgesmelt om "Turn- und Sportgemeinschaft Rain am Lech" te vorm. Na die oorlog het die klubs weer hulle eie gang gegaan, maar in 1946 is daar weer besluit om saam te smelt en die huidige klub is tot stand gebring.

Die klub se grootste presatsie was om die hoofrondte van die DFB-Pokal in 2000 te haal, waar daar in die eerste rondte met 7-0 verloor is teen FC Schalke 04 voor 'n tuisskare van 6 000.



</doc>
<doc id="44560" url="https://af.wikipedia.org/wiki?curid=44560" title="Berkshire">
Berkshire

Berkshire (uitgespreek /ˈbɑrkʃər/) is 'n graafskap in die suide van Engeland, in die Verenigde Koninkryk. Die graafskap sluit in die stede van Reading, Slough en Windsor. Berkshire het 'n bevolking van 863 800 in 2011 gehad en is dus die 26ste grootste graafskap in die land.


</doc>
<doc id="44561" url="https://af.wikipedia.org/wiki?curid=44561" title="Slough">
Slough

Slough (uitgespreek /ˈslaʊ/) is 'n stad geleë naby die grens van Londen, in die Engelse graafskap Berkshire. In die 2011-sensus het die stad 'n bevolking van 140 700 gehad. Die stad is een van die etnies mees diverse plekke in die Verenigde Koninkryk, en sowat 9,1% van die inwoners is aanhangers van Sikhisme. Slough het ook die eerste swart vroulike burgemeester, Lydia Simmons, in 1984 gehad.


</doc>
<doc id="44562" url="https://af.wikipedia.org/wiki?curid=44562" title="Pleknaamsveranderinge in Kanada">
Pleknaamsveranderinge in Kanada

Hier volg 'n lys van plekke in Kanada waarvan die name verander is:



</doc>
<doc id="44575" url="https://af.wikipedia.org/wiki?curid=44575" title="Die Antwoord">
Die Antwoord

Die Antwoord is 'n musiekgroep wat in 2009 deur Watkin Tudor (Waddy) Jones (in Die Antwoord bekend as Ninja), Anri du Toit (Yo-Landi Vi$$er) en Justin de Nobrega (DJ Hi-Tek) in Kaapstad, Suid-Afrika, gestig is. Hul debuutalbum, "$O$", is vir 'n kort rukkie gratis op die internet uitgereik. Die groep was in 2010 op 'n musiektoer deur Europa (insl.Skandinawië) en later in dieselfde jaar deur die VSA.

Met behulp van die internet het Die Antwoord binne 'n week 'n massiewe ondersteunersbasis gekry. Op 1 Februarie het "Boing Boing" die musiekvideo vir ""Enter the Ninja"" en 'n quasidokumentêr genaamd ""Zef Side"" gepubliseer. Soekenjinstatistieke toon dat Die Antwoord in Februarie 2010 op grond van internetsoeke selfs bekende musiekgroepe soos "Animal Collective", "Pavement" en "Wilco" oortref het. Tweets deur bekende musikante soos Fred Durst en Katy Perry het bygedra tot Die Antwoord se vinnige roem.






</doc>
<doc id="44577" url="https://af.wikipedia.org/wiki?curid=44577" title="Demid Pjanda">
Demid Pjanda

Demid Pjanda was in die 17de eeu ’n ontdekkingsreisiger in Siberië. Hy was ’n groot pelsjagter wat van 1620 tot 1624 altesaam 8 000 km voorheen onbekende Siberiese riviere ontdek het, onder andere die Lena-rivier. Hy was ook die eerste Rus wat Jakoetië en Boerjatië bereik het. 


</doc>
<doc id="44578" url="https://af.wikipedia.org/wiki?curid=44578" title="Iwan Moskwitin">
Iwan Moskwitin

Iwan Moskwitin was in die 17de eeu ’n ontdekkingsreisiger in Siberië. Hy was die eerste Rus wat die Stille Oseaan bereik het. Hy het ook die See van Ochotsk en die Sjantar-eilande ontdek. 


</doc>
<doc id="44579" url="https://af.wikipedia.org/wiki?curid=44579" title="Wassili Pojarkof">
Wassili Pojarkof

Wassili Pojarkof was in die 17de eeu ’n ontdekkingsreisiger in Siberië. Hy is in 1643 saam met 133 man na Jakoetië gestuur om nuwe gebiede te verken. Hy was die eerste Rus wat die Amoer-rivier bereik het. 


</doc>
<doc id="44580" url="https://af.wikipedia.org/wiki?curid=44580" title="Jerofei Chabarof">
Jerofei Chabarof

Jerofei Chabarof (Russies: Ерофей Хабаров) was in die 17de eeu ’n ontdekkingsreisiger in Siberië. Hy het in 1641 na Siberië gereis om soutwerke aan die Lena-rivier te stig. In 1649 tot 1650 was hy die tweede Rus wat die Amoer-rivier verken het ná Wassili Pojarkof. Later is hy na die Lena-rivier teruggestuur. Hy het toe met die Amoer afgeseil en Atsjansk, wat die voorloper van die huidige Chabarofsk was, gestig. Op pad daarheen het hy verskeie leërs, onder andere Sjinese en Koreaanse magte, verslaan.


</doc>
<doc id="44581" url="https://af.wikipedia.org/wiki?curid=44581" title="Koerbat Iwanof">
Koerbat Iwanof

Koerbat Iwanof was in die 17de eeu ’n ontdekkingsreisiger in Siberië. Hy was ’n Kosak wat in 1642 die eerste bekende kaart van die Russiese Verre-Ooste geteken het. Hy en sy geselskap het die Baikal-gebergte te voet oorgesteek en die Baikalmeer ontdek. 


</doc>
<doc id="44582" url="https://af.wikipedia.org/wiki?curid=44582" title="Wladimir Atlasof">
Wladimir Atlasof

Wladimir Atlasof was in die 17de eeu ’n ontdekkingsreisiger in Siberië. Hy het aan die einde van die eeu die eerste permanente Russiese nedersettings op die Kamtsjatka-skiereiland gestig en het die streek se kolonialisasie gelei. Hy was die eerste persoon wat die streek se natuur en inwoners in besonderhede beskryf het. 


</doc>
<doc id="44583" url="https://af.wikipedia.org/wiki?curid=44583" title="Johann Gmelin">
Johann Gmelin

Johann Georg Gmelin was in die 18de eeu ’n ontdekkingsreisiger in Siberië. Hy het in 1733-1743 aan die Groot Noordelike Ekspedisie deelgeneem. Hy het verskeie reise deur Siberië onderneem en in die proses meer as 34 000 km afgelê. Hy het ontdek dat die Kaspiese See onder die seevlak lê. Hy het ook twee groot werke oor sy reise in Siberië gepubliseer en meer as 500 voorheen onbekende plantsoorte beskryf. 


</doc>
<doc id="44584" url="https://af.wikipedia.org/wiki?curid=44584" title="Stepan Krasjeninnikof">
Stepan Krasjeninnikof

Stepan Petrowitsj Krasjeninnikof (Russies: Степа́н Петро́вич Крашени́нников) was in die 18de eeu ’n ontdekkingsreisiger in Siberië. Hy het in 1733-1736 in die streek gereis en in 1737-1741 op die Kamtsjatka-skiereiland. Met sy terugkeer na Rusland het hy die eerste volledige beskrywing van Kamtsjatka in sy boek " ’n Verslag oor die land Kamtsjatka" gegee en ook die plante, diere en inheemse volke van die streek beskryf. 


</doc>
<doc id="44585" url="https://af.wikipedia.org/wiki?curid=44585" title="Danila Antsiferof">
Danila Antsiferof

Danila Jakowlewitsj Antsiferof (Russies: Данила Яковлевич Анцыферов) was in die 18de eeu ’n ontdekkingsreisiger in Siberië. Hy was die Kosak-ataman op die Kamtsjatka-skiereiland. Hy was een van die eerste Russe wat die Koeril-eilande besoek en hulle beskryf het. 


</doc>
<doc id="44586" url="https://af.wikipedia.org/wiki?curid=44586" title="Johann Georgi">
Johann Georgi

Johann Gottlieb Georgi was in die 18de eeu ’n ontdekkingsreisiger in Siberië. In 1772 het hy verskeie soorte fauna en flora van Siberië beskryf en in 1776–1780 het hy die eerste omvattende werk oor die inheemse volke van die streek geskryf.


</doc>
<doc id="44587" url="https://af.wikipedia.org/wiki?curid=44587" title="Alexander von Bunge">
Alexander von Bunge

Alexander von Bunge (Russies: Александр Андреевич Бунге, Aleksandr Andrejewitsj Bunge, * 6 Oktober 1803 in Kijiv; † 18 Julie 1890 in Dorpat, tans Tartu, Estland) was 'n Duits-Balties-Russiese botanikus, ontdekkingsreisiger en geneeskundige van Sweedse afkoms.

Bunge het vanaf 1821 geneeskunde en plantkunde aan die destyds Duitssprekende Universiteit van Dorpat (tans Tartu) gestudeer. In 1825 het hy sy studie in geneeskunde voltooi en gepromoveer. In 1826 het hy saam met Carl Friedrich von Ledebour die flora van die Altaigebergte bestudeer en toe verder gereis tot hy in 1829 die oorsprong van die Katoenja bereik het. Die navorsing, wat hy in Rusland gedoen het, word in die wetenskaplike werk „"Karl Friedrich v. Ledebours Reise durch das Altaigebirge und die dsungarische Kirgisensteppe …"“ beskryf wat in 1829/30 in Berlyn verskyn het.

Hy het ook 'n beduidende bydrae tot twee ander werke van Ledebour gelewer, „"Flora altaica"“ (oor die flora van die Altaigebergte, 1829–1833) en „"Icones plantarum novarum vel imperfecte cognitarum floram rossicam, imprimis altaicam, illustrantes"“ (1829–1834).

As natuurvorser het hy die nuwe geestelike gesantskap na China vergesel en die flora van die Gobi-steppe asook die flora in die omgewing van Beijing nagevors. In 1831 het hy na Rusland teruggekeer en die resultate van sy wetenskaplike navorsing in die werke "Enumeratio plantarum, quas in China boreali collegit" (Sint Petersburg 1831) en "Plantarum mongholico-chinensium decas I" (Kasan 1835) gepubliseer.

In 1832 het hy weer deur die Altaigebergte gereis en navorsing oor die flora van die oostelike dele van Altai gedoen. In 1834 het hy professor vir plantkunde in Kasan geword. In 1835 het hy die Wolga-steppe en die Strachan-streek nagevors. Bunge het in 1836 na Dorpat verhuis waar hy as professor vir plantkunde en as direkteur van die botaniese tuin werksaam was.

In Desember 1857 het hy by die wetenskaplike ekspedisie aangesluit wat navorsing oor Cborasan gedoen het en onder meer deur Afghanistan gereis. Vanuit Astrabad het hy na Sjahroed, Nisjapoer, Mesjhed en Herat gereis en in 1858 'n reis na die oostelike kant van die Groot Soutwoestyn en Tebbes onderneem.

In Februarie 1859 het hy via Lasj, deur die soutwoestyn na Chablis, Kerman, Isfahan, Teheran, Tabriz en Tiflis na Dorpat teruggereis waar hy in Augustus van dieselfde jaar aangekom het. Hier het Bunge begin om die botaniese resultate van sy reis te verwerk. In 1868 het Bunge sy emeritaat aanaar. Hy is op 6 Julie 1890 in Dorpat oorlede.

'n Mars-krater, die eiland Bungeland (tans Kotelni-eiland in die Russiese Arktisgebied)
en die plantspesies "Bungea" is na Alexander von Bunge vernoem.

Die twee seuns van Alexander von Bunge is





</doc>
<doc id="44589" url="https://af.wikipedia.org/wiki?curid=44589" title="Gennadi Newelskoi">
Gennadi Newelskoi

Gennadi Iwanowitsj Newelskoi (Russies: Геннадий Иванович Невельской) was in die 19de eeu ’n ontdekkingsreisiger in Siberië. Hy het in 1848 ’n ekspedisie na die Russiese Verre-Ooste gelei waar hy onder meer die Sachalin-gebied verken het. Hy het bewys dat die Straat van Tartarye nie ’n golf was nie, maar inderdaad ’n straat wat aan die Amoer-riviermonding verbind was met ’n smal deel wat later Newelskoi-straat genoem is. Die Russe het sy verslag aanvaar as die eerste bewys dat Sachalin inderdaad ’n eiland is. Hy was een van die sleutelfigure in die Russiese kolonialisasie van Primorski-krai en Sachalin.


</doc>
<doc id="44590" url="https://af.wikipedia.org/wiki?curid=44590" title="Wladimir Obroetsjef">
Wladimir Obroetsjef

Wladimir Afanasewitsj Obroetsjef (Russies: Владимир Афанасьевич Обручев) was in die 19de eeu ’n ontdekkingsreisiger in Siberië. In 1886 het hy na Siberië gereis waar hy die Kara Koem-woestyn en die oewers van die Amoe Darja-rivier verken het. Ná ’n halfeeu in Siberië het hy sy bevindings saamgevat in die uitgebreide "Die Geologie van Siberië". 


</doc>
<doc id="44591" url="https://af.wikipedia.org/wiki?curid=44591" title="Iwan Tsjerski">
Iwan Tsjerski

Iwan Dementewitsj Tsjerski (Russies: Иван Дементьевич Черский) was in die 19de eeu ’n ontdekkingsreisiger in Siberië. Hy is na Transbaikalië verban vir sy deelname aan ’n opstand van 1863 tot 1865 in die Pools-Litause Gemenebes teen Rusland. Hy het ’n selfgeleerde wetenskaplike in Siberië geword. Hy het die Sajan-gebergte, Irkoet-rivier, Laer-Toengoeska-rivier en die Selenga-rivier verken. Hy het die ontstaan van die Baikalmeer verduidelik, die eerste kaart van sy kus geteken en die geologiese samestelling van Oos-Siberië beskryf. Daarna het hy ook baie ander riviere verken. 


</doc>
<doc id="44592" url="https://af.wikipedia.org/wiki?curid=44592" title="Wladimir Arsenjef">
Wladimir Arsenjef

Wladimir Arsenjef Klawdiewitsj (Russies: Владимир Клавдиевич Арсеньев; 1872–1930) was in die 19de eeu ’n ontdekkingsreisiger in Siberië. Hy het ’n paar gewilde boeke geskryf oor sy reise in die Oessoeri-kom en sowat 60 werke oor die geografie, dierelewe en etnografie van die streke waardeur hy gereis het. 


</doc>
<doc id="44594" url="https://af.wikipedia.org/wiki?curid=44594" title="Siberiese tier">
Siberiese tier

Die Siberiese tier ("Panthera tigris altaica"), ook die Amoer-tier genoem, is een van die eksotiese diersoorte wat in Siberië voorkom. Dit is vroeër deur die hele Wes- en Sentraal-Asië aangetref, maar is nou beperk tot die Amoer-Oessoeri-streek van Primorski-krai in die Verre-Oos-Siberië, waar dit beskerm word.



</doc>
<doc id="44595" url="https://af.wikipedia.org/wiki?curid=44595" title="Wes-Sussex">
Wes-Sussex

Wes-Sussex (Engels: West Sussex) is die graafskap saamgestel uit die westelike dele van die historiese graafskap Sussex. In 1974 is Sussex verdeel om die huidige Oos-Sussex en Wes-Sussex te vorm. 

Wes-Sussex is in die suidooste van Engeland geleë en het in 2017 'n geskatte bevolking van 8520 400 gehad.



</doc>
<doc id="44596" url="https://af.wikipedia.org/wiki?curid=44596" title="Baikal-rob">
Baikal-rob

Die Baikal-rob ("Pusa sibirica") is een van die diersoorte van Siberië. Dit is inheems aan die Baikalmeer en is die kleinste robspesie. Hulle lewe die langste van alle robbe (tot 56 jaar vir wyfies).


</doc>
<doc id="44600" url="https://af.wikipedia.org/wiki?curid=44600" title="Amoer-luiperd">
Amoer-luiperd

Die Amoer-luiperd ("Panthera pardus orientalis") is een van die eksotiese diersoorte wat in Siberië voorkom, veral in die Russiese Verre-Ooste, asook in die bergagtige gebiede van die taiga en gematigde woude. Dis een van die skaarsste katsoorte in die wêreld en net sowat 30 tot 45 van hulle is in die natuur oor. 


</doc>
<doc id="44601" url="https://af.wikipedia.org/wiki?curid=44601" title="Siberiese vlieënde eekhoring">
Siberiese vlieënde eekhoring

Die Siberiese vlieënde eekhoring ("Pteromys volans") word van Wes-Finland en die Baltiese lande tot aan die kus van die Stille Oseaan aangetref. Dis die enigste spesie vlieënde eekhorings wat in Europa voorkom.

Die spesie word as kwesbaar beskou binne die Europese Unie, waar dit slegs in Finland, Estonia en Latvia gevind word.

Die vroulike Siberiese eekhoring weeg omtrent 150g, terwyl die manlike eekhoring ietwat kleiner is. Die lyf is omtrent 13-20cm lank, met 'n 9-14cm lang plat stert. Die oë is groot en treffend swart. Die eekoring se pels is grys, met die maaggedeelte bietjie ligter van kleur as die rug. Daar is gewoonlik 'n swart streep tussen die nek en voorbene.
Die vlieënde eekhoring het aërodinamiese vliese wat enige vliegtuigingenieur sal verbaas. “Die voorste gedeelte word van die gewrig af deur ’n kraakbeenstafie ondersteun”, sê die boek The World of the Animals. “Hoewel dit lyk of die vlies net twee lae vel is, is daar ’n dun spierlagie wat hierdie eekhorings in staat stel om die vorm van die sweefoppervlak aan te pas sodat hulle die aërodinamiese eienskappe daarvan kan verander.”

Die eekhoring gebruik sy stert om hom te stuur wanneer hy vlieg. Net voor hy op ’n boom land, maak hy sy “remvalskerm” oop — dit wil sê, hy neem ’n vertikale posisie in. Dit gebeur baie selde dat die eekhoring hom misgis en grond toe val.

Hulle is meestal herbivore, met 'n dieet wat bestaan uit blare, sade, bolle, spruite, neute, bessies en soms selfs voëleiers and babavoëltjies. Die eekhorings stoor soms hulle kos in ou houtkapperneste of soortgelyke holtes.

Hulle paar vroeg in die lente. In Suidelike gedeeltes van Finland begin die paarseisoen nader aan die einde van Maart, met 'n tweede seisoen gedurende April. Na 'n dragperiode van vyf weke, gee die wyfie geboorte aan 'n werpsel van gewoonlik 2 of 3, waarvan elkeen 5 gram weeg. Hulle verkies om hulle nes te bou in holtes wat deur houtkappers gemaak is, maar is al gevind in voëlhuisies as die grootte van die ingang voldoende is. 'n Eekhoring kan tot 5 jaar leef.

Waarom word die vlieënde eekhoring so selde gesien? Een rede is dat hierdie klein nagdiertjie stilletjies deur die blaredak beweeg en nie baie aandag trek nie. Boonop verkies die vlieënde eekhoring om in die noordelike gemengde woude te woon, wat vanaf die Baltiese See regdeur die Russiese taiga tot by die Stille Oseaan strek.

Dit lyk of die uitgestrekte woude van Siberië die oorlewing van die Europese vlieënde eekhoring sal verseker. Nogtans het hierdie spesie—soos ander diere wat in boomholtes nes maak—as gevolg van ontbossing geskikte nesmaakplekke verloor. In Finland, die westelike deel van sy habitat, word die vlieënde eekhoring deur ’n wet van die Europese Unie beskerm. ’n Konstruksieprojek kan uitgestel of afgestel word as ’n vlieënde eekhoring selfs net skrams in die blaredak gesien word of as sy mis ontdek word.

Die vlieënde eekhoring hiberneer nie. Hulle het aangepas in die koue wintermaande, deur bloot minder aktief te wees en meeste van hulle tyd in die nes te spandeer. Hulle word ook daaraan geken dat hulle saambondel om die koue te kan hanteer. Hulle kan hulle metabolisme en liggaamstemperatuur verlaag om so energie te bespaar...en dit is hoekom hulle mekaar nodig het om hitte te kan opbou. Hulle sal selfs hulle neste met ander diere deel om sodoende hitte te kan bekom.

Die eekhoring word gejag deur uile, katte en marters.

Eekhorings vergeet waar hulle tot die helfte van hul neute begrawe het, en dit laat dikwels nuwe woude ontstaan.

Hulle speel 'n klein rol in die groot, kompliseerde ekosisteem van woulde, maar daardie ekosisteem speel ook 'n belangrike rol vir die mens ... dit bied 'n rykdom van natuurlike hulpbronne en ekologiese dienste soos skoon lug, water, en beperk oorstromings. Ons verloor soms oog op al die voordele en eienskappe wat die wildlewe soos vlieënde eekhorings vir ons kan bied.


</doc>
<doc id="44602" url="https://af.wikipedia.org/wiki?curid=44602" title="Siberiese muskushert">
Siberiese muskushert

Die Siberiese muskushert ("Moschus moschiferus") kom in die bergwoude van Noordoos-Asië voor, veral in die taiga van Suid-Siberië. Dit jag snags en migreer net oor kort afstande. Volwasse diere is klein en weeg van 7 tot 17 kg. Dit word gejag vir sy muskusklier, wat tot honderdduisende rande per kilogram kan haal, en word deur die IUBN geklassifiseer as 'n kwesbare spesie.


</doc>
<doc id="44603" url="https://af.wikipedia.org/wiki?curid=44603" title="Siberiese eekhorinkie">
Siberiese eekhorinkie

Die Siberiese eekhorinkie ("Tamias sibiricus") word aangetref in woude van Rusland tot in China, Korea en Noord-Japan. Dit is die enigste lid van die genus "Tamias" wat buite Noord-Amerika aangetref word. Dit is 18 tot 25 cm lank, waarvan sy stert ’n derde uitmaak.


</doc>
<doc id="44604" url="https://af.wikipedia.org/wiki?curid=44604" title="Siberiese bergwesel">
Siberiese bergwesel

Die Siberiese bergwesel ("Mustela sibirica") is een van die diersoorte wat in Siberië voorkom. Dit is bekend daarvoor dat dit snags boere se hoenders vang, vir sy slegte reuk en vir die bygeloof dat dit ’n wandelende gees is wat mense se siel kan steel. Die hare word vir verfkwasse gebruik.


</doc>
<doc id="44605" url="https://af.wikipedia.org/wiki?curid=44605" title="Kamtsjatka-bruinbeer">
Kamtsjatka-bruinbeer

Die Kamtsjatka-bruinbeer ("Ursus arctos beringianus") is 'n bruinbeer en een van die eksotiese diersoorte wat in Siberië voorkom. Dit word op die Kamtsjatka-skiereiland, die Koeril-eilande, wes van die See van Ochotsk en op die Sjantar-eilande aangetref. Dit is nou verwant aan die bruinbere van Alaska. Kamtsjatka-bruinbere is van die mees gesogte diere om in Rusland te jag en kliënte betaal duisende rande om een te kan skiet.


</doc>
<doc id="44606" url="https://af.wikipedia.org/wiki?curid=44606" title="Oos-Siberiese bruinbeer">
Oos-Siberiese bruinbeer

Die Oos-Siberiese bruinbeer ("Ursus arctos collaris") is ’n subspesie van die bruinbeer wat voorkom in van Oos-Siberië tot die Lena-rivier en Kolima, en oor die algemeen dwarsoor Jakoetië en die Altaigebergte.


</doc>
<doc id="44607" url="https://af.wikipedia.org/wiki?curid=44607" title="Wasbeerhond">
Wasbeerhond

Die wasbeerhond ("Nyctereutes procyonoides"), ’n lid van die Canidae-familie (wat honde, wolwe en jakkalse insluit), is inheems aan Oos-Asië. Dit het sy naam gekry vanweë sy ooreenkoms met die wasbeer ("Procyon lotor"), maar is nie naby daaraan verwant nie. Die wasbeerhond kom veral in woude voor in China, Korea, Japan en Noordoos-Rusland. Die gemiddelde volwasse dier is sowat 65 cm lank en wyfies skenk die lewe aan 15 kleintjies of meer op ’n slag.


</doc>
<doc id="44610" url="https://af.wikipedia.org/wiki?curid=44610" title="Sabeldier">
Sabeldier

Die sabeldier of sabel ("Martes zibellina") kom van die Oeralgebergte af dwarsdeur Siberië voor, asook in Noord-Mongolië, China en Japan. Dis histories gejag vir sy duur pels, wat vandag nog ’n luukse-item is en kan wissel van lig- tot donkerbruin. Pelse word vandag hoofsaaklik verkry van diere in aanhouding.


</doc>
<doc id="44611" url="https://af.wikipedia.org/wiki?curid=44611" title="Eurasiese rooikat">
Eurasiese rooikat

Die Eurasiese rooikat ("Lynx lynx") is die grootste rooikatspesie en kan van 81 tot 129 cm lank word. Dit het ’n grys tot rooi pels met swart kolle. Sowat 90% kom in Siberië voor en die res in China en Turkye.


</doc>
<doc id="44612" url="https://af.wikipedia.org/wiki?curid=44612" title="Asiatiese swartbeer">
Asiatiese swartbeer

Die Asiatiese swartbeer ("Ursus thibetanus") is ’n beer van gemiddelde grootte wat in dele van Suid-Asië, Noordoos-China, Japan en die Russiese Verre-Ooste voorkom. Die beer word ook die Tibetaanse beer of Himalajabeer genoem. Dit is deur die IUBN as 'n kwesbare spesie geklassifiseer.

Asiatiese swartbere het 'n swart pels met 'n kenmerkende wit of roomkleurige "V"-merk op die bors. Hulle het ook skerp kloue en is omnivore wat beide vleis en plante vreet.

Hierdie beer is direkte familie van die Amerikaanse swartbeer. Daar word vermoed dat beide 'n gemeenskaplike Europese voorouer deel. Hulle is nader aan mekaar verwant as enige ander beerspesies.

Na 'n dratyd van 8 maande word 1 tot 4 (meestal 2) jong beertjies gebore.




</doc>
<doc id="44613" url="https://af.wikipedia.org/wiki?curid=44613" title="SVG Göttingen 07">
SVG Göttingen 07

Die klub is in 1907 gestig as "Fußballklub Göttingia". In 1919 is daar met "Sport 08" saamgesmelt om die huidige klub te vorm. Die klub is in 1945 deur die Geallieerdes ontbind, maar is herstig, aanvanklik as "Sport-Vereinigung Göttingen", maar later is die huidige naam weer teruggeneem.

Die klub se grootste prestasie was om die hoofrondte van die Tschammerpokal in 1934 te haal, waar daar met 1-5 teen FC Schalke 04 vasgeval is. Verder het die klub vanaf 1942 twee seisoene in die Gauliga op die hoogste vlak deurgebring.

Na die Tweede Wêreldoorlog kon die klub nie weer dieselfde hoogtes bereik nie en teen 2000 was die klub in 'n finansiële verknorsing. Die klub het aangebied om met 1. SC Göttingen 05, die stad se gunsteling-klub, saam te smelt, maar die lede van 1. SC Göttingen 05 het daarteen gestem. Dit was op die ou end 'n gelukkige uitkoms vir SVG Göttingen 07, aangesien 1. SC Göttingen 05 in 2003 bankrot verklaar is en dus die klub se lede ook oor die afgrond sou saamsleep indien hulle drie jaar vantevore saamgesmelt het. 



</doc>
<doc id="44622" url="https://af.wikipedia.org/wiki?curid=44622" title="Plejade (mitologie)">
Plejade (mitologie)

Die Plejades (Grieks: Πλειάδες), deel van Artemis se gevolg, was die sewe dogters van die Titaan Atlas en die seenimf Plejone. Hulle was die susters van Kalipso, Hias, die Hiades (reënnimfe) en die Hesperides (nimfe van die weste). Die Plejades en Hiades is saam die Atlantides, Dodonides of Nysiades genoem; hulle was die oppassers en onderwysers van die seun Dionusos.

Daar is onsekerheid oor waar die naam Plejades vandaan kom. Voorheen is aanvaar hulle is genoem na hulle moeder, Plejade, maar dit kom meer waarskynlik van die Griekse woord πλεῖν ("plein"; seil), want die sterreswerm Plejades (Sewe Susters) is op noordelike somernagte in die Middellandse Seegebied te sien: van middel Mei tot begin November, wat in die antieke tyd die seilseisoen was.

Nadat Atlas gedwing is om die hemelruim op sy skouers te dra, het Orion al die susters die hof begin maak. Zeus het hulle toe eers in duiwe en toe in sterre verander sodat hulle hulle pa kon vertroos. Orion se sterrebeeld, ook bekend as die Jagter, volg hulle glo steeds snags oor die hemelruim.

Van die Sewe Susters skyn net ses helder, die sewende ster (Merope) skyn net dof omdat sy glo vir ewig skaam is oor die feit dat sy ’n verhouding met ’n sterflike gehad het. Volgens ander mites is die dowwe ster Elektra; sy het glo weggegaan sodat sy nie op Troje hoef neer te kyk nie, want die stad is deur haar seun Dardanus gestig.


</doc>
<doc id="44623" url="https://af.wikipedia.org/wiki?curid=44623" title="Plejades (dubbelsinnig)">
Plejades (dubbelsinnig)

Die term Plejades kan verwys na:



</doc>
<doc id="44627" url="https://af.wikipedia.org/wiki?curid=44627" title="Hiade">
Hiade

Die Hiades (Grieks: Ὑάδες) was in die Griekse mitologie sewe susters (soms minder of soms meer) wat reën gebring het. Hulle was die dogters van die Titaan Atlas en die seenimf Plejone en die susters van Kalipso, Hias, die Plejades (Sewe Susters) en die Hesperides (nimfe van die weste). Die Hiades en Plejades is saam die Atlantides, Dodonides of Nysiades genoem; hulle was die oppassers en onderwysers van die seun Dionusos.

Volgens die mite het die susters gehuil nadat hul broer Hias in ’n jagongeluk dood is. Hulle is toe in ’n groep sterre verander: die Hiades, wat die kop van die Bul-sterrebeeld vorm.



</doc>
<doc id="44628" url="https://af.wikipedia.org/wiki?curid=44628" title="Hesperide">
Hesperide

Die Hesperides (Grieks: Ἑσπερίδες) was in die Griekse mitologie nimfe wat ’n lieflike tuin in die verre westelike deel van die wêreld versorg het. Dit was naby die Atlasgebergte in die hedendaagse Tanger, Marokko, geleë op die rand van die omringende Okeanos, die wêreldoseaan.

Hulle was die dogters van die Titaan Atlas en in die meeste mites drie, nes die Grasieë.

Die Tuin van die Hesperides was Hera se boord met goue appels wat aan iemand onsterflikheid kon gee. Die boord is geplant van die vrugtetakke wat Gaia vir Hera present gegee het nadat sy ingestem het om Zeus se metgesel te word. Die Hesperides moes die bome versorg, maar die wantrouige Hera het ook ’n honderdkoppige draak wat nooit slaap nie, Ladon, aangestel as bewaker van die appels.

Een van twaalf onmoontlike take wat die held Herakles moes uitvoer op bevel van die jaloerse Hera, was om van die goue appels in die tuin te gaan haal. Herakles gaan toe na Atlas en bied aan om die hemelruim vir ’n rukkie vas te hou terwyl Atlas die appels by sy dogters gaan haal.

Toe hy terugkeer, probeer Atlas egter om Herakles ’n rat voor die oë te draai en hom met die hemelruim op sy skouers te los deur aan te bied om self die appels af te lewer. Herakles vermoed egter wat Atlas beplan en sê Atlas moet die hemelruim net weer vir ’n rukkie vashou terwyl hy sy mantel om sy skouers draai om as kussing te dien. Toe Atlas die appels neersit en die hemelruim terugneem op sy skouers, gryp Herakles die appels en hardloop weg.


</doc>
<doc id="44629" url="https://af.wikipedia.org/wiki?curid=44629" title="Oos-Sussex">
Oos-Sussex

Oos-Sussex (Engels: East Sussex) is die graafskap saamgestel uit die oostelike deel van die historiese graafskap Sussex. Die graafskap van Sussex is sowat 800 jaar gelede verdeel, en behels vandag Wes-Sussex en Oos-Sussex. Die graafskap lê in die suidooste van Engeland en het 'n bevolking van sowat 840 400 in 2017 gehad.



</doc>
<doc id="44630" url="https://af.wikipedia.org/wiki?curid=44630" title="Wiltshire">
Wiltshire

Wiltshire (uitgespreek /ˈwɪltʃər/, dikwels afgekort tot Wilts) is 'n graafskap in Engeland, in die Verenigde Koninkryk. Die graafskap sluit in die stede van Salisbury (met sy merkwaardige katedraal) en Trowbridge. Wiltshire het 'n bevolking van sowat 684 000 in 2011 gehad en is dus die 34ste grootste graafskap in die land. Met 'n oppervlakte van 3 485 km² is Wiltshire een van die groter graafskappe en is 'n baie landelike deel van Engeland.



</doc>
<doc id="44632" url="https://af.wikipedia.org/wiki?curid=44632" title="Okeanied">
Okeanied

Die Okeaniede (Grieks: Ὠκεανίδες, meervoud van Ὠκεανίς) was in die Griekse mitologie die 3 000 dogters van die Titane Okeanos en Tethis. Elk was die beskermer van ’n spesifieke fontein, rivier, oseaan, meer, blom of wolk. Okeanos en Tetis het ook 3 000 seuns, die riviergode Potamiede, gehad.


</doc>
<doc id="44633" url="https://af.wikipedia.org/wiki?curid=44633" title="Lampade">
Lampade

Die Lampades (Grieks: Λαμπάδες) was in die Griekse mitologie die nimfe van die onderwêreld. Hulle was deel van die gevolg van Hekate, die Titaanse godin van heksery en kruispaaie. Hulle was ’n geskenk van Zeus vir Hekate se lojaliteit in die Titanestryd. Hulle het fakkels gedra en Hekate vergesel op haar nagtelike reise en ronddwalery. Volgens sommige mites kon die fakkels mense tot waansin dryf.



</doc>
<doc id="44635" url="https://af.wikipedia.org/wiki?curid=44635" title="Limnade">
Limnade

Limnades (Grieks: Λειμενίδες) was in die Griekse mitologie ’n soort Naiade. Die Limnades het in varswatermere gewoon en hul ouers was rivier- of meergode.


</doc>
<doc id="44636" url="https://af.wikipedia.org/wiki?curid=44636" title="Driade">
Driade

Die Driades (Grieks: Δρυάδες; van Δρυάς, sing) was drie nimfe van eikebome in die Griekse mitologie. (In Grieks dui "dris" op "eik", van die Indo-Europese stam "*derew(o)-", "boom" of "hout".) Dit het egter die naam geword van drie nimfe in die algemeen.

Die Driades word deur baie beskou as die "verkose kinders" van Moeder Natuur. Hulle was skaam, behalwe in die teenwoordigheid van die godin Artemis, wat vir die meeste nimfe ’n vriendin was.




</doc>
<doc id="44638" url="https://af.wikipedia.org/wiki?curid=44638" title="Najade">
Najade

Die Najades (Grieks: Ναϊάδες van νάειν, "vloei", en νἃμα, "lopende water") was in die Griekse mitologie nimfe wat wag gehou het oor fonteine, putte en strome.

Najades word met vars water verbind, nes die Okeaniede met sout water en die Nereïdes met die Middellandse See verbind word.

’n Najade was baie nou verbind met haar water; as dit opgedroog het, het sy gesterf. Hulle kon gevaarlik en jaloers gewees het. Hulle was óf die dogters van Zeus óf verskeie Okeaniede.




</doc>
<doc id="44640" url="https://af.wikipedia.org/wiki?curid=44640" title="Muse">
Muse

Die Muses (Grieks: οι μούσες) was in die Griekse mitologie nege nimfe wat die kunste verpersoonlik en as inspirasie vir die skeppingsproses gedien het. Hulle is beskou as die bron van kennis wat deur eeue heen mondelings oorvertel is en word ook in die moderne tyd gebruik om artistieke inspirasie aan te dui.

Volgens Hesiodus se "Teogonie" (7de eeu v.C.) was hulle die dogters van Zeus en Mnemosune, die godin van geheue. Volgens ander mites is hulle die dogters van die oergode Uranos en Gaia, of soms selfs van Harmonia (die dogter van Afrodite) en Ares.

Die nege muses is Kalliope (epiese digkuns), Klio (geskiedenis), Erato (liriese digkuns), Euterpê (musiek), Melpomene (tragedie), Polumnia (korale digkuns), Terpsichore (dans), Talia (komedie) en Urania (astronomie).



</doc>
<doc id="44642" url="https://af.wikipedia.org/wiki?curid=44642" title="Muse (dubbelsinnig)">
Muse (dubbelsinnig)

Die Muses is nege godinne in die Griekse mitologie wat nege soorte kuns beheer en simboliseer wat aan die Antieke Grieke bekend was.

Die term Muse kan ook verwys na:



</doc>
<doc id="44644" url="https://af.wikipedia.org/wiki?curid=44644" title="Frida Kahlo">
Frida Kahlo

Magdalena del Carmen Frieda Kahlo y Calderón (* 6 Julie 1907 in Coyoacán, Meksikostad; † 13 Julie 1954 in Coyoacán, Meksikostad) was 'n Meksikaanse skilderes. Sy word by die beduidendste verteenwoordigers van volksverbonde surrealisme gereken, alhoewel haar werke soms ook elemente van Nuwe Saaklikheid toon.

Frida Kahlo het met haar skilderye dikwels na Meksiko se vroeë Asteekse en Maya-kuns verwys en daarnaas ook die Europese kunsgeskiedenis gereflekteer. Haar werke behandel eweneens sosiale en politieke kwelvrae. Haar betekenis as kunstenares word bevestig deur haar indrukwekkende verwerking van haar persoonlike lyde, veral haar chroniese siekte, maar ook haar huweliksprobleme. 55 van haar 143 skilderye is selfportrette.


</doc>
<doc id="44647" url="https://af.wikipedia.org/wiki?curid=44647" title="Sony PsP">
Sony PsP

'n Sony PsP (Playstation Portable) is 'n klein draagbare rekenaartjie waarop mens speletjies kan speel, musiek, foto’s en video’s kan stoor en die internet kan verken.

Die PSP is beskikbaar in die volgende modelle: PSP 1000, PSP 2000, PSP 3000 en die nuutste model, PSP Go. Die PSP 1000 het op 12 Desember 2004 in Kanada verskyn. Die PSP 2000 het in September 2007 verskyn. Die PSP 3000 het in Oktober 2008 gevolg en die PSP Go in Oktober 2009.

Die PSP is beskikbaar in elf kleure naamlik swart, wit, silwer , yssilwer, pienk, rooi, goud, blou, groen, pers en metaalblou.

Die PSP 2000 is 33% ligter en 19% dunner as die PSP 1000. Dis ook helderder.

Die PSP 3000 het 'n ingeboude mikrofoon en die model het in Japan, Asië, Europa, Noord-Amerika en Australasië verskyn in Oktober 2008.

Die PSP Go is die nuutste model. Dit het ook Bluetooth en is 43% ligter as die gewone PSP. Dit het ook 16 gigagrepe geheuespasie.

Teen Maart 2007 is 25,39 miljoen eenhede wêreldwyd verkoop. In 2006 is 4 miljoen- en in 2007 3,1 miljoen eenhede verkoop. In Amerika het hulle 10,47 miljoen eenhede in Januarie 2008 verkoop.


</doc>
<doc id="44649" url="https://af.wikipedia.org/wiki?curid=44649" title="Andalusië">
Andalusië

Andalusië (Spaans: "Andalucía") is 'n outonome gewes in die suide van Spanje. Die gewes het 'n bevolking van 8 302 923 in 2010 gehad. Die hoofstad en grootste stad is Sevilla/Seville.



</doc>
<doc id="44651" url="https://af.wikipedia.org/wiki?curid=44651" title="Paul Roos Gimnasium">
Paul Roos Gimnasium

Paul Roos Gimnasium is 'n seunskool in Stellenbosch, Suid-Afrika wat in 1866 as "Stellenbosch Gymnasium" gestig is. Dit was later die Hoër Jongenskool, maar nadat Paul Roos in 1940 ná 30 jaar as die rektor afgetree het, is die skool na hom genoem. Dit is een van net vier skole wat Cecil John Rhodes in sy testament uitgesonder het as die ontvanger van een Rhodes-beurs per jaar.




</doc>
<doc id="44655" url="https://af.wikipedia.org/wiki?curid=44655" title="Alseïde">
Alseïde

Alseïdes (Grieks: Ἀλσηΐδες) was in die Griekse mitologie die nimfe van valleie en boorde. Dit het hulle vermaak verskaf om reisigers bang te maak.



</doc>
<doc id="44656" url="https://af.wikipedia.org/wiki?curid=44656" title="Auloniade">
Auloniade

Die Auloniades (Grieks: Αὐλωνιάς) was in die Griekse mitologie die nimfe van valleie en grasvelde. Hulle was dikwels in die geselskap van Pan, die god van die natuur.

Eurydice, vir wie Orpheus na die donker Hades gereis het, was ’n Auloniade. Sy het in die vallei van die Thessaliese rivier Pineios gesterf, indirek aan die hand van Aristaios. Aristaios, die seun van die god Apollo en die nimf Sirene, wou Eurydice verkrag. Sy het probeer wegkom sonder om te kyk waar sy hardloop en het op ’n giftige slang getrap.


</doc>
<doc id="44657" url="https://af.wikipedia.org/wiki?curid=44657" title="Napaia">
Napaia

Die Napeias (Grieks: ναπαῖαι) was in die Griekse mitologie die nimfe van boomryke valleie of grotte.


</doc>
<doc id="44658" url="https://af.wikipedia.org/wiki?curid=44658" title="Oreade">
Oreade

Die Oreades of Orestiades (Grieks: Ὀρεάδες / Όρεστιάδες) was in die Griekse mitologie nimfe wat in valleie en op berge gewoon het. Hulle name het verskil na gelang van hulle blyplek: Die Idaes was van Berg Ida, die Peliades van Berg Pelia, ens. Hulle word verbind met die godin Artemis, wat op haar jagtogte heuwels en rotsagtige gebiede verkies het.


</doc>
<doc id="44660" url="https://af.wikipedia.org/wiki?curid=44660" title="Hamadriade">
Hamadriade

Hamadriades (Grieks: Ἁμαδρυάδες) was in die Griekse mitologie nimfe wat in bome gewoon het. Hulle was ’n spesifieke soort driade: Hulle was van geboorte af gebonde aan een boom; sommige glo hulle was die boom self. Daarteenoor was driades net die entiteit, of gees, van die boom.

As die boom doodgegaan het, het die hamadriade ook gesterf. Daarom het die gode en nimfe mense gestraf wat bome beskadig het.

Die Deipnosophistae van Athenaios noem agt hamadriades, die dogters van Oxylus en Hamadryas:




</doc>
<doc id="44661" url="https://af.wikipedia.org/wiki?curid=44661" title="Meliai">
Meliai

Die Meliai (Grieks: Μελίαι) was in die Griekse mitologie nimfe van die esboom. Hulle het ontstaan uit die bloeddruppels toe Kronos sy pa, Uranos, ontman het (Hesiodus, "Theogonie" 187).

Die Meliae word feitlik net in die meervoud genoem, hoewel Hesiodus hulle individuele name soos Melia gegee het, "maar hierdie name is duidelik sekondêr en is van geen belang nie" (Burkert 1985 III.3.2). Die Melia wat so uitgesonder word, was die suster van Inachos, by wie sy die moeder was van Io, Phoroneus, Aigialeus of Phegeus, en Nilodice.




</doc>
<doc id="44663" url="https://af.wikipedia.org/wiki?curid=44663" title="Recklinghausen">
Recklinghausen

Recklinghausen (uitgespreek [ʁɛklɪŋˈhaʊzən]) is 'n stad in die weste van Duitsland in die deelstaat Noordryn-Wesfale. In 2011 het die stad 'n bevolking van 117 672 gehad en 'n oppervlakte van 66,43 km².


</doc>
<doc id="44668" url="https://af.wikipedia.org/wiki?curid=44668" title="Korikiaanse nimfe">
Korikiaanse nimfe

Die Korikiaanse nimfe was in die Griekse mitologie drie Naiade-nimfe van die heilige fonteine van die Korikiaanse Grot van Berg Parnassos in Phokis. Hulle name was Korikia, Kleodora en Melaina; hulle pa was óf Kephisos óf Pleistos.

Korikia was die suster na wie die grot genoem is. Sy was die moeder van Lycoreus by Apollo. Kleodora is deur Poseidon bemin: By hom (of Kleopompos) was sy die ma van Parnassos, wat die stad Parnassos gestig het. Melaina het by Apollo die seun Delphos gehad. Haar naam beteken "die swarte", wat impliseer dat sy aan die hoof was van nimfe van die onderwêreld.


</doc>
<doc id="44669" url="https://af.wikipedia.org/wiki?curid=44669" title="Nereïde">
Nereïde

Die Nereïdes (Grieks: Νηρηΐδες) was in die Griekse mitologie die 50 seenimfdogters van Nereus en Doris. Hulle het Poseidon dikwels vergesel en was vriendelik en hulpvaardig teenoor matrose wat gevaarlike storms ter see trotseer het. Hulle is veral verbind met die Egeïese See. Die bekendste een was Tetis, vrou van Peleus en die ma van Achilles; Amfitrite, die vrou van Poseidon; en Galatea, die liefde van die sikloop Polufemos.

"Hierdie lys is saamgestel uit vier bronne: Apollodorus, Hesiodus, Homeros en Hyginus, daarom is daar veel meer as 50 name." 

In moderne Griekse folklore beteken die term "nereïde" (νεράϊδα) enige nimf of fee en nie net seenimfe nie.



</doc>
<doc id="44670" url="https://af.wikipedia.org/wiki?curid=44670" title="Pegaia">
Pegaia

Die Pegaias (Grieks: Πηγαῖαι) was in die Griekse mitologie ’n soort naiade wat in fonteine gewoon het. Een groep se tuiste was die fontein Pegai en hulle was verantwoordelik vir die ontvoering van Hylas.


</doc>
<doc id="44671" url="https://af.wikipedia.org/wiki?curid=44671" title="Krinaia">
Krinaia

Die Krinaias (Grieks: Κρηναῖαι) was in die Griekse mitologie nimfe wat met fonteine verbind is.


</doc>
<doc id="44673" url="https://af.wikipedia.org/wiki?curid=44673" title="Pan (mitologie)">
Pan (mitologie)

Pan (Grieks: Πάν) was in die Griekse mitologie die metgesel van die nimfe en die god van die herders, kuddes en volksmusiek – en hy is daarom ook verbind met vrugbaarheid en die lente. Hy het die agterlyf, bene en horings van ’n bok gehad en sy tuisland was die landelike Arkadië.

Sy eweknie in die Romeinse mitologie was Faunus, ’n natuurgees.

Dis nie duidelik wie Pan se ouers was nie; in sommige mites is hy die seun van Zeus, hoewel hy gewoonlik die seun van Hermes of Dionisos is. Sy moeder was ’n nimf, soms Druope of, in Nonnus, "Dionysiaca" (14.92), ’n sekere Penelope van Arkadië.

Die aanbidding van Pan het in Arkadië begin, wat die hoofsetel van sy kultus was. Arkadië se inwoners was ’n bergvolk waarop die res van die Grieke neergesien het. Arkadiese jagters het die standbeeld van die god gegesel as hulle teleurgesteld was met hul jagtogte (Theocritus. vii. 107).

Pan het ’n skielike vrees in eensame plekke (paniek; "panikon deima") veroorsaak. Nadat die Titane die berg Olimpus aangeval het, het Pan aanspraak gemaak op die eer vir die Olimpiese gode se oorwinning omdat hy wanorde en vrees in die aanvallers teweeggebring het, en dit het gelei tot die woord "paniek" in sulke omstandighede. Pan was natuurlik ook later bekend vir sy musiek, wat inspirasie, seksualiteit of "paniek" kon veroorsaak, na gelang van sy bedoeling.

Een van die bekendste mites oor Pan het te doen met die oorsprong van die panfluit, wat uit hol riete geskep is. Sirinks was ’n lieflike waternimf van Arkadië, die dogter van Landon, die riviergod. Terwyl sy eendag van die jag af teruggekeer het, het Pan haar teengekom. Om van sy opdringerigheid af weg te kom, het sy gevlug sonder om sy komplimente aan te hoor. Sy het na haar susters gehardloop, wat haar dadelik in ’n riet verander het. Toe die wind deur die riete waai, het dit ’n klaaglike melodie veroorsaak. Die god, steeds dolverlief, het van die riete gevat, want hy het nie geweet watter riet sy geword het nie, en het sewe (of soms nege) stukke daaruit gesny en hulle aanmekaargelas. Dit het die musiekinstrument die panfluit geword. Hy is daarna selde daarsonder gesien.

Pan is beroemd vir sy seksuele magte en word dikwels uitgebeeld met ’n ereksie. Diogenes van Sinope het in ’n grap ’n mite vertel van Pan wat by sy pa, Hermes, geleer het hoe om te masturbeer en die herders toe die gewoonte geleer het.

Pan se grootste verowering was dié van die maangodin Selene. Hy het hom in skaapvel toegedraai om sy boklyf te verbloem en haar uit die lug getrek na ’n woud, waar hy haar verlei het.




</doc>
<doc id="44675" url="https://af.wikipedia.org/wiki?curid=44675" title="Pan (dubbelsinnig)">
Pan (dubbelsinnig)

Die term Pan kan verwys na:


</doc>
<doc id="44683" url="https://af.wikipedia.org/wiki?curid=44683" title="Vlag van Guinee">
Vlag van Guinee

Die nasionale vlag van Guinee is op 10 November 1958 amptelik in gebruik geneem. Die vlag vertoon ’n vertikale driekleur in die kleure rooi-geel-groen (die Pan-Afrika kleure), met rooi aan die vlagpaalkant.

Die vlag van Guinee is afgelei van die Franse driekleur, waarskynlik omdat Guinee vroeër ’n Franse kolonie was. Die kleure van die vlag is afkomstig van die kleure van die "Rassemblent Démocratique Africain", die oorheersende beweging in die tydperk van onafhanklikheidwording.

Die kleure van die "Rassemblent Démocratique Africain" is afkomstig van die Ghanese vlag, wat dit weer van die Pan-Afrika beweging gekry het. Die vlag van Mali vertoon ook hierdie kleure maar in omgekeerde volgorde

Elk van die kleure het ook ’n eie simboliese betekenis wat deur die eerste president van die land, Sékou Touré toegeken is. Rooi stel die bloed voor wat gevloei het van diegene wat geveg het in die stryd teen kolonialisme en dit stel ook die arbeid wat die volk lewer voor om vooruitgang te bewerkstellig. Geel stel die Afrika-son voor, die energie wat daarvan kom en die rykdomme van die aarde. Groen is die kleur van die vegetasie van die land; hierdie kleur stel die landbou en die vooruitgang wat daaruit voorkom asook die plattelandse lewe en die solidariteit van landbou voor. Touré het ook die drie kleure aan die drie woorde van die nasionale leuse van Guinee gekoppel, nl. "Travail, Justice, Solidarité", “Arbeid, Geregtigheid, Solidariteit”.



</doc>
<doc id="44684" url="https://af.wikipedia.org/wiki?curid=44684" title="Populisme">
Populisme

Populisme, word gedefinieer as óf 'n ideologie, 'n politieke filosofie of 'n blote besprekingsvorm, en is 'n soort polities-sosiale gedagtegang wat "die mense" opstel teenoor "die elite", wat sodoende sosiale en politieke stelseloorgange voorstaan, en/of ontplooiing van 'n retoriese styl deur lede van politieke of sosiale bewegings. Dit word deur die Cambridge woordeboek omskryf as "politieke idees en aktiwiteite wat ten doel het om gewone mense se behoeftes en wense te vervul".

Van die 2de tot die 1ste eeu v.C. bestaan daar in Rome se Senaat 'n politieke groep wat hulself die populêre genoem het. Hulle was teen die konserwatiewe senatore, die optimiste, die patrisiërs en die "edele plebs". Hulle verteenwoordig die belange van die gewone mense, die plebs. Julius Caesar was ook een van die gewildes as gevolg van sy huwelik en later het hy meer en meer gelief onder die plebs geword. Die term kom na Nederland (en gevolglik Afrikaans) via Frankryk. In Augustus 1930 in Frankryk het "Les Populistes", 'n groep skrywers, hulself aan die publiek voorgestel met hul manifes. In 1935 het die groep Populiste in Nederland gestig, waaronder Nico Eekman, Jan Strube en Louis Schrikkel, wie se doel was om "kuns te skep wat verstaanbaar is vir die mense wat met die populêre siel praat." Die populiste het gefokus op humoristiese, karikaturale en naturalistiese uitbeelding van die volkslewe: straat tonele, sirkusse, skoue, danse, musikante, straatverkopers en markverkopers. Dit was 'n apolitieke beweging.

Deesdae het die woord 'n politieke konnotasie. Moderne populisme het in die 1980's ontstaan. As gevolg van die toenemende afstand tussen die mense en die politiek, het die nuwe partye die mense as 'n verwysing vir die beleid aangegryp. Van nou af het hulle beweer om in die naam van die bevolking te praat, hulle wil te ken en dit te verwesentlik (soos bedoel in 'n demokrasie).

Dit is moeilik om 'n voldoende definisie van populisme te gee, want daar is verskillende sienings oor wat populisme werklik is. Wetenskaplikes soos Ghita Ionescu en Ernest Gellner, Margaret Canovan, Paul Taggart en Gerrit Voerman kan ook nie met 'n goeie definisie voorendag kom nie. Daar is egter wesenskenmerke wat per outeur mag verskil.

Politieke wetenskaplikes ken die volgende eienskappe aan populistiese politici toe: 





Cas Mudde sien populisme as 'n ideologie, gebaseer op 'n samelewing wat verdeel kan word in twee homogene, opponerende groepe: die "suiwer mense" teen die "korrupte elite". Die populis sou aanspraak maak op die wil van die "suiwer mens" in haar/sy stryd teen die korrupte elite. Ongewoon is dat Mudde populisme as 'n politieke ideologie eerder as 'n politieke styl/metode erken, hoewel hy daarop let dat populisme byna altyd 'n "gasheer" ideologie ( soos nasionalisme, sosialisme ens) benodig wat dit 'n ideaal en 'n rigting gee.

Taggart noem drie eienskappe. Eerstens, populisme is gekant teen verteenwoordigende politiek. Dit het 'n afkeer van gevestigde politieke partye en gevestigde politieke agendas en gebruike. Tweedens maak populisme gebruik van wat Taggart "die hartland" noem: 'n fiktiewe-gebied, bewoon deur 'die mense' (genoem na die werklik bestaande "American Heartland", die sentrale streek van die Verenigde State, beskou as die produktiewe area van die Amerikaanse nasie). Hierdie mense is 'n homogene groep mense wat hard werk, opreg en moralisties is en wie onder die leierskap van die elite sou ly. Normaalweg is hierdie mense nie polities aktief nie, maar hulle word deur die populiste gemobiliseer. Ten slotte is populisme 'n ideologie sonder kernwaardes. Populistiese styl en retoriek kan in alle posisies binne die politieke landskap gebruik word.

Populisme projekteer ditself asof dit die teenoorgestelde van elitisme in alles is. Die eienskappe wat 'n elite kenmerk, soos 'n hoë mate van politieke invloed, lidmaatskap in invloedryke groepe (die sogenaamde in-skare), 'n hoë vlak van akademiese kwalifikasie, 'n hoë mate van intelligensie, 'n hoë mate van professionele ervaring en die behoud van sekere estetiese waarde-oordele kenmerk dikwels nie populisme nie.


</doc>
<doc id="44685" url="https://af.wikipedia.org/wiki?curid=44685" title="Akropolis van Athene">
Akropolis van Athene

Die Akropolis van Athene (Grieks: " Ακρόπολη Αθηνών") is die mees bekende akropolis (Gr. "akros, akron," rand, ekstreem + "polis," stad, meerv. acropoleis) in die wêreld. Alhoewel daar etlike ander akropoleis in Griekeland aangetref word, is die belang van die Akropolis van Athene sodanig dat dit algemeen bekend staan as Die Akropolis sonder kwalifikasie.

Op 26 Maart 2007 is die Akropolis amptelik verklaar as die vooraanstaande monument op die Europese lys van kultuurhistoriese monumente. Die Akropolis is geleë op 'n afgeplatte rots wat 150m uitstyg bo seevlak in die stad Athene, en beslaan 'n oppervlak van ongeveer 3 hektaar. Dit was ook bekend as 'n Kekropia, vernoem na die legendariese slang-man, Kekrops, die eerste Atheense koning. Die Akropolis van Athene is in 1987 deur UNESCO as wêrelderfenisgebied gelys.


</doc>
<doc id="44686" url="https://af.wikipedia.org/wiki?curid=44686" title="Akropolis">
Akropolis

"Vir die mees bekende voorbeeld, kyk Akropolis van Athene.

Akropolis (Gr. "akros, akron," boonste of mees ekstreme + "polis," stad, meerv. akropoleis) beteken letterlik "boonste stad" in Grieks. Vir doeleindes van verdediging, het vroeë nedersetters van nature hoogtes verkies, dikwels 'n heuwel wat deur afgronde begrens is. In baie streke van die wêreld, het hierdie vroeë vestings die kerne van groot stede geword, wat in die omsluitende laer land gedy het, soos bv. moderne Rome. 

Alhoewel die woord "akropolis" van Griekse oorsprong is, en hoofsaaklik met Griekse Athene, Argos, Thebe en Korinthe (met lg. se Akrokorinthe) in verband gebring word, kan vestings van hierdie aard meer algemeen herken word, soos byvoorbeeld te Rome, Jerusalem, Keltiese Bratislava, etlike oorde in Klein-Asië, of selfs Castle Rock in Edinburg. 'n Ierse voorbeeld is die Rots van Cashel.

Die beroemde voorbeeld is die Akropolis van Athene, wat weens die historiese verbintenisse daaraan en die verskillende beroemde geboue wat daar opgerig is (veral die Parthenon), sonder verdere kwalifikasie as "die Akropolis" bekend staan. Alhoewel 'n kenmerk van die Griekse vasteland, het die aanwending van die akropolis-model vinnig gedy na Griekse kolonies soos die Doriese Lato op Kreta in die Argaïese tydperk.

Weens die klassiek Grieks-Romeinse styl daarvan, is die ruïnes van die Sendingstasie van San Juan Capistrano se Groot klipkerk in Kalifornië al die "Amerikaanse akropolis" genoem.

In ander wêreldstreke het ander benamings vir 'n hoë vesting of alcázar ontstaan, wat dikwels 'n kunsmatige versterking van 'n natuurlike vesting is. In sentraal Italië is etlike klein landelike kommunes steeds genestel teen die basis van 'n gefortifiseerde nedersetting, bekend as die "La Rocca" van die kommune.

Die term "akropolis" word ook gebruik om die sentrale kompleks van oorvleuelende strukture te beskryf, soos plazas en piramides in verskillende Majastede, insluitend dié van Tikal en Copán.



</doc>
<doc id="44687" url="https://af.wikipedia.org/wiki?curid=44687" title="Maywood, Illinois">
Maywood, Illinois

Maywood is 'n klein voorstad van Chicago in Illinois, Verenigde State. Dit het 'n bevolking van sowat 26 987 (2000).

Maywood is in 1869 gestig.

Maywood is geleë aan die oostelike kant van Chicago.



</doc>
<doc id="44689" url="https://af.wikipedia.org/wiki?curid=44689" title="Burj Khalifa">
Burj Khalifa

Die Burj Khalifa voorheen bekend as die Burj Dubai, is 'n wolkekrabber in Doebai in die Verenigde Arabiese Emirate en die hoogste mensgemaakte struktuur wat ooit gebou is met 'n hoogte van 828 m. Konstruksie het op 21 September 2004 begin en die buitekant van die struktuur is op 1 Oktober 2009 voltooi. Die gebou is amptelik op 4 Januarie 2010 geopen.

Die firma Skidmore, Owings and Merrill van Chicago was verantwoordelik vir die argitektuur. Die argitek, Adrian Smith wat tot en met 2006 vir die firma gewerk het was die hoofargitek en Bill Baker was die projek se hoofingenieur. Die hoofkontrakteur vir die projek was Samsung C&T van Suid-Korea, wat ook die Taipei 101 en Petronas-torings gebou het. 

Die totale koste van die Burj Khalifa projek was ongeveer VSA $1.5 miljard.



</doc>
<doc id="44690" url="https://af.wikipedia.org/wiki?curid=44690" title="Haffi Haff">
Haffi Haff

Haffi Haff is 'n musikant vanuit Reykjavik, Ysland. Hy het eerste mediadekking in 2008 ontvang vir sy deelname aan die Eurovision Song Contest se voorseleksie vir Ysland, waar hy die snit "The wiggle wiggle song" opgevoer het en Merzedes Club "Ho ho ho we say hey hey hey" opgevoer het. Die twee handelinge het daarna saamgespan en 'n enkelspeler, getiteld "See me now", vrygestel. Haffi Haff het twee nommereen-treffers in Ysland voortgebring.




</doc>
<doc id="44692" url="https://af.wikipedia.org/wiki?curid=44692" title="Owl City">
Owl City

Owl City is 'n Amerikaanse synthpop-musiekprojek van Adam Young. Young het in sy ouers se kelder in Owatonna, Minnesota, VSA begin musiek maak terwyl hy aan slapeloosheid gely het.

Young word deur disko en Europese elektroniese musiek beïnvloed. Ná twee onafhanklike albums het Owl City in 2009 bekendheid verwerf met die vrystelling van die gewilde "Ocean Eyes" deur 'n groot platemaatskappy. Laasgenoemde album het die Amerikaanse Billboard Hot 100 nommereen-treffer "Fireflies" voortgebring. "Fireflies" het die nommereen-posisie op beide die Amerikaanse en Kanadese musiekranglyste behaal en het die mees afgelaaide snit op iTunes se Amerikaanse aanlynwinkel geword. Die album "Ocean Eyes" het die toptien van die Amerikaanse albumranglyste behaal en het die nommereen-posisie op die Amerikaanse elektroniese trefferlyste behaal. "Ocean Eyes" het ook Amazon MP3 se toptien mees afgelaaide albumlys behaal. Die album het teen Desember 2009 goudstatus in die VSA behaal.



</doc>
<doc id="44696" url="https://af.wikipedia.org/wiki?curid=44696" title="Herakles">
Herakles

Herakles (Grieks: Ἡρακλῆς; "Hera" + "kleos" = "glorie van Hera" of "glorieryk deur Hera"; oorspronklike naam Alkaios, Ἀλκαῖος, of Alkeides, Ἀλκείδης') was 'n goddelike held en die seun van Zeus en Alkmene. Hy was die grootste van die Griekse helde, ’n toonbeeld van manlikheid, die voorvader van koninklike clans wat hulleself Herakleidai genoem het en die kampioenvegter van die Olimpiese orde teen chtoniese (onderwêreldse) monsters.

In die Romeinse mitologie en die moderne Westerse wêreld is hy bekend as Herkules of Hercules. Die Romeine het die Griekse weergawe van sy werk en lewe feitlik onveranderd oorgeneem.

Buitengewone krag, moed, vindingrykheid en seksuele vaardigheid met beide mans en vroue was van sy hoedanighede. Hoewel hy nie so slim soos Odusseus of Nestor was nie, het hy wel sy brein gebruik in gevalle waar sy krag nie voldoende was nie, soos toe hy vir koning Augias van Elis gewerk het, met die reus Antaios gestoei het of die god Atlas oorreed het om die hemelruim terug te neem op sy eie skouers. Saam met Hermes was hy die beskermheer van antieke Griekse gimnasiums. Sy simbole was die leeuvel en knuppel.

Baie gewilde stories is oor Herakles se lewe vertel, waarvan die bekendste seker "Die Twaalf Take van Herakles" is. Aleksandrynse digters van die Hellenistiese era het ’n hoogs poëtiese en dramatiese atmosfeer aan sy mitologie verleen.

Herakles was die grootste van die chtoniese helde, maar anders as met ander Griekse helde, het hy geen aangewese graf gehad nie. Hy was beide ’n god en ’n held; op dieselfde fees sou eers hulde aan hom as held gebring word, met ’n chtoniese drankoffer, en dan as god, op ’n altaar: hy was dus die naaste aan ’n Griekse halfgod.

’n Groot faktor in die bekende tragedies wat Herakles kenmerk, was die godin Hera, die vrou van Zeus, se haat jeens hom. ’n Volledige oorsig oor Herakles is nodig om te verstaan hoekom sy hom so geteister het, al het Zeus talle ander buite-egtelike kinders gehad. Herakles is gebore uit ’n verhouding tussen Zeus en Alkmene, ’n sterflike vrou. Zeus het by haar geslaap nadat hy hom as haar man, Amfitrion, vermom het wat kamtig vroeg terug was van ’n oorlog.

Amfitrion het wel later dieselfde nag teruggekeer, en Alkmene het terselfdertyd swanger geraak met sy seun (’n geval waar ’n vrou ’n tweeling het wat deur twee verskillende pa's verwek is). Herakles se bestaan was dus ’n bewys van minstens een van Zeus se buite-egtelike verhoudings, en Hera het dikwels wraakplanne gesmee teen Zeus se kinders by ander vroue. Herakles se sterflike tweelingbroer, die seun van Amfitrion, was Ifikles, vader van Herakles se strydwadrywer Iolaus.

Die aand waarop die tweeling Herakles en Ifikles gebore sou word, het Hera, wat van haar man se owerspel geweet het, Zeus oorreed om ’n eed af te lê dat die kind wat daardie aand eerste vir die Huis van Perseus gebore word, koning sou word. Herakles én Euristeus was afstammelinge van Perseus.

Pas nadat Zeus die eed afgelê het, het Hera haar na Alkmene se huis gehaas en Herakles se geboorte vertraag deur Ilitia, die godin van geboortes, te dwing om kruisbeen te sit met haar klere geknoop, en Herakles so in die baarmoeder vas te vang. Terselfdertyd het sy veroorsaak dat Euristeus vroeggebore word om so koning te word pleks van Herakles. Sy sou Herakles se geboorte permanent vertraag het as Alkmene se diensmeisie nie vir Ilitia gejok het deur vir haar te sê dat Alkmene reeds gekraam het nie. Die godin het so geskrik dat sy opgespring het van verbasing, en so het die knope in haar klere losgekom en Herakles en Ifikles is gebore.

Die seun se ouers het hom aanvanklik Alkaios of Alkides genoem; hulle het hom eers later Herakles hernoem in ’n poging om Hera te paai. ’n Paar maande ná sy geboorte het Hera twee adders gestuur om Herakles dood te maak terwyl hy in sy wiegie lê. Herakles het ’n slang in elke hand verwurg en is deur sy oppasser gevind waar hy met die lewelose reptiele speel asof hulle speelgoed was.

Nadat Herakles sy musiekonderwyser met ’n lier vermoor het, het sy aanneempa (Amfitrion) hom gestuur om beeste op ’n berg op te pas. Later het hy in Thebe met koning Kreon se dogter, Megara, getrou. In ’n aanval van waansin wat deur Hera veroorsaak is, het hy sy kinders by Megara vermoor. Nadat hy besef het wat hy gedoen het, het hy na die orakel van Delphi gevlug. Hy het dit nie geweet nie, maar die orakel is deur Hera beïnvloed. Die orakel het hom beveel om tien jaar vir koning Euristeus te gaan werk en enige taak uit te voer wat aan hom gegee word. Euristeus het vir Herakles tien take gegee, maar ná die tyd gesê Herakles het gekul. Hy het toe nog twee take bygevoeg, en dit was die Twaalf Take van Herakles.

Nadat Hera hom waansinnig gemaak het, het Herakles sy kinders by sy vrou, Megara, vermoor. Om te boet vir dié daad moes hy tien take uitvoer wat bedink is deur sy aartsvyand, Euristeus, wat in sy plek koning geword het. As hy geslaag het, sou sy sondes vergewe word en sou hy onsterflik gemaak word. Herakles het die take uitgevoer, maar Euristeus het twee take nie erken nie omdat Herakles sou gekul het. Hy het toe nog twee take bedink en dit het die somtotaal van die take op twaalf te staan gebring.

Nie alle skrywers gee dieselfde volgorde nie, maar Apollodorus (2.5.1-2.5.12) gee dié volgorde:

Nadat hy die twaalf take voltooi het, het Herakles die Argonoute gehelp in ’n soektog na die Goue Vlies. Hulle het heldinne gered, Troje verower en die gode teen die Gigante help veg. Hy het ook verlief geraak op prinses Iole van Oechalië. Koning Euritus het sy dogter belowe aan enigiemand wat sy seuns in ’n boogskietkompetisie klop. Herakles het gewen, maar die koning het sy woord verbreek. Herakles se toenaderings is verwerp deur die koning en sy seuns, buiten een, Ifitus. Herakles het die koning en sy seuns (buiten Ifitus) doodgemaak en Iole ontvoer. Ifitus het Herakles se beste vriend geword.

Weer eens het Hera hom waansinnig gemaak en hy het Ifitus oor die stadsmuur na sy dood gegooi. Herakles het weer boete gedoen deur drie jaar te werk – dié keer vir koningin Omfale van Lidië.

Terwyl hy in die wildernis geloop het, is Herakles aangeval. Hy het die aanvallers se koning doodgemaak en nadat die ander oorgegee het, het hulle hom prins Hilas aangebied. Die jong man het Herakles se wapendraer en minnaar geword.

Jare later het Herakles en Hilas by die bemanning van die Argo aangesluit. As Argonoute het hulle net ’n deel van die reis meegemaak. In Misië is Hilas deur ’n nimf ontvoer. Die hartseer Herakles het hom lank gesoek, maar Hilas het verlief geraak op die nimfe en het nooit weer teruggekom nie. In ander weergawes het hy eenvoudig verdrink. Maar die Argo het sonder hulle voortgeseil.

Hesiodus en Aischulos vertel albei dat Herakles die arend wat Prometeus se lewer elke dag geëet het, doodgeskiet het (dit was Zeus se straf aan Prometeus omdat hy vuur van die gode gesteel en dit vir die mens gegee het). Herakles het die Titaan van sy kettings en marteling bevry.

Voor die Trojaanse Oorlog het Poseidon ’n seemonster gestuur om Troje aan te val. Die verhaal word vertel in die "Ilias" (7.451-453, 20.145-148, 21.442-457) en ook in Apollodorus se "Biblioteke" (2.5.9). Laomedon wou sy dogter Hesione offer om Poseidon te paai. Herakles het net toe daar aangekom en het ingestem om die monster dood te maak as Laomedon vir hom die perde gee wat hy as geskenk van Zeus ontvang het nadat Zeus Ganimedes ontvoer het. Laomedon het ingestem. Herakles het die monster doodgemaak, maar Laomedon het sy woord verbreek.

Herakles en sy volgelinge het Troje daarna aangeval. Hulle het al Laomedon se seuns doodgemaak, buiten Podarkes, wat Priam herdoop is. Hy het sy eie lewe gered deur vir Herakles ’n goue sluier te gee wat Hesione gemaak het.

Herakles was vier keer getroud. Sy eerste vrou was Megara, wie se kinders hy in sy waansin vermoor het. Sy tweede vrou was Omfale, die Lidiese koningin vir wie hy as slaaf moes werk. Sy derde huwelik was met Deianira, vir wie hy teen die riviergod Achelous moes veg. Ná sy dood het hy met Hebe getrou.

As simbool van sy vegter- en manwees het Herakles ook verskeie eromenoi (jong manlike geliefdes) gehad.

Plutarch beweer in sy "Erotikos" dat Herakles se eromenoi ontelbaar was. Die een wat die nouste met Herakles verbind is, was die Thebaanse Iolaus. Hul verhaal, ’n inisiasiemite wat vermoedelik van antieke oorsprong is, bevat baie van die elemente van die Griekse seunsliefde-leerlingskap waarin die ouer vegter die onderwyser is en die jonger een sy helper in gevegte. So was Iolaus Herakles se strydwadrywer en wapendraer. As bewys van hoe naby hulle aan mekaar was, het Iolaus ook Herakles se altaar met hom gedeel. Anders as met ander helde en gode, wat elk sy eie altaar gehad het, kon offerandes aan Herakles en Iolaus op dieselfde altaar gebring word.

Ook in ooreenstemming met die inisiasieverhouding, het Herakles op die ou einde vir sy leerling ’n vrou gegee, wat die begin van sy volwasse lewe simboliseer. Iolaus se rituele funksies is in ooreenstemming met sy verhouding met Herakles. Hy was die beskermer van manlike liefde — volgens Plutarch het manlike paartjies selfs in sy tyd nog na Iolaus se graf in Thebe gegaan om trou aan die held en aan mekaar te beloof.

Een van Herakles se bekendste liefdesverhoudings, dikwels in antieke en moderne kuns uitgebeeld, is met Hilas. Hoewel dit jonger mites is (uit omstreeks die 3de eeu) as dié van hom en Iolaus, is dit ook ’n goeie voorbeeld van die inisiasieproses van ’n jong man: opvoeding deur middel van diens aan ’n vegter, met eindelik vordering tot die volwasse lewe en ’n huwelik.

Telefus is die seun van Herakles en Auge.
Hillus is die seun van Herakles en Deianeira of Melite.
Die seuns van Herakles en Hebe is Alexiares en Aniketus.
Daar is ook in sommige mites ’n verwysing na ’n episode waar Herakles ’n halfslangvrou, Echidna, ontmoet en swanger maak; haar kinders, bekend as die Drakontidai, was die voorouers van die Huis van Kadmus.

Herakles se dood word beskryf in Ovidius se "Metamorfoses", Boek IX. Kort ná sy troue met Deianira moes hulle ’n rivier oorsteek. ’n Sentour met die naam Nessus het aangebied om Deianira oor die rivier te help, maar het haar probeer verkrag.

Die woedende Herakles het die sentour van oorkant die rivier met ’n pyl geskiet wat in die giftige bloed van die Hidra van Lerna gedoop is. Die sterwende Nessus het uit wraak vir Deianira gesê sy moet sy bloed en gestorte semen bymekaarmaak, en as sy Herakles ooit wou verhoed om verhoudings met ander vroue te hê, moes sy dit aan sy klere smeer. Nessus het geweet sy bloed is besmet met die giftige bloed van die Hidra, en dat dit sou brand deur die vel van enigiemand wat daaraan raak.

Later, toe Deianira vermoed dat Herakles verlief was op Iole, het sy ’n kleed in die mengsel gedoop. Toe Herakles dit aantrek, het dit in sy lyf ingebrand. Toe hy dit probeer uittrek, het hy die vlees van sy bene afgeruk. Herakles wou sterf en het gevra dat ’n brandstapel vir hom gebou word om sy lyding te beëindig. Ná sy dood het die gode hom in ’n onsterflike verander, of alternatiewelik het die vuur die sterflike deel van die halfgod weggebrand en het net die god oorgebly. Omdat sy sterflike deel verbrand het, kon hy ’n volle god word en by sy pa en die ander Olimpiese gode op die berg Olimpus aansluit.




</doc>
<doc id="44697" url="https://af.wikipedia.org/wiki?curid=44697" title="Vytautas Stanionis">
Vytautas Stanionis

Vytautas Stanionis (* 27 Februarie 1917 in Drisa, Litaue; † 11 Mei 1966 in Jalta) was 'n Litause fotograaf wat gedurende die Sowjet-tydperk sowel in sy tuisland asook in die Oekraïne werksaam was en as die beduidendste na-oorlogse fotograaf in Litaue beskou word.

Stanionis is in die Litause dorp Drisa gebore, maar het in Kaunas groot geword. Sy moeder is oorlede toe hy nog 'n kind was. Sy pa het later weer getrou, maar is oorlede toe sy seun slegs sestien jaar oud was. Stanionis is as boekhouer opgelei en het 'n loopbaan op hierdie gebied gevolg. In 1940 het hy na Vilnius verhuis, tog is drie jaar later tuberkulose by hom gediagnoseer, en hy het na 'n hospitaal in Alytus gegaan vir behandeling. Kort ná die Tweede Wêreldoorlog het Stanionis getrou en vervolgens weer as boekhouer gewerk en sy mediese behandeling voortgesit. In sy vrye tyd het hy begin om foto's te neem.

Toe die nuwe interne Sowjet-paspoorte vanaf 1946 met foto's van hul houers voorsien moes word, het Stanionis die vergunning gekry om sodanige foto's te neem. 'n Wit doek was toereikend om as agtergrond te dien. Vir die fotoreeks "Inwoners van Seirijai" het Stanionis die bewoners van 'n hele dorp in die vorm van paspoortfoto's gefotografeer. Omdat fotomateriaal so kort ná die oorlog skaars was, het Stanionis twee persone gelyktydig gefotografeer om koste te verminder. 'n Aantal van hierdie soort fotografieë, wat nie gesny is nie, het bewaar gebly. Stanionis se fotografiese werk verskil in een opsig van dié van ander Litause fotograwe gedurende die Stalin-tydperk. Hy het net soos sy kollegas propagandistiese fotoverslae met optimistiese mense geskep, soos deur die owerheid verlang. Maar elkeen van die opnames, wat hy vir die fotoreeks "Vir die dokumente" geskep het, toon mense wie se werklike emosies - vrees, angs en onsekerheid - op hul gesigte weerspieël word.

Stanionis het daarnaas ook opdragte gekry om ander soorte foto's te neem - sommige van hierdie opnames, wat Litause partisane uitbeeld, het bewaar gebly. In 1947 het hy 'n vaste aanstelling by 'n nuusblad gekry, alhoewel sy werk deur sy swak gesondheidstoestand belemmer is. Fotografieë, wat postuum vertoon en in 'n boek herpubliseer is, toon mense wat vir die foto, wat hulle verlang het, poseer, asook Sowjet-byeenkomste en -rituele, die Nemunas-rivier (verkieslik sy vloedwater) en mense wat hulle onselfbewus met hul sake besig hou.

As gevolg van die inspanning het Stanionis se gesondheidstoestand versleg, en hy het vir 'n rukkie lank na die Krim-skiereiland gereis, met die hoop op herstel. Maar ná sy terugkeer na Alytus het sy toestand weer begin versleg, en in 1960 het hy 'n tweede keer na die Krim gereis en in die spa-oord Sosniak gebly. Hier het hy die kans gekry om as fotograaf vir die Botaniese Nikitski-tuin te werk. Sy botaniese werk is vervolgens in Jalta, Kiëf en Moskou vertoon.

Op 11 Mei 1966 is Vytautas Stanionis in Jalta oorlede. Sy ouer seun, Vytautas V. Stanionis, het later self 'n beroepsfotograaf en redakteur van die fotografiese werk van sy pa geword.

der Hochschule der Künste Berlin. September 2001



</doc>
<doc id="44700" url="https://af.wikipedia.org/wiki?curid=44700" title="Bahrein Wêreldhandelsentrum">
Bahrein Wêreldhandelsentrum

Die Bahrein Wêreldhandelsentrum is 'n 240 meter hoë dubbeltoringkompleks geleë in Manama, Bahrein. Die torings in 2008 deur die multinasionale argitekfirma, Atkins, laat bou. Dit is die eerste wolkekrabber in die wêreld waar windturbines by die ontwerp ingesluit is.

Hierdie vyftigverdiepinggebou is naby die Koning Faisalsnelweg gebou en naby ander landmerke soos die torings van die Bahrein Finansiële sentrum, die Nasionale Bank van Bahrein, die Abraj Al Lulu en die skouspelagtige Pearl Roundabout. Dit is tans die tweede hoogste gebou in Bahrein. Die projek het verskeie toekennings ontvang vir volhoubare bouwerk.



</doc>
<doc id="44701" url="https://af.wikipedia.org/wiki?curid=44701" title="Connie Mulder">
Connie Mulder

Cornelius Petrus Mulder (gebore in Warmbad op 5 Junie 1925, oorlede in Johannesburg op 12 Januarie 1988) was 'n Suid-Afrikaanse politikus. Hy is op 10 Desember 1949 met Suzanne (née De Wet) getroud en vier kinders (Pieter, De Wet, Corné en Annalette) is uit die huwelik gebore. Pieter en Corné bevind hulle ook in die politiek en dien in die parlement namens die Vryheidsfront Plus. Hy het sy lewe lank in Randfontein gewoon.

Ná verblyf in Transvaal en Natal het hy skoolopleiding aan die Laer Suidskool en Potchefstroom Gimnasium ontvang. In 1941 het hy aan die Hoërskool Monument in Krugersdorp gematrikuleer en hom daarna as onderwyser aan die Potchefstroomse Onderwyskollege bekwaam. Hy het in 1944 sy B.A.-graad met lof aan die PU vir CHO en daarna 'n onderwysdiploma die volgende jaar verwerf. In 1955 het hy die B.A.-Honneursgraad (met lof) en in 1957 sy doktorsgraad (D.Phil.) in Afrikaans-Nederlands aan die Universiteit van die Witwatersrand, behaal. Die titel van sy proefskrif was "Die invloed van die Bybel op die Afrikaanse volkskarakter".

In Januarie 1946 het hy sy onderwysloopbaan aan die Randgate-Afrikaansmediumskool begin. In 1949 is hy na die sekondêre afdeling van dieselfde skool oorgeplaas waar hy Geskiedenis, Afrikaans en Duits gegee het. Met die totstandkoming van die Riebeeck-hoërskool op Randfontein in 1952, is hy daarheen oorgeplaas. Hy was tot 1958 aan dié skool verbonde toe hy tot lid van die Volksraad vir die kiesafdeling Randfontein verkies is.

In 1951 is hy tot lid van die stadsraad van Randfontein verkies en onmiddellik tot onder-burgemeester en voorsitter van die finansieskomitee van die stadsraad. In 1953 (op 28-jarige ouderdom) is hy tot burgemeester van Randfontein en twee jaar later in 1955 tot voorsitter van die Transvaalse Munisipale Vereniging verkies. In 1957 is hy weer tot burgemeester verkies en hy was ook vier jaar lank lid van die Verenigde Munisipale Hoofbestuur van Suid-Afrika.

Tydens sy universiteitsloopbaan was hy leier van die Nasionale Jeugbond op Potchefstroom, 'n posisie wat hy ook op Randfontein van 1946 tot 1951 beklee het. In 1955 is hy tot voorsitter van die afdelingsbestuur van die Nasionale Party in Randfontein verkies. Op 16 April 1958 is hy vir die kiesafdeling Randfontein tot die Volksraad verkies. As parlementslid het hy in verskeie gekose komitees gedien en was hy onder andere voorsitter van die Onderwys- en Poswesestudiegroepe asook vise-voorsitter van die Buitelandse Sake- en Bantoesakegroepe. In Februarie 1966 is hy deur dr. Hendrik Verwoerd as assistent-inligtingsbeampte van die Party benoem en op 1 Julie 1967 het hy hoofinligtingsbeampte geword.

Op 12 Augustus 1968 is hy regstreeks in die Kabinet opgeneem as Minister van Inligting, van Volkswelsyn en Pensioene en van Immigrasie sonder dat hy eers 'n adjunkminister was. As Minister van Volkswelsyn en Pensioene is die metode van versorging van bejaardes in sy termyn ingrypend verander. In die daarstelling en samestelling van ouetehuise is ook verskeie veranderinge aangebring asook aan die hele pensioenstruktuur van die staatsamptenary. Waar die dwelmmiddelvraagstuk in Westerse lande slagoffers geëis het, was hy in 1971 verantwoordelik vir die Suid-Afrikaanse Dwelmmiddelwet wat die bekamping van hierdie probleem in Suid-Afrika ten doel gehad het.

In Augustus 1972 is die portefeulje Binnelandse Sake aan hom toevertrou en het hy Immigrasie afgegee. Volkswelsyn en Pensioene het hy in Augustus 1973 afgegee. Die publikasiewet wat voorsiening gemaak het vir 'n publikasieraad onder voorsitterskap van 'n regter, is in sy termyn as Minister van Binnelandse Sake daargestel. Die doel van hierdie Raad was om oor die wenslikheid al dan nie van publikasies, rolprente en vermaaklikhede te oordeel op advies van publikasiekomitees in alle groot sentra. Hy het dit gestel dat sy hoofdoel met hierdie wet is om te verhoed dat die land met pornografie oorstroom word en dat morele standaarde van publikasies hand uitruk. In September 1973 is hy tot leier van die Nasionale Party in Transvaal verkies.

Bykomstig tot sy ander portefeuljes het hy deurgaans die portefeulje Inligting behou. As Minister van Inligting het hy met geheime besoeke talle kontakte in Afrika opgebou, waarvan sy amptelike besoek aan die Ivoorkus, die enigste is wat bekend geword het. Verskeie amptelike reise na Westerse lande sowel as na die Verre Ooste is deur hom onderneem. Tydens hierdie reise is persoonlike kontakte met meningsvormers en besluitnemers van sy tyd opgebou. Dit het onder andere Reginald Maudling, adjunkpremier van Brittanje, Spiro Agnew, vise-president van die V.S.A., Shimon Peres, Minister van Verdediging van Israel, Jitsak Rabin, premier van Israel, Franz Joseph Strauss, bekende Duitse politikus en president Gerald Ford van die V.S.A. ingesluit.

As gevolg van die propaganda-aanslag teen Suid-Afrika is in sy termyn as Minister van Inligting deur die Kabinet besluit om die werksmetodes en aanslag van die departement te verander. Volgens hierdie besluit moes die departement op onkonvensionele en onortodokse wyse optree in die bekamping van die propagandaoorlog teen Suid-Afrika. Dit sou later lei tot heelwat kontroversie en die verskillende Erasmusverslae.

In Januarie 1978 is hy aangestel as Minister van Plurale Betrekkinge en Ontwikkeling. Hy staan Binnelandse Sake af maar behou die portefeulje Inligting. Teen die einde van Augustus 1978 gee hy ook dié portefeulje af.

Alhoewel die wet op die daarstelling van gemeenskapsrade deur sy voorganger deur die parlement geloods is, het hy as Minister van Plurale Betrekkinge deur skakeling en onderhandeling met Swart leiers van veral Soweto daarin geslaag om hulle weerstand teen gemeenskapsrade so te ontlont dat hulle aan gemeenskapsraadverkiesings deelgeneem het. Hy het ook verskeie samesprekings met Tuislandleiers gehad en verskeie Tuislande besoek. Gedurende sy termyn is ook alle navorsing, voorbereiding en beplanning vir die deurvoering van 'n vyfjaarplan vir swart mense afgehandel. Volgens hom sou hierdie plan onder andere verdere uitbouing van Swart state, ekstra territoriale skakeling met Swart woonbuurte en die verdere verbetering van goeie menseverhoudinge tussen Swart en Blank met die behoud van eie identiteit en die regte van elke volk inhou. As gevolg van sy weglating uit die Kabinet op 8 November 1978 is hierdie vyfjaarplan nie verder gevoer nie.

Met die premiersverkiesing op 28 September 1978 is hy in 'n stemming deur minister P.W. Botha verslaan. Mnr. Botha het 98 stemme teenoor dr. Mulder se 74 stemme gekry nadat in die eerste ronde mnr. Botha 78 stemme teenoor dr. Mulder se 72 stemme gekry het. In hierdie ronde het minister Pik Botha 22 stemme gekry. Negatiewe stories en gerugte oor die Departement van Inligting is deur sy opponente gebruik ten einde koukuslede teen hom te beïnvloed in die verkiesing.

Nadat minister Pieter Willem Botha tot premier verkies is, het hy dr Mulder weer in die kabinet aangestel. Die stories wat oor die Departement van Inligting tydens die premiersverkiesing gebruik is, het in die media verskyn en het tot dr. Mulder se bedanking as minister op 8 November 1978 gelei.

Gedurende die sewentigerjare het die regering R75 miljoen aan 'n geheime inligtingsprogram bestee. Die fondse was deur die kabinet, en met minister Pieter Willem Botha se samewerking, in die begroting van Verdediging weggesteek – sonder Parlementêre goedkeuring. 'n Kabinetskomitee, onder voorsitterskap van Eerste Minister John Vorster, het die projekte gemonitor en die metode van finansiering is goedgekeur deur die Minister van Finansies, eers dr. Nicolaas Diederichs en daarna dr. Owen Horwood. Nadat sekere geheime projekte aan die pers gelek is, het die Suid-Afrikaanse politieke landskap onomkeerbaar verander. Dr. Mulder is uit sy ampte ontslaan en hy is saam met dr. Eschel Rhoodie en generaal Hendrik van den Berg as die sogenaamde skuldiges in die koerante afgemaak. Die Engelse pers het die debakel gedoop as "Muldergate".

Nadat Botha oorgeneem het as staatshoof het hy mnr. Rudolph Erasmus aangestel om ondersoek te doen na die besteding van geheime fondse. Die Erasmus-kommissie het aangevoer dat die staat niks geweet het van die besteding van geheime fondse nie en dat drr. Connie Mulder en Eschel Rhoodie, wat as Sekretaris van Inligting deur die staat opgedra is om die programme uit te voer, die enigste verantwoordelike persone was. Die Erasmus-kommissie het in verskeie hofsake betrokke geraak, maar nie een daarvan gewen nie. Ook dr. Eschel Rhoodie is deur die Appèlhof onskuldig bevind. Op 31 Januarie 1979 het hy as LV vir Randfontein bedank en op 6 April 1979 is hy uit die Nasionale Party geskors omdat hy geweier het om hom ongekwalifiseerd by die eerste twee verslae van die Erasmus-kommissie neer te lê.

Na sy skorsing uit die Nasionale Party het Mulder die Nasionale Konserwatiewe Party gestig in 1979. Die NKP het aan die 1981-verkiesing deelgeneem en het 2% van die stemme op hom verenig. Dié party het op 20 Maart 1982 saam met Aksie Eie Toekoms onder leiding van prof. Alkmaar Swarts, die South Africa First Campaign onder leiding van mnr. Brendan Willmer, die "Onafhanklike Nasionaliste" ('n stuk of agtien Volksraadslede waaronder drr. Andries Treurnicht en Ferdi Hartzenberg) en enkele ander klein organisasies die Konserwatiewe Party in die Skilpadsaal in Pretoria gestig. Tydens die stigtingskongres van die KP is Mulder verkies tot die dagbestuur van die KP-hoofraad.

In die algemene verkiesing van 1987 is Mulder gekies as LV vir Randfontein (die kiesafdeling is by die NP afgeneem). Dr. Connie Mulder is na 'n lang siekbed op 12 Januarie 1988 in Johannesburg oorlede aan kanker en in Randfontein begrawe. (Na sy afsterwe het die kiesafdeling vakant geraak en in die tussenverkiesing van 29 Maart 1988 is sy jongste seun, Corné, gekies as LV vir Randfontein met 64% van die stemme.)




</doc>
<doc id="44702" url="https://af.wikipedia.org/wiki?curid=44702" title="Vlagterminologie">
Vlagterminologie

In die ontwerp en beskrywing van vlae word dikwels gespesialiseerde vlagterminologie gebruik, bestaande uit presiese en tegniese betekenisse. Dit word beskou as ’n tipe kliektaal (jargon).



Uitbeelding van vlagillustrasies geskied na gelang van die hangposisie, oftewel met die veronderstelling dat die vlagpaal aan die linkerkant van die vlag sal wees. Die sigbare kant staan dan bekend as die voorkant van die vlag; die ander kant is uiteraard die agterkant. Daar is sommige uitsonderings; by heelparty Islamitiese vlae met Arabiese skrif, is die voorkant van die vlag só gekies dat die vlagpaal aan die regterkant van die vlag is.

’n Vlagterminologiese simbool word deur vlagterminoloë gebruik om sekere fasette van nasionale vlae aan te dui, soos bv. waar dit gebruik word, wie dit gebruik en hoe die vlag lyk. Die stel simbole wat in hierdie artikel gebruik word staan bekend as internasionale vlagidentifikasiesimbole, en is naamlik deur Whitney Smith opgestel.

Sommige lande gebruik ’n enkele ontwerp wat dien as nasionale vlag in alle gebruikskontekste; ander lande gebruik veelvuldige vlae wat dien as die nasionale vlag, afhangende van die konteks, bv. deur wie, en waar die nasionale vlag vertoon word. Die ses basiese gebruikskontekste (en moontlike variante van ’n nasionale vlag) is:


In praktyk kan ’n enkele ontwerp geassosieer word met vele gebruike; byvoorbeeld, ’n enkele ontwerp kan ’n dubbele rol dien as oorlogsvlag en -vaandel. Selfs met sulke kombinasies is hierdie raamwerk onvolledig: sommige lande definieer ontwerpe vir gebruikskontekste wat nié in hierdie skema uitgedruk kan word nie, soos lugmagvaandels (apart van oorlogsvlae en -vaandels wat as die nasionale vlag by lugmagbasisse gebruik word; sien Koninklike Lugmagvaandel as voorbeeld) en burgerlike lugvaartvaandels.

Verdere simbole word gebruik om te beskryf hoe ’n vlag lyk, byvoorbeeld of dit verskillende ontwerpe aan weerskante van die vlag het, of om aan te dui dat die vlag vertikaal in plaas van horisontaal gehys moet word, e.s.m. Die volgende simbole is in algemene gebruik:




</doc>
<doc id="44703" url="https://af.wikipedia.org/wiki?curid=44703" title="Adonis">
Adonis

Adonis (Grieks: Ἄδωνις) is ’n figuur van Wes-Semitiese oorsprong, ’n sentrale kultusfiguur in verskeie Griekse en Romeinse mites. Hy is nou verwant aan ander mitiese gode van wedergeboorte en plantegroei, soos die Egiptiese Osiris en die Frigiese Attis. Hy is veral deur vroue aanbid: die kultus van die sterwende Adonis was baie bekend onder die jong meisies om Sapfo op Lesbos, omstreeks 600 v.C.

Adonis is een van die ingewikkeldste kultusfigure van klassieke tye. Hy het verskeie rolle, en daar is baie deur die eeue geredeneer oor sy rol en doel in die Griekse geloof. Hy is ’n immer jong god van plantegroei, ’n lewe-dood-wedergeboorte-god wie se siklus elke jaar hernu word. Sy naam word in moderne tye dikwels gebruik vir aantreklike jong mans.

Presies wanneer die kultus van Adonis in die Griekse kultuur opgeneem is, is onseker: Volgens Hesiodus was hy die seun van Feniks, van waar die naam Fenisiërs kom, en daar is geen bewys van sy verbintenis met Siprus voor die klassieke era nie. W. Atallah meen dat die latere Hellenistiese mite van Adonis die samesmelting van twee onafhanklike tradisies is.

Adonis se geboorte is baie verwarrend vir enigiemand wat ’n enkele, gesaghebbende weergawe soek. Die patriargale Hellenes het ’n vader vir die god gesoek, en hom gevind in Bublos en Siprus, en geleerdes meen dis ’n aanduiding van die rigting waaruit Adonis se kultus die Grieke bereik het. Pseudo-Apollodorus ("Biblioteke", 3.182) het gemeen Adonis is die seun van Kinuras, van Pafos op Siprus, en Metarme. Hesiodus het geglo sy vader was Feniks en Alfesiboia. In Siprus het die kultus van Adonis dié van Kinuras geleidelik verdring. Walter Burkert het gewonder of Adonis nie van die heel begin saam met Afrodite na Griekeland gekom het nie (Burkert 1985, p. 177).

Verskeie weergawes van die geboorte van Adonis bestaan: Die mees algemeen aanvaarde weergawe is dat Afrodite Mirra gevra het om bloedskande te pleeg met haar pa, Teias, die koning van Smirna of Sirië (wat die gebied van Adonis se oorsprong help bevestig). Mirra se diensmeisie het met die plan gehelp, en Mirra het in die donker by haar pa geslaap. Toe Teias eindelik die bedrog ontdek met behulp van ’n olielamp, het hy sy dogter met ’n mes gejaag. Mirra het gevlug en Afrodite het haar in ’n mirreboom verander. Toe Teias ’n pyl in die boom in skiet (of toe ’n beer die boombas met sy tande skeur), is Adonis uit die boom gebore.

Hierdie mite pas in by Adonis se funksie as ’n god van plantegroei sowel as sy oorsprong uit die warm woestynland waar die mirreboom groei. (Dit het nie in Griekeland gegroei nie.) Afrodite sit die baba toe in ’n boks en neem hom na Hades (die onderwêreld) sodat Persefone vir hom kan sorg.

Adonis word ’n uiters aantreklike man en Afrodite gaan hom eindelik haal. Persefone wil hom egter nie teruggee nie en die twee godinne begin so baklei dat Zeus tussenbeide moet tree. Hy verklaar dat Adonis ’n derde van die jaar by Afrodite sal bly, ’n derde van die jaar by Persefone en die ander derde by wie hy wil. Natuurlik kies hy vir Afrodite.

Adonis was ’n groot jagter en Afrodite het saam met hom aan die sport begin deelneem om naby hom te kan wees. Ná ’n ruk begin sy skuldig voel oor haar pligte wat sy versuim en besluit om vir ’n ruk huis toe te gaan. Voor sy weggaan, waarsku sy Adonis egter om nooit ’n dier te jag wat geen vrees toon nie. Kort ná haar vertrek kom Adonis op ’n wildebeer af. Hy vergeet van Afrodite se waarskuwing en maak jag op die beer. Dis egter nie lank nie, toe is Adonis die een wat vlug. Die beer haal hom in en kastreer hom, waarna Adonis hom doodbloei. Afrodite is te laat om hom te red en die treurende godin laat toe anemone groei waar sy bloed val.

Ná sy dood gaan Adonis terug na die onderwêreld, waar Persefone verheug is om hom te sien. Eindelik besef Afrodite waar hy is en haas haar na die onderwêreld om Adonis te gaan haal. Die twee godinne stry weer so erg dat Zeus tussenbeide moet tree. Dié keer gee hy Adonis vir ses maande van die jaar aan Afrodite en die ander ses maande van die jaar aan Persefone.

Adonis is ’n tipiese sterwende god: Hy verteenwoordig die siklus van plantegroei. Sy geboorte is soos die geboorte van nuwe plante, sy groei tot ’n volwassene soos die plant wat ryp word. Ná die oes gaan die plant dood, nes Adonis wat na die onderwêreld terugkeer. Die nuwe saad word dan geplant en keer soos Adonis terug na die lewe.

Die mees gedetailleerde weergawe van Adonis se verhaal is in Boek X van Ovidius se "Metamorfoses".

’n Baie aantreklike jong man word dikwels ’n Adonis genoem, gewoonlik met die konnotasie van ydelikheid: "die werk se Adonis". Die verbintenis met buitengewone fisieke aantrekkingskrag is duidelik in die psigoanalitiese Adonis-kompleks, wat verwys na ’n obsessie om jou fisieke en jeugdige voorkoms te verbeter.



</doc>
<doc id="44704" url="https://af.wikipedia.org/wiki?curid=44704" title="Gigant">
Gigant

Die gigante was in die Griekse mitologie die kinders van Gaia, wat bevrug is deur die bloed van haar man, die Titaan Uranos, nadat hulle seun Kronos hom ontman het.

Uranos het sy en Gaia se kinders, die honderdhandiges en die siklope, in Tartaros laat gevange hou. Kronos het hulle vrygelaat, maar nadat hy sy pa se bewind oorgeneem het, het hy hulle teruggestuur na Tartaros, saam met die gigante. Later is Kronos se bewind deur die Olimpiese gode onder leiding van Zeus oorgeneem. Kronos en die ander Titane is toe na Tartaros gestuur en Uranos se ander kinders is vrygelaat.

Gaia, wat woedend was oor die gevangehouding van die Titane, het die gigante met hul slangagtige bene opgesteek om teen die Olimpiese gode in opstand te kom en die Titane se bewind te herstel. Onder leiding van Alcyoneus en Porphyrion het hulle die Olimpiërs aangeval in wat bekend is as die Gigantestryd.

Die Olimpiërs het die hulp van Herakles ingeroep ná ’n voorspelling dat hy nodig was om die gigante te verslaan. Herakles het nie net vir Alcyoneus verslaan nie, maar ook die gigante wat deur die Olimpiërs gewond het, die doodshou toegedien.

Dié oorlog is soortgelyk aan die Titanestryd, waarin die Olimpiërs die Titane verslaan het. Die gigante is daarna teruggestuur na die onderwêreld. Die Gigantestryd was deur die eeue ’n gewilde tema van Griekse kunstenaars.



</doc>
<doc id="44705" url="https://af.wikipedia.org/wiki?curid=44705" title="SpVgg Preussen Hamelen 07">
SpVgg Preussen Hamelen 07

Die huidige klub het in 1949 tot stand gekom met die samesmelting van "Spielvereinigung Hameln 07" met "FC Preußen Hameln von 1912". Die klub het sy beste jare in die daaropvolgende 15 jaar beleef, toe daar tot 1964 op die tweede hoogste vlak van die Duitse sokkerstruktuur in die "Amateur-Oberliga" meegeding is. 

Die klub se grootste prestasie was om die eerste rondte van die DFB-Pokal te haal in 1976 (verloor met 5-0 teen 1. FC Saarbrücken) en 1979 (verloor met 5-0 teen SpVgg Bayreuth).

Die klub was in 1999 op die randjie van bankrotskap en was verplig om vrywillig na die negende liga te relegeer.

Die klub se oudste voorganger is "FC Saxonia Hameln" wat in 1907 gestig is. In 1928 is daar met "Hamelner Sportvereinigung" saamgesmelt om "Hamelner Sportvereingung Saxonisa von 1907" te vorm. "Hamelner Sportvereingung" was self 'n samesmelting uit 1925 tussen "FC Olympia Hameln" (gestig in 1910) en "FC Borussia Hameln" (gestig in1913).

Die klub het in 1928 ontstaan as "VfB Hameln" met die samesmelting van "VfB Preussen Hameln" met "Sportclub Grün Weiß Hameln" (gestig in 1926). In 1933 is die naam verander na "FC Preußen Hameln von 1912". "VfB Preussen Hameln" was op sy beurt 'n samesmelting uit 1921 tussen "VfB Hameln" (gestig in 1912) en "SC Preussen Hameln" (gestig in 1920).



</doc>
<doc id="44707" url="https://af.wikipedia.org/wiki?curid=44707" title="Vlag van Ivoorkus">
Vlag van Ivoorkus

Die nasionale vlag van Ivoorkus is op 3 Desember 1959 amptelik in gebruik geneem. Die vlag vertoon ’n vertikale driekleur in die kleure oranje-wit-groen, met oranje aan die vlagpaalkant.

Na onafhanklikheid het Ivoorkus ’n alliansie van Wes-Afrikastate gevorm. Die vlae van hierdie state is deur die Pan-Afrika kleure (waarvan Ghana die eerste was) en die Franse driekleur (omdat Frankryk die koloniale mag in daardie gebied was) geïnspireer. Die vlag van Niger maak gebruik van dieselfde kleure as die vlag van Ivoorkus omdat Niger in alliansie was met Ivoorkus.

Die kleure op die vlag is veronderstel om die volgende voor te stel: oranje stel die grond voor asook die betekenis van die geveg en die bloed van ’n jong volk wat om vrymaking geveg het, wit stel vrede met regverdigheid voor en groen stel hoop op ’n voorspoedige toekoms voor. Ander bronne meen dat die oranje die savannas in die noorde van die land voorstel en groen die woude van die suide. Wit is dan ’n simbool van eenheid. Die vlag van Niger het dieselfde betekenis.

Die vertikale verhoudings van die bane is dieselfde as dié van die Franse vlag.

Die ontwerp van die vlag van Ivoorkus stem baie ooreen met die vlag van Ierland, behalwe dat die verhouding verskil en die kleure omgekeerd is.



</doc>
<doc id="44709" url="https://af.wikipedia.org/wiki?curid=44709" title="Skikgodin">
Skikgodin

Die skikgodinne of Moirai (Grieks: Μοῖραι) was in die Griekse mitologie die witgeklede verpersoonlikings van die noodlot. Die Griekse woord μοῖρα ("moira") beteken letterlik " ’n deel", dus ’n mens se deel van die lewe of noodlot. Hulle het die figuurlike draad van elke sterflike se lewe beheer van geboorte tot die dood (en daarna).

Volgens H.J. Rose was Nyx ("Nag") die moeder van die skikgodinne.

Daar was gewoonlik drie van hulle:

Die skikgodinne sou drie nagte ná ’n kind se geboorte verskyn om die verloop van sy lewe te bepaal. Volgens die Grieke was hulle die dogters van Zeus en Themis of van oerwesens soos Nyx ("Nag"), Chaos of Ananke ("Noodsaaklikheid").

Die skikgodinne is gewoonlik uitgebeeld as koue, hardvogtige en ongevoelige ou vroue. Desondanks is hulle as gode aanbid. Bruide in Athene het dikwels haarlokke aan hulle geoffer.




</doc>
<doc id="44713" url="https://af.wikipedia.org/wiki?curid=44713" title="Persefone">
Persefone

Persefone of Persephonê was in die Griekse mitologie die verpersoonliking van die Aarde se vrugbaarheid en ook die godin van die onderwêreld. Sy was die dogter van Demeter alleen, of later van Demeter en Zeus. In die Olimpiese weergawe word sy die vrou van Hades (die onderwêreld).

Persefone is vandag ’n bekende figuur en haar verhaal is vol emosie: ’n onskuldige meisie, ’n moeder se hartseer oor haar ontvoering, en groot vreugde wanneer die dogter terugkeer. Dit verduidelik ook die kom en gaan van die seisoene.

Hades (die god van die onderwêreld) ontvoer Persefone terwyl sy saam met haar ma, Demeter, blomme pluk en neem haar as vrou. Demeter mis haar baie en vervloek die land, wat ’n groot droogte tot gevolg het. Daarna pleit sy by Zeus om haar dogter terug te bring.

Zeus stuur Hermes om dit te doen, maar Hades gee vir Persefone ses granaatsade om te eet en daarom moet sy ses maande van die jaar in die land van die afgestorwenes bly. Die ander ses maande kan sy op Olimpus woon saam met haar familie. Terwyl sy in die onderwêreld is, mag sy niks anders eet nie, anders sal sy dit nie weer kan verlaat nie. Vir die ses maande van haar afwesigheid, terwyl Demeter treur, keer die droogte (herfs en winter) terug.

Afrodite was Adonis se minnares en surrogaatma. Sy het Mirra gevra om bloedskande te pleeg met haar pa, Teias, die koning van Smirna of Sirië. Mirra het in die donker by haar pa geslaap en toe Teias eindelik die bedrog ontdek, jaag hy sy dogter met ’n mes. Mirra vlug en Afrodite verander haar in ’n mirreboom. Nadat Teias ’n pyl in die boom in geskiet het (of ’n beer die boombas met sy tande geskeur het), is Adonis uit die boom gebore.

Afrodite sit Adonis toe in ’n boks en neem hom na Hades sodat Persefone vir hom kan sorg. Adonis word ’n uiters aantreklike man en Afrodite gaan hom eindelik haal. Persefone wil hom egter nie teruggee nie en die twee godinne begin so baklei dat Zeus tussenbeide moet tree. Hy verklaar dat Adonis ’n derde van die jaar by Afrodite sal bly, ’n derde van die jaar by Persefone en die ander derde by wie hy wil. Natuurlik kies hy vir Afrodite.

Toe Adonis tydens ’n jagtog sterf, gaan hy terug na die onderwêreld, waar Persefone verheug is om hom te sien. Eindelik besef Afrodite waar hy is en haas haar na die onderwêreld om Adonis te gaan haal. Die twee godinne stry weer so erg dat Zeus tussenbeide moet tree. Dié keer gee hy Adonis vir ses maande van die jaar aan Afrodite en die ander ses maande van die jaar aan Persefone.



</doc>
<doc id="44714" url="https://af.wikipedia.org/wiki?curid=44714" title="Eriniër">
Eriniër

Die Eriniërs (Grieks: Ἐρινύες) of wraakgodinne was in die Griekse mitologie chtoniese godinne van wraak of die woede van die afgestorwenes. Toe die Titaan Kronos sy vader, Uranos, ontman en sy genitalieë in die see gegooi het, het die Eriniërs uit die bloeddruppels ontstaan, terwyl Afrodite uit die seeskuim gebore is.

Daar word gewoonlik nie genoem hoeveel daar van hulle was nie, maar soms was daar drie. Hulle het slange op hulle kop gehad en bloed het uit hul oë gedrup. Soms het hulle die vlerke van ’n vlermuis of ’n voël gehad en die lyf van ’n hond.



</doc>
<doc id="44715" url="https://af.wikipedia.org/wiki?curid=44715" title="Chromatografie">
Chromatografie

Chromatografie is 'n skeidingstegniek waarmee mengsels van verskillende stowwe geskei kan word. Die woord is 'n samestelling van die Griekse woord "chromos" (kleur) en "grafein" (skryf). Die beginsel waarop chromatografie berus is deur die Russiese bioloog Mikhail Tsvet ontdek. Hy het in 1906 probeer om verskillende plantpigmente van mekaar te skei. Die plantpigmente was gekleurde verbindings gewees, vandaar die naam chromatografie.

Elke chromatografiestelsel is gegrond op 'n stilstaande stasionêre fase waaroor 'n mobiele fase vloei. Wanneer 'n mengsel in die begin van die stasionêre fase geplaas word, word dit deur die mobiele fase opgeneem. Die snelheid waarmee die verskillende komponente saamgesleur word is afhanklik van die mate waarin die stof tot die stasionêre fase aangetrek word relatief tot die mobiele fase.

In die drie kolomme wat hier langsaan word die beginsel van skeiding verduidelik. Die stelsel bestaan uit 'n kolom wat gevul is met 'n vaste onbeweeglike fase (in seegroen aangetoon) waaroor die mobiele fase (in ligblou aangetoon). Wanneer 'n mengsel van twee stowwe (in geel en rooi hier aangetoon) in die kolom ingespuit word, word die twee stowwe saam met die mobiele fase meegevoer, maar omdat die geel stof sterker deur die vaste onbeweeglike fase aangetrek word as die rooi stof, sal die twee stowwe die kolom afsonderlik verlaat en word die mengsel sodoende geskei.

Daar bestaan verskeie redes waarom 'n mens 'n mengsel sou wou skei. Die eise wat aan die chromatografiestelsel gestel word is afhanklik van die beoogde doel.

Wanneer 'n mens 'n bepaalde komponent van 'n mengsel in 'n suiwer vorm wil verkry, word preparatiewe chromatografie toegepas. 'n Kolom vir preparatiewe chromatografie sal 'n baie groter kapasiteit as 'n analitiese kolom hê maar die resolusie (mate waarin die komponente geskei word) sal heelwat laer wees. Preparatiewe stelsels se kapasiteit kan wissel van enkele gramme (laboratoriumskaal) tot honderde kilogramme (nywerheidskaal). By eenvoudige toepassings soos die suiwering van produkte in 'n organiese laboratorium word die mobiele fase drupsgewys aan die bokant van die kolom aangebring en sak die vloeistof bloot onder invloed van swaartekrag deur die stasionêre fase na onder.

Wanneer die bepaling van die samestelling van 'n mengsel ondersoek die doelwit is word daar dan vernaamlik daarna gestreef om die hoogs moontlike resolusie (mate van skeiding) te verkry in die kortste moontlike retensietyd. 'n Hoë resolusie kan gewoonlik verkry word deur 'n baie klein hoeveelheid monster (enkele mikrogramme) te skei oor 'n dun kolom.

GCP s 'n vorm van chromatografie wat 'n geswelde hidrofiele gel as stasionêre fase en 'n organiese oplosmiddel as mobiele fase gebruik en belangrik is in die biochemie. 'n Voorbeeld is "sefarose". Hierdie gel is op agarose gebaseer. Agar word gesuiwer van alle gelaaide polisakkariede. Die polisakkariedkettings in agarose bestaan uit D-galaktose en 3,5 anhidro-L-galaktose wat dubbelspirale vorm en ná veroudering bundels vorm. Dit gee 'n gel met porieë wat molekule kan skei tot ongeveer 'n miljoen Daltons.
GPC word veral gebruik vir:


</doc>
<doc id="44723" url="https://af.wikipedia.org/wiki?curid=44723" title="Internationale Grüne Woche Berlin">
Internationale Grüne Woche Berlin

Die Internationale Grüne Woche Berlin, wat dikwels kort "Grüne Woche" genoem word, is 'n internasionale landbouskou wat jaarliks in Januarie in Berlyn gehou word. Dit is die beduidendste internasionale skou vir landbou, tuinbou en voeding waaraan vervaardigers en bemarkers van agrariese en tuinbouprodukte deelneem. Die handelskou word op die Berlynse handelskouterrein van "Berlin Messe" vlakby die uitsaaitoring gehou en staan sowel vir vakkundiges asook die algemene publiek oop. 

Die eerste "Grüne Woche" - destyds nog 'n nasionale landbouskou - is tussen 20 en 28 Februarie 1926 gehou. 'n Medewerker van die Berlynse toerismekantoor het toe die idee gehad om die tradisionele Winterkonferensie van die "Deutsche Landwirtschafts-Gesellschaft" ("Duitse Landbouvereniging") in Berlyn met 'n landbouskou te verbind. Sodoende kon ook landbouartikels, wat tydens die konferensie op straat aan die deelnemers verkoop is, op 'n geordende wyse aangebied word. Die skou, wat op 'n uitstalterrein met 'n totale oppervlakte van 7 000 vierkante meter gehou is, het reeds in die eerste jaar 50 000 besoekers gelok.

Die "Grüne Woche" is tot en met 1939 jaarliks gehou, met uitsondering van die jaar 1938 toe bek-en-klouseer uitgebreek het.
Ná 'n onderbreking tydens die Tweede Wêreldoorlog is die skou in 1948 hervat. Die "Grüne Woche" het in 1950 weens boubedrywighede nie plaasgevind nie, maar is vanaf 1951 weer jaarliks gehou.

Die aantal buitelandse uitstallers het vanaf daardie jaar steeds verder toegeneem - in 1963 het hulle reeds twee derdes van alle uitstallers verteenwoordig. Sedert die 1990's het die "Grüne Woche" danksy die Duitse hereniging en die politieke verandering in Oos-Europa 'n groot opswaai beleef. Die landbouskou word afgerond met 'n aantal spesiale uitstallings asook referate, seminare en simposiums vir vakkundiges. Die meeste deelnemende lande, waaronder Suid-Afrika (wat gewoonlik deur Duitse invoerders verteenwoordig word), het hul eie stalletjies waar spesialiteite geproe en gekoop kan word. Internasionale voedselprodusente beskou die "Grüne Woche" as 'n belangrike produk- en toetsmark.

Die aantal uitstallers het in 2009 1 536 beloop, waarvan 556 uit die buiteland (58 lande).

Volgens die "Messe Berlin GmbH", wat die landbouskou organiseer, is in 2009 meer as 7 000 joernaliste uit 72 lande geakkrediteer. Duitse televisiekanale het 700 bydraes en Duitse radiostasies 1 500 bydraes oor die "Grüne Woche" uitgesaai. Die aantal nasionale persberigte het 12 000 beloop.

Ter geleentheid van die 75ste "Grüne Woche" in 2010 is agrariese produkte en tradisionele spesialiteite uit Hongarye in die kollig geplaas. In die internasionale "Blumenhalle" ("Blommesaal") het Johann Wolfgang von Goethe se "Blommereis" ("Goethes bunte Blumenreise") sentraal gestaan. Vir hierdie spesiale uitstalling is 'n reusagtige skulptuur geskep wat die befaamde Duitse digter uitgebeeld het, asook 'n bloeiende lentelandskap wat met een van die koudste Berlynse winters in jare gekontrasteer het.

Volgens "Messe Berlin" het elkeen van die meer as 400 000 besoekers (waaronder 100 000 vakkundiges) aan die landbouskou 'n gemiddeld van 22 € vir kos en drank bestee (2009: 25 €) en daarnaas goedere ter waarde van 84 € bestel (2009: 76 €). Die 1 586 uitstallers uit 56 lande het 'n totale omset van meer as 42 miljoen € (2009: 41 miljoen €) behaal en bestellings ter waarde van honderde miljoen € gekry. By verskaffers uit die Russiese Federasie is byvoorbeeld bestellings ter waarde van 200 miljoen € geplaas. Besoekers en uitstallers het tydens hulle verblyf in die Duitse hoofstad meer as 150 miljoen € bestee.


Afrikaanse persberigte


</doc>
<doc id="44724" url="https://af.wikipedia.org/wiki?curid=44724" title="Vlag van Kaap Verde">
Vlag van Kaap Verde

Die nasionale vlag van Kaap Verde is op 22 September 1992 amptelik in gebruik geneem. Die vlag vertoon ’n blou agtergrond met ’n dun rooi baan met wit fraaiings (wat so breed is soos die rooi baan) op die onderste helfte van die vlag. Daar is tien geel vyfpuntige sterre aan die vlagpaalkant van die vlag in ’n sirkelvorm. Die kleurverhouding van die vlag is 6:1:1:1:3 (blou:wit:rooi:wit:blou) en die middelpunt van die sterresirkel is 3/8 in die lengte van die vlag van die vlagpaalkant af.

Die sterre op die vlag stel die tien eilande voor wat aan die weskus van Afrika lê. Die sirkel waarin die sterre lê stel die eenheid van die Kaap Verdiese nasie voor, maar verwys ook na ’n seekompas en die stuur van ’n skip. Die blou op die agtergrond stel die see en lug voor, die wit-rooi-wit bane stel die weg na ontwikkeling en vooruitgang deur die mense van Kaap Verde voor. Afsonderlik stel wit vrede voor en rooi die inspanning van die mense.

Die grondwet van die Republiek geen nie spesifikasies vir die amptelike verhouding van die vlag lengte en wydte van die vlag nie. Die dimensies van die dele wat die vlag uitmaak word wel gegee, maar is proporsioneel tot die kante van die vlag. Die verhouding wat die algemeenste voorkom is 2:3, wat dieselfde verhouding is van die vlag wat tussen 1975 en 1992 gebruik is. Gevolglik is die verhouding van 2:3 die "de facto" (maar nie die "de jure") verhouding van die vlag.

Die "Boletim Oficial" gee die amptelike skakerings van die vlag se kleure (nes as die kleure van die wapen):
Die Pantone, CMYK en RGB is amptelik soos gepubliseer in die bulletin. Die ander kleurskakerings (Web en HSV) is interpretasies van die Pantone-standaarde.

Die oorspronklike vlag is met onafhanklikheid in 1975 aanvaar. Dit is die eerste keer op 3 Julie 1975 gehys en op 19 April 1976 amptelik in gebruik geneem. Die kleure van hierdie vlag was ook die Pan-Afrika kleure van rooi, groen en geel. Die vlag is identies aan die vlag van Guinee-Bissau behalwe vir die wapenfiguur in die vertikale rooi baan aan die vlagpaalkant. Albei die vlae is gebaseer op die PAIGC-vlag en die ooreenstemming in die vlae het ’n vereniging van die twee lande voorgestel. Dit is egter laat vaar kort na Kaap Verde se onafhanklikheidwording.



</doc>
<doc id="44726" url="https://af.wikipedia.org/wiki?curid=44726" title="Koningsberg">
Koningsberg

Koningsberg (Duits amptelik tot en met 1936 "Königsberg i. Pr.", daarna tot en met 1946 "Königsberg (Pr)", tans Kaliningrad), gestig in 1255 , het tussen 1457 en 1945 as hoofstad en kulturele en ekonomiese sentrum van die oostelike Pruise gedien. Die stad is in die Samland geleë, naby die Oosseekus en tussen die strandmere Wisla-haf en Koerse Haf.

Die stad het sy naam aan die Duitse Orde te danke wat sy Ordenskasteel aan die Pregelmonding ter ere van die kruisvaartleier koning Ottokar II Přemysl (Ottokar II van Boheme) "Königsberg" ("Koningsberg") genoem het. Nadat die Orde se maarskalk reeds vanaf 1330 in Koningsberg gesetel was, het sy kasteel ná die val van die Ordenskasteel Marienburg ook as setel van die Orde se hoogmeester gedien.

Ná 1525 het die stad deel uitgemaak van die Hertogdom Pruise. Die eerste koning van Pruise, Frederik I ("Friedrich I."), het homself in 1701 in die Koningsbergse kasteel gekroon. Vanaf 1773 was Koningsberg die hoofstad van die provinsie Oos-Pruise. Die befaamde filosoof Immanuel Kant het sy lewe lank in sy geboortestad Koningsberg gebly.

Koningsberg was eeue lank die geestelike en kulturele sentrum van Pruise. Met die bou van die "Preußische Ostbahn", 'n spoorwegverbinding wat die ooste van Pruise vanaf die middel van die 19de eeu met ander gebiede verbind het, is Koningsberg uiteindelik deur Berlyn verbygesteek. Die laaste kroningsplegtigheid in Koningsberg het in 1861 plaasgevind.

Ingevolge die bepalings van die Verdrag van Versailles is Oos-Pruise deur die Poolse korridor van die orige Duitse Ryksgebied afgesny. Tot die einde van die Tweede Wêreldoorlog was Koningsberg die mees oostelike van Duitsland se groot stede. Vanweë sy afgeleë ligging is Koningsberg tydens die oorlog jare lank nie deur lugaanvalle geraak nie. In laat Augustus 1944, toe die oorlog reeds beslis was, het die Britse "Royal Air Force" Koningsberg aangeval om sy militêre vermoë te demonstreer. Ná twee nagtelike lugaanvalle het die stad dae lank gebrand. Dit is later in die Slag van Koningsberg tussen 6 en 9 April 1945 volledig vernietig. Die meeste van die meer as 100 000 Duitse bewoners, wat in April 1945 nog aangebly het (veral bejaardes, vroue en kinders), het later van honger, aan siektes en deur geweldpleging van die Rooi Leër gesterf.

Die aantal Duitse inwoners het in Desember 1945 nog 20 000 beloop. In Oktober 1947 het die Sowjetleier Josef Stalin die bevel gegee om hulle te deporteer. In die volgende jaar is hulle na die Sowjet-besettingsone (die latere Duitse Demokratiese Republiek) vervoer.

Koningsberg, wat in Russies tradisioneel "Кёнигсберг (Kjonigsberg)" genoem is, is in 1946 hernoem tot "Kaliningrad".


</doc>
<doc id="44727" url="https://af.wikipedia.org/wiki?curid=44727" title="Miep Gies">
Miep Gies

Miep Gies (15 Februarie 1909 – 11 Januarie 2010) is bekend as een van die hulpverleners van die onderduikers (o.a. Anne Frank) in die "Achterhuis" in Amsterdam tydens die Tweede Wêreldoorlog, asook die bewaarder van Anne Frank se dagboek.

Sy is as Hermine (Miep) Santrouschitz op 15 Februarie 1909 in Wene (toe in Oostenryk-Hongarye) gebore. Op 11-jarige ouderdom is sy deur die Nieuwenburg-familie in Leiden, Nederland aangeneem, as een van die duisende, uitgehongerde Oostenrykse kinders wat na Nederland gebring is om aan te sterk na die Eerste Wêreldoorlog. Die gesin het later na Amsterdam verhuis, waar sy die res van haar jeug deurgebring het. Later het sy op 24-jarige leeftyd by "Opekta", 'n besigheid van Otto Frank (Anne se vader) gaan werk. Sy het op 16 Julie 1941 met Jan Gies getrou; die paartjie het een seun gehad: Paul Gies, gebore op 13 Julie 1950.

Na Otto Frank aan Gies bekendgemaak het dat hy met sy gesin sou moes onderduik, het Gies dadelik aangebied om hulle tydens hul onderduiking van kos en nuus te voorsien. Saam met Johannes Kleiman, Victor Kugler, Bep Voskuijl, Johan Voskuijl en Jan Gies, het Miep van 6 Julie 1942 tot 4 Augustus 1944 agt Joodse onderduikers in die agterhuis aan die Prinsegracht 263 in Amsterdam gehuisves. Otto Franks se kantoor was aan die voorkant van dieselfde gebou gevestig, waar Miep as sekretaresse gewerk het.

Na die verraad en ontruiming van die onderduikers, het Gies en haar kollega Bep gesorg dat die dagboek van die jongste van die onderduikers, Anne Frank, uit die Duitse se hande gebly het. Gies het Anne se skrywes in 'n laai in haar lessenaar bewaar. Sy het dit nooit gelees nie, maar na die oorlog aan Anne se vader oorhandig; hy was die enigste van die agt wat die konsentrasiekampe oorleef het. Haar vader het gesorg dat Anne se erfenis in 1947 gepubliseer word met die titel "Het Achterhuis". Die boek het ook in Afrikaans verskyn as "Die Agterhuis".

Gies het Anne en haar sussie Margot reeds van 'n jong ouderdom af leer ken. Sy het Anne altyd onthou as 'n spraaksame, leergierige kleuter met ondeunde ogies, wat altyd aan mens se lippe gehang het als sy aangespreek word.

As dankbetuiging vir haar bystand aan die onderduikers en bewaring van Anne Frank se dagboek, het Miep Gies verskeie onderskeidings gekry in Nederland, Duitsland en Israel, waaronder ook die Yad Vashem-onderskeiding as "Regvaardige onder die Volkere". Ook 'n asteroïde, 99949 Miepgies, is na haar vernoem.

Miep se man is in 1993 oorlede. Haar laaste jare het sy haar al hoe meer onttrek van die media en openbare lewe, alhoewel sy kort voor haar dood 'n webwerf begin het waarop sy haar siening van die gebeurtenisse uit die tyd weergegee het. Na 'n kort siekte, het Miep op 11 Januarie 2010 gesterf. Sy was 100 jaar oud.



</doc>
<doc id="44728" url="https://af.wikipedia.org/wiki?curid=44728" title="Makkerrolprent">
Makkerrolprent

'n Makkerrolprent (ook buddy-rolprent) is volgens "The Complete Film Dictionary" 'n rolprent wat die vriendskap tussen twee manlike karakters as die hoofverhouding uitbeeld. Ira Konigsberg, outrise van die woordeboek, definieer die genre verder as rolprente wat die deugde van manlike kameraadskap roem en die manlik-vroulike verhoudings na 'n ondergeskikte posisie verwys. Volgens haar was manlike verhoudings nog altyd 'n element in die mensdom se popkultuur, van die Leatherstocking-verhale van James Fenimore Cooper tot bieradvertensies op televisie.




</doc>
<doc id="44732" url="https://af.wikipedia.org/wiki?curid=44732" title="George Claassen">
George Claassen

George Claassen (B.A., B.A.Hons., M.A., Ph.D.) is die stigter en direkteur van Skepties Suid-Afrika (SSA) en was die outeur van die gewilde WordPress-webjoernaal Promeutheus Unbound. Hy was onder andere by die Universiteit van Pretoria en die Universiteit van Stellenbosch werksaam, asook by koerante soos Beeld en die Wes-Kaapse publikasie Die Burger. Claassen word soms as die Suid-Afrikaanse Richard Dawkins bestempel omdat hy 'n uitgesproke kritikus van kreasionisme en Intelligente Ontwerp is, asook van religie in die algemeen. Hy was gereeld by religieuse debatte betrokke.

Claassen het aan die Universiteit van Pretoria (UP) sy BA, B.Hons en MA behaal, en by UNISA sy PhD. Hy het in 1974 as joernalis en fotograaf by Beeld begin werk en hy was meremale die algemene, politieke en sportverslaggewer. Nadat hy 'n ruk lank as navorser by die Instituut van Taal, Letterkunde en die Kunste gewerk het, het hy by die Departement van Joernalistiek by die Technikon in Pretoria aangesluit waar hy van 1990 tot 1993 hoof van die Departement was. Vanaf Oktober 1993 tot die einde van Januarie 2001 was hy professor en hoof van die Departement van Joernalistiek by die Universiteit van Stellenbosch (US). In 1997 het hy die eerste universiteitskursus in wetenskap- en tegnologiejoernalistiek by 'n Afrika-universiteit ontwikkel en gestig, wat hy steeds by die Universiteit van Stellenbosch aanbied. Hy was van 2001 tot 2006 wetenskapredakteur by Die Burger, waar hy die weeklikse rubriek "Wetenskap vandag" geskryf het. Claassen het in 2007 die Nasionale Wetenskap- en Tegnologieforum se top SAASTA-toekenning vir verwerf vir sy rol as 'n wetenskapkommunikeerder.

Hy is getroud en het drie kinders. Sy vader was George Claassen, wenner van die Comrades-maraton in 1961; en een van sy twee broers is Wynand Claassen, 'n oud-Springbokkaptein.

Claassen is outeur en medeouteur van vyf boeke en vele wetenskaplike artikels in verskeie wetenskapjoernale.




</doc>
<doc id="44733" url="https://af.wikipedia.org/wiki?curid=44733" title="Skepties Suid-Afrika">
Skepties Suid-Afrika

Skepties Suid-Afrika (SSA, Engels: Sceptics South Africa) is 'n nie-winsgewende, lidondersteunde organisasie wat poog om die wetenskap en rasionele rede in veral Suid-Afrika te behou, wat volgens hulle deur die opvlam van 'n tipe religeuse fundamentalisme verdryf word. SSA word deur die stigter George Claassen geredigeer.



</doc>
<doc id="44734" url="https://af.wikipedia.org/wiki?curid=44734" title="Kreasionisme">
Kreasionisme

Kreasionisme of skeppingsleer (afgelei van die Latynse "creatio" "skepping") is 'n religieuse geloof in die feit dat die Mensdom, lewe, die Aarde en die heelal deur God (die Skepper), geskep is. Die term word egter meer gereeld gebruik om te verwys na die religieuse verwerping van evolusie, ten gunste van 'n interpretering van die skeppingverslag in die Bybel as 'n verduideliking wat die geskiedenis, diversiteit en ingewikkeldheid van lewe op aarde verklaar. Hierdie teenstryd staan as die kreasionisme-ewolusie-omstredenheid bekend. In Christelike kringe word kreasionisme gewoonlik op 'n letterlike interpretering van die skeppingsverhaal in die eerste boek van die Bybel, Genesis, gebaseer. Kreasionisme word sterk aan die Christelike religie gekoppel, alhoewel ander religieë ook Skepper-geleide skeppingsverhale het, maar wat tot variërende mates van die Christelike weergawe verskil.

'n Skeppingsleerder of kreasionis (Engels="creationist") is 'n Bybelgelowige persoon wat glo dat die Bybel vertel hoe en ongeveer wanneer die aarde geskape is. Hulle glo die volgende:






</doc>
<doc id="44735" url="https://af.wikipedia.org/wiki?curid=44735" title="Kuryakin">
Kuryakin

Kuryakin is 'n Sweedse musiekgroep wat in 2003 deur Petter Gjöres (stem, kitaar, rekenaars) en Johan Norberg (kitaar, rekenaars) gegrond is. Die twee het aan die Universiteit van Uppsala ontmoet en Kristina Dahlman (agtergrondsang, rekenaars) het later aangesluit. Die musiek word deur Petter en Johan saamgestel wat samples en idees aan mekaar deur die pos stuur en 'n paar keer per maand saam speel.




</doc>
<doc id="44737" url="https://af.wikipedia.org/wiki?curid=44737" title="Jac Blanc">
Jac Blanc

Jac Blanc (gebore 1 Junie 1979) is 'n Suid-Afrikaanse sanger, liedskrywer, en kitaarspeler vanuit George, Wes-Kaap. Sy musiek word beskryf as hoofstroom poprock met aansteeklike melodieë. Sy lirieke handel oor die lewe, verlies, en liefde.

Jac Blanc is op 'n plaas in die Tuinroete gebore. Hy ontwikkel van vroeg af 'n passie vir musiek. Na matrikulasie bestee hy twee jare in Londen, waar blootstelling aan die musiektoneel daar hom inspireer om 'n loopbaan as 'n musikant na te volg.

In 2001 vorm hy die musiekgroep Scattered Youth wat by konserte op die Tuinroete opgetree het. In 2002 tree die groep by die KKNK op Oudtshoorn op. Hul eerste blootstelling op TV was hul optrede by die Rock Art Café wat op die SAUK2-program "Garaas" uitgesaai is.

In 2004 skryf Blanc in by die Cape Audio College in Kaapstad, waar hy 'n klankingenieurswesediploma oor een jaar voltooi. Hy keer terug na George in 2005 waar hy aan produksieprojekte vir die plate-etiket Musicology werk.

Hy neem in 2006 sy debuutalbum, "Die onbekende", saam met Darryl DeLange op en stel dit in 2007 vry. Van die lirieke op die album is geïnspireer deur sy ervaringe as 'n toergids.

In Julie 2008 het Jac Blanc se ondersteuningsorkes opgebreek en is Blanc 'n onwikkelingskontrak met 'n hoofstroom platemaatskappy aangebied. Die platemaatskappy het die opneem van tien nuwe snitte (demo's) gefinansier, maar het ná die opneem van twee volle snitproduksies besluit dat die werk nie kommersiële potensiaal het nie. Blanc het 'n permanente pos by 'n konstruksiemaatskappy gekry en het besluit om sy nuwe album sonder die hulp van 'n groot etiket te produseer. Ná 'n jaar in-en-uit die ateljee is die produksie van "DonkerLig/DarkLight" afgehandel en gratis op die internet vrygestel. Dit bevat drie snitte in Engels en agt in Afrikaans.

Die album is 'n introspeksie op die twee sye van Blanc se polêre persoonlikheid: sy lawwe kant en sy ernstige kant. Die albumnaam verwys na die vrolike snitte en die ernstige snitte wat saam op die een album verskyn.





</doc>
<doc id="44739" url="https://af.wikipedia.org/wiki?curid=44739" title="Vlag van Kameroen">
Vlag van Kameroen

Die nasionale vlag van Kameroen is op 20 Mei 1975 amptelik in gebruik geneem. Die vlag is ’n vertikale driekleur in die kleure groen-rooi-geel (die Pan-Afrika kleure), met groen aan die vlagpaalkant. Daar is ’n geel vyfpuntige ster in die middel van die rooi baan. Kameroen is, na Ghana die tweede land wat die Pan-Afrika kleure in sy vlag geïmplementeer het.

Die vorm van die vlag is ontleen aan die Franse Driekleur. Die groen baan stel die suidelike woude van Kameroen voor, die rooi stel onafhanklikheid voor, die ster (genaamd die "ster van eenheid") stel eenheid voor en die geel baan stel die noordelike savannas van Kameroen voor en daar word ook gesê dat die geel die son voorstel wat "die bron van die nasie se gelukkigheid" is.

Dit is opmerklik dat die baan heel regs in die Kameroense grondwet as "geel" gemeld word, maar die ster as "goud". Die afmetings van die ster is nie vasgestel nie, wat beteken dat daar Kameroense vlae is met ’n groot of ’n klein ster in die rooi baan. 

Die huidige vlag, soos genoem, is in gebruik sedert 20 Mei 1975. Dit is die derde vlag van Kameroen sedert hulle op 1 Januarie 1960 onafhanklikheid verkry het.

Die eerste Kameroense vlag is op 29 Oktober 1957 in gebruik geneem deur die Franse deel van Kameroen. Na onafhanklikheid is hierdie vlag nog vir 21 maande gebruik en is ook in die grondwet van 21 Februarie 1960 opgeneem. Die vlag het dieselfde gelyk as die huidige behalwe dat daar nie ’n ster op was nie. Brits-Kameroen was destyds lid van die Britse Federasie van Nigerië.

In 1961 het Brits-Kameroen (ook Suid-Kameroen) gestem om aansluiting by die pas onafhanklikgeworde Kameroen. Dit sou gebeur in die vorm van ’n federasie. Om die twee landsdele te simboliseer is daar twee goue sterre op die skildhoek van die vlag (in die groen baan) aangebring. Hierdie verandering is op 1 Oktober 1961 deurgevoer.

In 1972 is die federale stelsel afgeskaf. Vyf jaar later is die twee sterre vervang deur een ster in die middel van die vlag, wat die eenheid van die land simboliseer.



</doc>
<doc id="44740" url="https://af.wikipedia.org/wiki?curid=44740" title="Alfeus">
Alfeus

Alfeus, ook bekend as Alpheios (Grieks: Ἀλφειός), was in die Griekse mitologie ’n rivier en riviergod. Soos die meeste riviergode was hy die seun van Okeanos en Tetis.

Alfeus was ’n kranige jagter en het verlief geraak op die nimf Aretusa, maar sy het na ’n eiland gevlug en haarself in ’n put verander. Daarna het Alfeus homself in ’n rivier verander wat onder die see deur gevloei het tot waar sy water met die put Aretusa saamgevloei het

Die Romeinse skrywer Ovidius het die verhaal affens anders vertel: Aretusa, ’n pragtige nimf, is eenkeer onkant betrap deur die god terwyl sy in die rivier Alfeus gebad het en hy het haar probeer vang. Die godin Artemis het haar jammer gekry en in ’n put verander.

Alfeus is ook die rivier waarvan Herakles die vloei verander het tydens die vyfde van sy twaalf take, om die Augiasstal in ’n enkele dag skoon te maak, ’n taak wat as onmoontlik beskou is.


</doc>
<doc id="44743" url="https://af.wikipedia.org/wiki?curid=44743" title="Sondre Lerche">
Sondre Lerche

Sondre Lerche Vaular (Noorse uitspraak: [ˈsondrə ˈlærkə], * 5 September 1982 te Bergen, Noorweë) is 'n Noorse sanger, kitaarspeler en liedjieskrywer.

Lerche het grootgeword met die klanke van popmusiek uit die jare tagtigs en het 'n fassinering vir groepe soos a-ha, The Beach Boys en Prefab Sprout ontwikkel, wat hom gemotiveer het om op die ouderdom van agt met formele kitaarlesse te begin. Lerche was ontevrede met die klassieke kitaarlesse en sy onderwyser het later ingegee deur hom aan Brasiliaanse musiek (soos bossa nova) bloot te stel. Hierdeur is die fondament vir Lerche se wye reeks ingewikkelde melodieë en akkoorde in sy musiek gelê. Op die ouderdom van veertien het Lerche sy eerste liedjie geskryf, getiteld "Locust Girl". Hy het akoestiese gigs (konserte) by die klub waar sy suster werksaam was, opgevoer terwyl hy nog minderjarig was. Hy is daar deur die Noorse vervaardiger H.P. Gundersen "ontdek", wat hom onder sy mentorskap geneem het en hom aan diverse musiekgenres, insluitend psigedelie, 60's-pop en hoofstroom Brasiliaanse musiek bloot gestel het, wat sy waardering vir eklektiese musiekstyle verder verbreed het. Rondom hierdie tydperk het Lerche die musiekbaas Tatiana Penzo van Oslo ontmoet — 'n ontmoeting wat tot 'n platekontrak met Virgin Norway gelei het. Sy gewildheid in sy tuisland het reëlmatig toegeneem en hy het in 2000 sy debuutalbum, "Faces Down", opgeneem.

Die snitte van "Faces Down" was voor die Noorse winter van 2000 al volledig geproduseer, maar die vrystellingdaarvan is uitgestel totdat Lerche die verskeie akademiese vereistes voldoen het. Hy is in die tussentyd die trofee vir Beste Nuweling by die Noorse Spellemannprisen-toekenningsfunksie toegeken en het plaaslik ter ondersteuning van groot handelinge soos Beth Orton opgetree. Die album is in September 2001 amptelik in Noorweë vrygestel en daarna geleidelik in die res van Europa. Lerche het saam met verskeie handelinge getoer en het 'n geleentheid gekry om saam met sy lewenslande idole, a-ha, in Oslo op te tree. Die album is in die Noordelike Halfrond se herfs van 2002 in Amerika vrygestel, waar hy ook sy eerste groot toer deur die Verenigde State onderneem het. "Faces Down" was 'n treffer in Noorweë en het die lof van kritici in beide Noorweë en die Verenigde State verwerf. Die "Rolling Stone"-tydskrif het die album in hul lys van top vyftig albums van 2002 geplaas.

In 2003 is die regstreeks-/ateljeeversameling, "Don't Be Shallow" EP, vrygestel. Hy het ook op 'n musiektoer met Elvis Costello gegaan, en die twee het in 2005 weer eens saam getoer.

Sondre Lerche se tweede ateljeealbum, "Two Way Monologue", is ook deur Gundersen vervaardig en is in 2004 vrygestel. "Rolling Stone" het die album 'n goeie resensie gegee, maar het die volgende oor die lirieke te sê gehad:
Sy swakheid is sy woorde. Lerche doen duidelik baie moeite met sy liedtekste, maar die resultate is gewoonlik vaag, en in die ergste geval suggereer dit 'n onsinvertaling van wat dalk welsprekend in die sanger se moedertaal sou wees.

Die album het Lerche se talent — om vele verskillende style te dek, van pop-agtige en opgewekte snitte tot meer sagte en melodieuse snitte — weerspieël.

Op 27 Februarie 2006 is die album "Duper Sessions" vrygestel. Dit is 'n jazz-album wat in die Noorse herfs van 2005 met sy groep Faces Down en pianis Erik Halvorsen by Duper Studios in Bergen, Noorweë opgeneem is.

"Phantom Punch" is in Februarie 2007 uitgereik en is 'n rockalbum met 'n aggressiewer klank as sy vorige werk. Lerche en Faces Down het die album in April en Mei 2006 in Los Angeles saam met vervaardiger Tony Hoffer opgeneem.

Sonder Lerche het ook die klankbaan tot die rolprent "Dan in Real Life" gekomponeer. Hy gaan voort met opvoerings en komponering en het "Heartbeat Radio" in 2009 tot kritiese lof vrygestel.






</doc>
<doc id="44744" url="https://af.wikipedia.org/wiki?curid=44744" title="Asklepios">
Asklepios

Asklepios (Grieks: Ἀσκληπιός) was in die Griekse mitologie die god van medisyne en genesing. Sy dogters was Hugieia ("Gesondheid"), Iaso ("Medisyne"), Akeso ("Genesing"), Aglaia ("Gesonde Gloed") en Panakea ("Universele Geneesmiddel"). Die staf van Asklepios met ’n slang daarom is vandag steeds die simbool van medisyne.

Asklepios was die seun van Apollo en Koronis. Sy ma is doodgemaak omdat sy ontrou aan Apollo was en is op ’n brandstapel neergelê, maar die ongebore kind is uit haar baarmoeder gered. Apollo het die baba na die sentour Chiron geneem, wat hom grootgemaak en in medisyne opgelei het.

Asklepios was met Epione getroud en hulle het ses dogters (Hugieia, Meditrina (die slangdraer), Panakea, Akeso, Iaso en Aglaia) en drie seuns (Machaon, Podaleirios en Telesforos) gehad. Hy het ook ’n seun, Aratus, by Aristodama gehad.

Zeus het Asklepios met ’n weerligstraal doodgemaak omdat Asklepios Hippolutus uit die dood opgewek en goud daarvoor aanvaar het.


</doc>
<doc id="44745" url="https://af.wikipedia.org/wiki?curid=44745" title="Hebe">
Hebe

Hebe (Grieks: Ἥβη) was in die Griekse mitologie die godin van jeugdigheid. Sy was die dogter van Zeus en Hera en die skinker vir die gode en godinne van die berg Olimpus. Nadat sy met Herakles getrou het, is haar plek ingeneem deur Ganimedes van Troje.

Haar eweknie in die Romeinse mitologie was Juventas.



</doc>
<doc id="44747" url="https://af.wikipedia.org/wiki?curid=44747" title="Bossa nova">
Bossa nova

Bossa nova (Portugees, "nuwe neiging") is 'n tipe Brasiliaanse musiek wat deur Antônio Carlos Jobim, Vinicius de Moraes en João Gilberto gepopulariseer is. Bossa nova het 'n groot aanhang bekom — aanvanklik deur jong musici en tersiêre studente. Alhoewel die bossa nova-beweging slegs ses jare (1958 tot 1963) geduur het, het dit 'n aansienlike aantal liedjies tot die standaardjazz-repertoire bygedra.


</doc>
<doc id="44749" url="https://af.wikipedia.org/wiki?curid=44749" title="Vlag van Kenia">
Vlag van Kenia

Die nasionale vlag van Kenia is op 12 Desember 1963 amptelik in gebruik geneem. Die vlag vertoon drie ewe wye horisontale bane in swart, rooi en groen met wit fraaiings langs die rooi baan. In die middel van die vlag is ’n afbeelding van ’n tradisionele Masaïskild met twee spiese wat daar agter oormekaar gekruis is. Die vlootvaandel is die enigste variasie op die vlag van Kenia. Dit is ’n wit vlag met die nasionale vlag in die skildhoek en ’n groot rooi anker op die wapperkant.

Die Masaïskild met die spiese is die simbool van die stryd om onafhanklikheid en die bereidheid om dit te verdedig. (Die skild verskyn ook in ’n effense gewysigde weergawe op die wapenskild van Kenia.) Swart stel verder ook die Afrikaanse volk voor, rooi stel die gemeenskaplike bloed van die mens asook die stryd om onafhanklikheid voor, groen stel die landbou en natuurlike holpbronne voor en wit stel eenheid en vrede voor.

Die verhouding van die horisontale bane is 6:1:6:1:6, die skild neem 3/5 van die hoogte van die vlag in beslag en is presies in die middel van die vlag sodat die swart kante van die skild teen die rant van die rooi baan raak.

Die vlootvaandel se verhouding is 1:2 waar die vlag s’n 5:9 is. Die anker op die vlootvaandel moet dieselfde rooi as die rooi baan van die vlag wees.

Die kleure van die vlag is deur die Keniaanse Nasionale Argief soos volg bepaal:

Tussen 1888 en 1963 was Kenia onder Britse bestuur. In 1888 het die Brits-Oos-Afrika Kompanjie die reg van die Sultanaat Zanzibar verkry om ’n grondgebied ongeveer tweehonderd kilometer van die Keniaanse kus te bestuur. Kragtens die Zanzibarverdrag het die Duitse Keiserryk in 1890 sy regte aan die Britte oorgedra, waarna die Oos-Afrikaanse protektoraat gestig is. Vervolgens het die inlywing van die binneland begin. In 1902 is ’n deel van Uganda aan die Oos-Afrikaanse protektoraat toegevoeg. In 1920 is die Oos-Afrikaanse protektoraat omgevorm tot die kroonkolonie Kenia. Tydens die Britse bewind (vanaf 1895) is ’n blou Britse vaandel gebruik, bestaande uit ’n blou agtergrond met die Britse vlag in die skildhoek en ’n rooi leeu wat op sy agterpote staan op die wapperkant.

Van 1890 tot 1920 was die streek rondom Witu nie formeel deel van Brits Oos-Afrika nie. Dit het staatsregtelik aan die Sultanaat Zanzibar behoort, maar het na die Zanzibarverdrag ’n Britse protektoraat geword by name die Witu-protektoraat. Hierdie protektoraat was ’n opvolger van Duits Witu wat in 1885 tot stand gekom het. Tussen 31 Julie 1893 en 1920 het die Witu-protektoraat ’n rooi vlag met die Britse vlag in die middel daarvan gebruik.

Die Keniaanse vlag is gebaseer op die swart-rooi-grein driekleur van die "Kenya Africa National Union Party", wat die leidende party om onafhanklikheid van koloniale oorheersing was. By die verkryging van onafhanklikheid is die Masaïskild asook die wit strepe as simbole van vrede toegevoeg.



</doc>
<doc id="44750" url="https://af.wikipedia.org/wiki?curid=44750" title="Vlae van Afrika">
Vlae van Afrika

Die artikel gee ’n oorsig van internasionale en nasionale vlae in Afrika.



</doc>
<doc id="44751" url="https://af.wikipedia.org/wiki?curid=44751" title="Vlag van die Republiek van die Kongo">
Vlag van die Republiek van die Kongo

Die nasionale vlag van die Republiek van die Kongo is op 18 Augustus 1958 amptelik in gebruik geneem. Die vlag vertoon ’n vertikale driekleur in groen-geel-rooi (die Pan-Afrika kleure) maar wat hierdie vlag onderskei is dat die middelste baan skuins oor die vlag loop van links onder (aan die vlagpaalkant) tot regs bo (aan die wapperkant).

Die groen op die vlag stel die natuurskoon van die land voor, geel stel die natuurlike hulpbronne voor en rooi stel die stryd om vryheid voor.

In 1970 is die vlag laat vaar om plek te maak vir ’n nuwe vlag wat deur die sosialistiese regering van die "Volksrepubliek van die Kongo" ingestel is. Die bewing het in 1991 tot ’n einde gekom en op 10 Junie van daardie jaar is die vlag soos hy was (en nou is) heringestel.



</doc>
<doc id="44753" url="https://af.wikipedia.org/wiki?curid=44753" title="Life Is Wild">
Life Is Wild

Life Is Wild is 'n Amerikaanse televisiedramareeks wat deur Michael Rauch, George Faber en Charlie Pattinson van die gewilde Britse drama "Wild at Heart" aangepas is. Die reeks handel oor 'n New Yorkse veearts wat saam met sy tweede vrou en die paartjie se twee stelle kinders na 'n Suid-Afrikaanse wildsplaas verhuis wat voorheen deur sy skoonpa bedryf is.

Die reeks, wat deur CBS Paramount Network Television, Warner Bros. Television en Company Pictures vervaardig is, is op 15 Mei 2007 amptelik deur The CW Television Network die groen lig gegee en is 'n bestelling vir dertien episodes gemaak. Die reeks het op 7 Oktober 2007 gepremière en is elke Sondag-aand teen 20:00 (Oos-Amerikaanse Tyd) ná die herhaling van "Aliens in America" uitgesaai. Die reeks is ook op E! in Kanada as 'n midreeks-vervanging uitgesaai. In die Verenigde Koninkryk is die reeks op Hallmark Channel uitgesaai. Warner Channel sal die reeks in Suid-Amerika uitsaai. Die loodsepisode is deur Bryan Gordon geregisseer.

Weens 'n lae kykerstal is die reeks in Februarie 2008 gestaak. Daar is tans geen sprake van planne om "Life Is Wild" op DVD uit te reik nie.



</doc>
<doc id="44755" url="https://af.wikipedia.org/wiki?curid=44755" title="PSG Konsult">
PSG Konsult

PSG Konsult is 'n Suid-Afrikaanse finansiëlediensteverskaffer wat in 1996 gestig is en met 120 000 kliënte as een van die grootste onafhanklike finansiëlediensteverskaffers in Suid-Afrika geag word. Die maatskappy gebruik finansiële beplanners, aandelemakelaars, korttermynmakelaars en portefeuljebestuurders in samewerking met rekeningkundiges en prokureurs om finansiële produkte en advies aan kliënte in suidelike Africa te verskaf. Dienste wat PSG Konsult bied, sluit in finansiële beplanning, plaaslike en internasionale belegging, mediese versekering, langtermyn- en korttermynversekering, aandelehandel en portefeuljebestuur, eiendom- en trustadviesdienste, en eiendom- en batefinansiering.

Die moedermaatskappy is PSG Financial Services, wat 'n 62.66%-aandeel in PSG Konsult het, terwyl PSG Financial Services 100% deur PSG Group Limited besit word. In 2010 was Willem Theron die hoof- uitvoerende beampte (HUB).



</doc>
<doc id="44756" url="https://af.wikipedia.org/wiki?curid=44756" title="Vlag van Lesotho">
Vlag van Lesotho

Die nasionale vlag van Lesotho is op 4 Oktober 2006 amptelik in gebruik geneem. Die vlag vertoon ’n horisontale driekleur in blou-wit-groen met ’n Basothohoed in die middel van die wit baan (dit oorskry nie die grense van die wit baan nie).

Die ontwerp stel voor dat Lesotho vrede met homself en sy bure het. Wit stel vrede voor, blou stel reën voor en groen stel rykdom asook die vermoë om self voedsel te produseer, voor. Die embleem stel die tradisionele Basothohoed voor, die sogenaamde "mokorotlo". Dit is ’n nasionale simbool; die nuwe parlementsgebou in Maseru is ook in die vorm van so ’n hoedjie.

Die betekenisse van die kleure is soos volg:

Die middelste (wit) baan is groter as die ander twee; die verhouding is 3:4:3. Die hoedmotief neem 92% van die hoogte van die wit baan in beslag. Die Suid-Afrikaanse heraldikus Frederick Brownell het heraldiese advies aan die ontwerper van die vlag van Lesotho verleen.

Die huidige vlag is die derde vlag van die land. Die eerste vlag is op 4 Oktober 1966 in gebruik gestel; dit is die dag wat Lesotho onafhanklikheid van die Verenigde Koninkryk verkry het. Hierdie vlag toon, net soos die huidige vlag, die Basothohoed, maar dit is wit, en teen ’n blou agtergrond. Die blou simboliseer reën en die lug en die wit hoed stel vrede voor. Aan die linkerkant van die vlag is twee vertikale bane in groen en rooi. Die oorspronklike idee van die ontwerper Peter Hancock om geel tot die vlag toe te voeg is afgeskiet omdat die Basotho Congress Party wou hê dat die kleure op die nasionale vlag moes ooreenstem met die kleure van die partyvlag.

Die tweede vlag is in 1987 aanvaar nadat die Basotho National Party deur middel van ’n staatsgreep aan bewind gekom het. Hierdie vlag toon die tradisionele Sotho-skild, wat beskerming van vrede simboliseer. Die kleure blou, wit en groen op die tweede vlag het dieselfde betekenis as op die huidige vlag.

In 1993 het die militariste die mag aan ’n burgerlike regering oorgedra, maar die vlag van 1987 het steeds in gebruik gebly. Vanweë die militêre verbintenis van die vlag het vele Basotho’s gehoop op ’n nuwe vlag; dit het in 2006 ’n werklikheid geword.



</doc>
<doc id="44759" url="https://af.wikipedia.org/wiki?curid=44759" title="The Doors">
The Doors

The Doors was 'n legendariese musiekgroep wat bestaan het uit vier Amerikaanse jongelinge. Die naam van The Doors kom van 'n Aldous Huxley boek, "The Doors of Perception", wat op sy beurt 'n reël uit 'n gedig van William Blake ontleen het, ""When the doors of perception are cleansed/Things will appear as they are, Infinite"".

The Doors dien as een van die belangrikste musiekgroepe van die jare sestig. Die musiek is 'n mengsel van blues, rock, psigedeliese musiek, klassieke musiek en jazz. Die opruiende en kompromielose optredes van Morrison maak hul optredes radikaal en kontroversieel. Morrison self dra gereeld sy gedigte voor tydens konserte.

Wat in hul musikale benadering opval, is die afwesigheid van 'n baskitaar-speler. Die groep het gesoek na 'n baskitaar-speler, maar niemand was bereid om die basdele op die voorgestelde manier te speel nie. Die basgedeeltes word deur Ray Manzarek met sy linkerhand gespeel op 'n Fender Rhodes Piano Bass, wat bo-op sy Continental Vox orrel geplaas is. Tydens die ateljee opnames vir hul albums is baskitaar-spelers gehuur soos Larry Knechtel, Kerry Magness, Leroy Vinnegar, Harvey Brooks, Ray Neopolitan, Lonnie Mack, Douglas Lubahn en Jerry Scheff. Laastegenoemde was die baskitaar-speler van Elvis Presley tydens sy optredes in Las Vegas van 1969 tot en met 1977. Hy het in "LA Woman" baskitaar gespeel. Jim Morrison sou hom gevra het, omdat hy 'n groot ondersteuner van Elvis was. Daar word gesê dat Scheff op versoek van Morrison deel sou gaan uitmaak van die groep. Weens die dood van Morrison het dit egter nooit gebeur nie.

Robby Krieger is 'n veelsydige kitaarspeler. Hy het begin op sy sestiende verjaarsdag te speel op 'n Spaanse kitaar en het later les van Ravi Shankar op die sitar en die sarod ontvang. Nadat hy 'n optrede van Chuck Berry sien kies hy 'n wynrooi Gibson SG kitaar. Deur sy voorkeur vir blues, die glykitaar en die met die vingers speel van die snare in plaas van met 'n plektrum, beskik Robby Krieger oor 'n kenmerkende speel styl.

The Doors het 'n opvallende lang liedjie (11:39) op hul debuutalbum "The Doors" uitgebring, naamlik "The End". Tydens lewendige-optredens is dit nog verder uitgebrei, sodat sommige uitvoerings tot 25 minute duur. Groot dele van die nommer word dan geïmproviseer. Morrison dra ook hiertydens sy poësie voor, soms geïmproviseerd. 'n Goeie voorbeeld daarvan is te vinde op die Matrix-tapes (1967), wat alleen nog via die smokkelnetwerke ("bootlegcircuit") beskikbaar is.

Die harmonieë word grotendeels bepaal deur die lae stem van Morrison wat afsteek teen die skelle klanke van die Hammondorrel van Manzarek. Dikwels word 'n ostinato ('n reeds herhaalde kort motief) gebruik. Tydens hul improvisasies het hulle gebruik van die ommekeer ("turnaround"), 'n oorspronklike jazz akkoordstruktuur wat herhaal word. Hierdeur word eindelose improvisasies moontlik. In die besondere aanbieding van The Doors is dikwels van 'n harmoniese of melodiese mineurtoonleer. Ook kom daar nie-akkoorde, pentatoniek en soms selfs dodecafonie voor. Al hierdie middele lewer 'n verskeidenheid van moontlikhede. In die lang liedjies word hulle veelvuldig gebruik, waardeur daar 'n groot spanningsboog ontstaan.

Vir hulle tekste maak The Doors hoofsaaklik gebruik van die poësie van Jim Morrison. Baie van sy tekste is moeilik om te verstaan, misterieus en somber van toon. Hulle is dikwels gebaseer op gebeure uit die lewe van Morrison self. Geweld, seks en die dood is belangrike temas. Hiervoor het Morrison inspirasie by Arthur Rimbaud en Charles Baudelaire verkry. Hierdie digters se werk het bygedra tot sy besluit om hom in Parys te vestig. Die teks van "The End" lewer die verband uiteenlopende kritiek op vanweë die onderwerp-die Oidipus-kompleks. Hippies het dit te gewelddadig gevind, terwyl konserwatiewes dit beskou het as om morele verval aan te moedig.

Ook Robby Krieger het 'n aantal lirieke geskryf, waaronder die baie suksesvolle ""Light My Fire"".

In die vier jaar dat die groep met sy oorspronklike lede bestaan het, het die styl onder invloed van die algehele tydgees van acid rock na 'n meer bluesagtige klank verander. Met opname van "L.A. Woman" val hierdie verskil op. Daar is ook 'n verandering in die stem van Morrison, wat deur sy verslawing rouer, meer onstabiel en laer geword het. Ook maak die groep toe gereeld gebruik van 'n baskitaar-speler.

Deur die charisma van Jim Morrison was die groep baie invloedryk onder die jeug. Dit was tot groot ongenoegdoening onder baie volwassenes, wat Morrison as 'n provokateur, 'n "dandy" en onruststoker gesien het. Sy vroeëre afsterwe het van Morrison 'n ikoon gemaak, waardeur die musiek gewild was onder meerdere generasies en in sommige kringe nog steeds hoogs gewaardeerd word.

Ten spyte van die sukses het The Doors ernstige probleme toe Morrison vervolg word vir eksibisionisme en verstoring van die openbare orde. Dit was die gevolg van 'n optrede in Miami, waar hy op die podium homself sou ontloot het aan die publiek. Legendariese is die uitspraak van die aanklaer aan die einde van sy pleidooi: "En hy het sy penis uitgehaal en dit geskud." Uiteindelik is Morrison veroordeel vir openbare dronkenskap en openbare eksibisionisme, maar nie vir die publieke masturbasie waar hy aanvanklik voor aangekla was. Optredes in groot stede is deur hierdie publisiteit onmoontlik gemaak, waarna die groep nie opgetree het tydens die groter feeste in die laat jare sestig nie.



</doc>
<doc id="44761" url="https://af.wikipedia.org/wiki?curid=44761" title="Anne-Sophie Mutter">
Anne-Sophie Mutter

Anne-Sophie Mutter (* 29 Junie 1963 in Rheinfelden in die streek Baden van die Duitse deelstaat Baden-Württemberg) is 'n wêreldberoemde Duitse violiste.

Anne-Sophie Mutter het in die Baden-Württembergse dorp Wehr grootgeword. Sy wou reeds op die ouderdom van vyf vioolonderrig neem. Nadat sy na slegs 'n halwe jaar onderrig reeds 'n kompetisie gewen het, was dit duidelik dat sy 'n beroepsmusikus sou word. Sy is daarna van skoolplig bevry en het naas klavier- en vioolonderrig private skoolonderrig ontvang. Die Duitse musiekkompetisie "Jugend musiziert" (die jeug maak musiek) het sy telkens gewen. Haar debuut met die Berliner Philharmoniker onder leiding van Herbert von Karajan het tydens die Salzburgse Pfingstkonzerte (Pinksterkonserte) van 1977 plaasgevind. Sy het by hierdie geleentheid as dertienjarige Mozart se Vioolkonsert in G-majeur gespeel en daarmee die kritici van haar bewus gemaak.

Anne-Sophie Mutter was vanaf 1989 tot met sy dood in 1995 met die prokureur Detlev Wunderlich getroud. Vanaf 2002 tot 2006 was sy met André Previn
getroud. Sy het twee kinders uit haar eerste huwelik en woon in München.

Haar opnames in die tagtigerjare met Herbert von Karajan het haar wêreldberoemd gemaak. Sy beskou Herbert von Karajan nog altyd as dié dirigent. Anne-Sophie Mutter besit twee Stradivari-viole.

Anne-Sophie Mutter geld nog altyd as een van die beste (indien nie die beste nie) violiste ter wêreld. Onlangse groot projekte was haar opnames van Mozart-werke tydens die Mozart-jaar 2005 en van Mendelssohn-werke
in die Mendelssohn-jaar 2009.

Anne-Sophie Mutter het verskeie pryse gewen.

Benewens die ondersteuning van belowende jong kunstenaars (soos Ye-Eun Choi en Roman Patkoló) is Anne-Sophie Mutter by verskeie liefdadigheidsprojekte betrokke. Een daarvan is 'n kinderhuis in Roemenië vir jong weesdogters om hulle veral van moontlike prostitusie te red.



</doc>
<doc id="44763" url="https://af.wikipedia.org/wiki?curid=44763" title="Monica Bellucci">
Monica Bellucci

Monica Anna Maria Bellucci (30 September 1964 in Citta di Castello, Umbriẽ, Italië) is
'n Italiaanse aktrise.

Monica Bellucci het regte aan die Universiteit van Perugia studeer. Tydens haar studie het sy reeds modelwerk gedoen om haarself te onderhou. In 1988 is sy na Milaan om (onder andere vir Dolce & Gabbana) modelwerk te doen.

Haar film-loopbaan het in 1990 begin. Haar rol in die Franse riller, "L’appartement", het van haar 'n ster gemaak. Sy is onder andere vir die Franse filmprys, César, genomineer. Sedert 1999 is sy met Vincent Cassel, haar mede-speler in "L’appartement", getroud en het 'n dogter wat in 2004 in Rome gebore is.




</doc>
<doc id="44766" url="https://af.wikipedia.org/wiki?curid=44766" title="Barbara Schöneberger">
Barbara Schöneberger

Barbara Schöneberger (* 5 Maart 1974 in München in die deelstaat Beiere, Duitsland) is 'n Duitse komediant, program-aanbieder, aktrise en sangeres.

Haar pa is 'n klarinet-speler.



</doc>
<doc id="44768" url="https://af.wikipedia.org/wiki?curid=44768" title="Oststeinbeker SV">
Oststeinbeker SV

Behalwe sokker, het die klub ook afdelings vir onder meer pluimbal, basketbal, gimnastiek, jiu jitsu, judo, kung-fu, atletiek, taekwondo, dans, tafeltennis en vlugbal.

Die klub is op 10 Julie 1948 gestig deur lede wat voorheen aan die buurdorp se "TSV Glinde" verbonde was, nadat daar by die Geallieerde besettingsmagte toestemming verkry is om met die stigting voort te gaan. Daar was nie voorheen 'n sportklub in Oststeinbek nie.

Die klub is veral bekend vir sy vlugbalafdeling, wat ook sy grootste prestasies tot dusver gelewer het, deurdat daar in die 2005/06- en 2007/08-seisoene in die "1. Bundesliga" op die hoogste vlak van die Duitse vlugbalstruktuur meegeding is.



</doc>
<doc id="44770" url="https://af.wikipedia.org/wiki?curid=44770" title="TSV Kropp">
TSV Kropp

Die klub is op 6 Februarie 1946 gestig as 'n nuwe klub met geen voorgangerklubs nie. Die klub het sedert 1971 'n afdeling op die buurdorpie "Alt Bennebek" en sedert 1975 ook op "Klein Rheide".

Die klub se grootste prestasie was om in 2003 na die Oberliga te promoveer, destyds op die vierde vlak van die Duitse sokkerstruktuur. 



</doc>
<doc id="44771" url="https://af.wikipedia.org/wiki?curid=44771" title="Grieks-Persiese Oorloë">
Grieks-Persiese Oorloë

Die Grieks-Persiese Oorloë (oftewel die Persiese Oorloë) was 'n reeks konflikte tussen die Achaemenidiese Ryk van Persië en die stadstate van die Helleense wêreld wat in 499 v.C. uitgebreek en in 450 v.C. ten einde geloop het. Die botsing tussen die gefragmenteerde politieke wêreld van die Grieke en die omvangryke Persiese Ryk het begin toe Kores die Grote Ionië in 547 v.C. verslaan het. In 'n poging om beheer oor die onafhanklik gesinde Ioniese stede te handhaaf, het die Perse tiranne aangestel om elkeen te regeer. Dit sou die bron van vele probleme wees vir die Grieke, asook die Perse.

Met die ekspedisie het Darius ver buite die grense van die Ou Assiriese Ryk beweeg, waarskynlik om die handelskolonies aan die Swart See teen verdere invalle van die Skithiërs te beskerm. 

Veral Histiaios, die tiran van Milete, wat uitgebreide belange in die Swart See-gebied gehad het, het daarop aangedring dat die Skithiërs afgeskrik moet word en het voorgestel dat 'n nuwe ekspedisie onderneem word. Darius was egter nie hiervoor te vinde nie en het opdrag gegee dat die drywende brug afgebreek moes word. Milete het egter toestemming gekry om ŉ handelskolonie in die pas verowerde Thracië te vestig. 

Die nedersetting Myrkinos is by ŉ inham van die Strymonrivier aan die voet van die Pangaiongebergte gestig om as sentrum vir die handelskolonie te dien. Die Persiese kommandant Megabazus was egter bewus daarvan dat daar ryk goud en silwermyne in die gebied was en het vermoed dat Milete van die rykdom gebruik wou maak om ŉ afskeiding van Persië te bewerkstellig, waarop hy Histiaios gevange geneem en hom na die Persiese hoofstad Soesa gebring het. 

Ondanks Histiaios se gevangeneming het die Ioniese Grieke, wat al hoe meer na selfstandigheid begin streef het, voortgegaan met hulle voorbereidings vir 'n opstand teen die Perse. Hulle het egter besef dat hulle nie alleen teen die Perse opgewasse sou wees nie en het Histiaios se skoonseun Aristagoras van Milete na die Griekse vasteland gestuur om daar hulp te vra (499/ 8 v.C.). Hy kon egter nie veel uitrig nie: net Eretria en Athene, wat die grootste hoeveelheid van sy graan uit die Swart See-gebied gekry het, was bereid om 'n jaar lank te help. Ondanks die gebrek aan hulp is daar in 499 v.C. met die Ioniese opstand begin.

Omdat dit 'n lang tyd geduur het om die Persiese leer te mobiliseer, het die Ioniërs aanvanklik 'n groot gebied verower. Hulle het in die eerste jaar selfs daarin geslaag om die Lidiese hoofstad Sardis, van waaruit hulle bestuur is, te verower en te verwoes. Net die vesting waarin die satraap hom met sy soldate teruggetrek het, het in Persiese hande gebly. Na die val van Sardis het verskillende gebiede wat deur die Perse verower is, hulle by die opstand aangesluit. 

Toe die Persiese leër egter gemobiliseer is, is die Grieke stadig maar seker teruggedryf. Onderlinge tweespalt in Griekse geledere het ook 'n rol hierin gespeel. In 494 v.C. is hulle vloot in die seeslag van Lade, ŉ skiereiland by Milete, verslaan, terwyl die stad self verower en afgebrand is. Die inwoners is na Suid- Persië weggevoer. Hiermee was die opstand finaal onderdruk. Om Persiese gesag in Europa te herstel, het Mardonius, Darius se skoonseun, in 492 v.C. met 'n vloot en 'n leer na Thracië vertrek en die gebied weer eens aan Persiese gesag onderwerp. 

Op die terugtog het 'n deel van die vloot in 'n storm by die Athosgebergte op die rotse geloop. Volgens die Griekse geskiedskrywer Herodotus (ca. 485-430 v.C.), wat 'n groot bydrae gelewer het tot die huidige kennis oor die Persiese oorloë, het die skipbreuk Mardonius verhinder om sy tweede plan, 'n vergeldingsekspedisie teen Eritrea en Athene, uit te voer. Dit is egter nie duidelik of Mardonius wel so 'n ekspedisie beplan het nie.

In 490 v.C. het die Perse onder leiding van adml. Datis 'n tweede tog na die Griekse vasteland onderneem omdat hulle besef het dat hulle besetting van Ionië, Thracië en die Griekse eilande net bestendig kon word deur die Griekse moederland ook te verower. Aan boord van Datis se vlot was daar 'n goed opgeleide leer van ongeveer 25 000 man onder aanvoering van Artaphernes, asook enkele Griekse ballinge wat as gidse opgetree het. 

Onder hulle was Hippias, die Atheense tiran wat in 510 v.C. verdryf is. Die Perse het gehoop om Athene met behulp van Hippias se ou aanhang in die hande te kry. Nadat Eritrea in 'n verrassingstog verower en geplunder is, het die Perse op Hippias se aanbeveling by Marathon geland, waar hulle kon reken op 'n behoorlike aantal volgelinge wat aan Hippias trou gebly het. 

'n Atheense leër, wat in aller yl onder leiding van Miltiades na Marathon opgeruk het, het daarin geslaag om die Perse in die Slag van Marathon na hulle skepe terug te dryf. Die Perse se nuwe plan om Athene per skip Iê nader en te beset voordat Miltiades met sy leër oor land daarheen kon terugkeer, moes laat vaar word toe dit aan die lig kom dat Miltiades die stad wel voor hulle bereik het. Die slag het Athene se aansien in die Griekse wêreld baie laat styg: die Atheners het wel die Spartane, wat destyds die sterkste land mag gehad het, se hulp ingeroep, maar die leer het te laat opgedaag. Athene het die oorwinning dus geheel en al op sy eie behaal.

Die Perse het toe begin met sorgvuldige voorbereidings vir 'n derde onderneming, wat die finale stand van sake sou moes bepaal. Hulle planne is egter vertraag deur Darius se dood in 486 v.C. Sy opvolger, Xerxes, het in 483 v.C. opdrag gegee dat 'n kanaal deur die landengte van Chalcidice gegrawe moet word om te verhoed dat die vloot weer op die berg Athos sou strand. Ook die Grieke het in die tyd begin om hulle mag te versterk. Themistokles het die Atheners in 483 v.C. oortuig om 'n sterk vloot teen die Perse op te bou, wat uit die opbrengs van nuut ontdekte silwerertslae op die skiereiland Laurion gefinansier sou word. 

Themistokles was al sedert die val van Milete op soek na 'n middel om vlootbou te bekostig, sodat Athene Milete se posisie as grootste handelsmoondheid kon oorneem. Themistokles het op 'n PanHelleense kongres in 481 v.C. daarvoor gesorg dat Athene, Sparta en Korinthe 'n ooreenkoms aangaan om die Perse gesamentlik te beveg: hoewel Sparta die opperbevel behou het, het Themistokles in werklikheid die strategie bepaal. In 480 v.C. het die Persiese leër Thracië met behulp van twee drywende brûe oor die Hellespont binnegemarsjeer. 

Die vloot het op ŉ kort afstand langs die kuslyn gevolg. Volgens klassieke skattinge was daar byna 1 miljoen manskappe, maar volgens moderne skattings was daar sowat 75 000 tot 100 000 man en 'n vloot van 1 200 skepe. Die Grieke het net 10 000 man en 378 skepe gehad, waarvan 200 aan Athene behoort het. By die eerste twee Griekse verdedigingslinies in die Tempedal in Thessalië en by die passe van Thermopulai in Sentraal-Griekeland (waar die Spartaanse koning Leonidas en 300 man 'n heldedood gesterf het) het die Persiese leër die Grieke teruggedryf. 'n Seeslag dieselfde tyd by Kaap Artemisium het onbeslis geëindig. In aller yl het die Grieke toe ŉ muur by hulle laaste linie, die land engte van Korinthe, gebou. 

Die vloot is na die baai van Salamis by die kus van Athene verskuif, terwyl die inwoners van Athene na die eiland Salamis gebring is. Die Persiese leër het Athene geplunder, maar die vloot is betrek in 'n slag in die nou baai van Salamis, waar hulle oormag vir hulle geen voordeel ingehou het nie. Onder die aanvoering van Eurybiades het die Grieke 'n skitterende oorwinning behaal. Die Persiese skepe was nie so beweeglik nie en was, met uitsondering van die Feniciese skepe, beman met seelui wat nie behoorlik opgelei was nie. 

Na die seeslag het die vloot na Klein-Asië teruggekeer, terwyl die leër onder leiding van Mardonius in Griekeland agtergebly het. Hy is egter die volgende jaar deur die Grieke in 'n chaotiese veldslag by Plataia in Boeotië (479 v.C.) verslaan, waarop hy ook na Persië teruggekeer het. Die Persiese vloot is terselfdertyd in die seeslag by Mucale byna geheel en al vernietig.



</doc>
<doc id="44773" url="https://af.wikipedia.org/wiki?curid=44773" title="Hendrik Hanekom">
Hendrik Hanekom

Hendrik Andries Hanekom (17 Julie 1896 – 11 Januarie 1952) was ’n baanbreker van Afrikaanse toneelspel. Hy was getroud met Mathilda Hanekom (gebore De Beer) en hulle het ’n dogter, Tilana, gehad.

Hendrik het sedert 1912 toneelgespeel, onder andere in sy 1915-toneelstuk "Heldinne van die oorlog". In 1925 het hy en Mathilda Die Afrikaanse Toneelspelers, ’n Afrikaanse toneelgeselskap wat 27 jaar bestaan en die land vol getoer het, gestig. Van die stukke wat hulle opgevoer het, was "Oom Gawerjal", "Liefde en geldsug", "Hans die skipper" (deur D.F. Malherbe), "Oom Paul" (deur Calman Postma), "Oorskotjie", "Generaal De Wet" (ook deur Postma) en "Die stille haard". Hulle het ook saam met Paul de Groot toneelgespeel in stukke soos "Huis-toe" en "As mans huishou". 

In 1945 is die eerste Erepenning vir Toneel deur die Suid-Afrikaanse Akademie vir Wetenskap en Kuns aan hulle gesamentlik toegeken.

Hendrik Hanekom is in op 11 Januarie 1952 op die ouderdom van 55 oorlede.



</doc>
<doc id="44774" url="https://af.wikipedia.org/wiki?curid=44774" title="Matilda Hanekom">
Matilda Hanekom

Mathilda Hanekom (Prins Albert, 9 Desember 1899 – Pretoria, 6 Januarie 1977) was ’n baanbreker van Afrikaanse toneelspel. Sy was getroud met Hendrik Hanekom en hulle het ’n dogter, Tilana Hanekom, gehad.

In 1925 het sy en Hendrik "Die Afrikaanse Toneelspelers", ’n Afrikaanse toneelgeselskap wat 27 jaar bestaan en die land vol getoer het, gestig. Van die stukke wat hulle opgevoer het, was "Oom Gawerjal", "Liefde en Geldsug", "Hans die Skipper", "Oom Paul", "Oorskotjie", "Onskuldig Veroordeel", "Generaal De Wet" en "Die Stille Haard".

In 1945 is die eerste Erepenning vir Toneel deur die Suid-Afrikaanse Akademie vir Wetenskap en Kuns aan hulle gesamentlik toegeken. Ná Hendrik se dood in 1952 het Mathilda voortgegaan met toneelspel.


</doc>
<doc id="44777" url="https://af.wikipedia.org/wiki?curid=44777" title="André Huguenet">
André Huguenet

André Huguenet (1906 – 1961) was die verhoognaam van die akteur Gert Borstlap. Huguenet was ’n baanbreker van Afrikaanse toneelspel. Van die bekende Afrikaanse toneelspelers en -speelsters wat saam met Huguenet gewerk het, was Wena Naudé, Lydia Lindeque, Siegfried Mynhardt, Hendrik Hanekom, Mathilda Hanekom, Anna Neethling-Pohl, Emgee Pretorius en Hermien Dommisse.

Huguenet is op 22 Oktober 1906 in Bloemfontein as Gerhardus Petrus Borstlap gebore. Hy het daar grootgeword en het in 1925 aan die Grey-kollege gematrikuleer, waarna hy as joernalis in Bloemfontein en Pretoria gewerk het. Hy het gou die koerantwêreld vir die verhoog verruil en hom in 1926 by die toneelgeselskap van Paul de Groot aangesluit. Hy sou ses jaar lank saam met De Groot se geselskap toer, waarna hy sy eie toneelgeselskap gestig het.

Hy word veral onthou vir sy rolle in "Oedipus Rex" (met onder andere Athol Fugard en onder regie van Taubie Kushlick), "Tartuffe en Ipekonders", "Poppehuis", "Spoke", "Minnaar onder die wapen" en verskeie Shakespeare-stukke soos "Hamlet", "Macbeth" en "King Lear". Huguenet het ter viering van sy 21ste jubileum "Hamlet" in 1947 in Afrikaans in Johannesburg en Pretoria opgevoer. Huguenet het aan die einde van die vertoning sy gehoor toegespreek en gesê dat dit sy lewenslange ambisie was om een van die wêreld se beste tragedies in die wêreld se jongste taal op te voer. Die toneelstuk, geskryf in 1945, is vir die eerste keer deur Huguenet opgevoer en word gesien as 'n mylpaal in die geskiedenis van die Afrikaanse teaterwêreld. In 1948 ontvang Huguenet saam met Anna Neethling-Pohl ’n Erepenning vir Toneelkuns van die Suid-Afrikaanse Akademie vir Wetenskap en Kuns. "King Lear" is ’n vertaling deur Uys Krige in opdrag van die destydse Kruik-bestuur, waarvoor hy in 1971 die SA Akademie se prys vir Vertaalde Werk ontvang het.

In 1948 het Huguenet in diens van die Nasionale Toneelorganisasie getree en twee jaar later het sy outobiografie, "Applous! die kronieke van ’n toneelspeler", verskyn, oor die 25 jaar van Afrikaanse toneelspel. In 1953 was hy 'n eregas van die Britse Raad tydens die Festival of Britain in Londen.

Huguenet was bekend vir sy humeur: een van die staaltjies oor hom is dat hy een aand, toe 'n baba onophoudelik luidkeels geskree het, die opvoering onderbreek, vorentoe gekom en uitdagend beveel het: "Mevrou, sal u asseblief u skreeuende skraapsel uit die saal verwyder."

Hy is op 15 Junie 1961 dood in sy suster se huis in Bloemfontein aangetref. Vandag word algemeen aanvaar dat hy gay was.




</doc>
<doc id="44778" url="https://af.wikipedia.org/wiki?curid=44778" title="TSV Wulsdorf">
TSV Wulsdorf

Behalwe sokker, het die klub ook afdelings vir onder meer atletiek, gimnastiek, tafeltennis, vlugbal, basketbal, pluimbal en tennis. Die klub het ook sy eie blaasorkes.

Die huidige klub is in April 1939 gestig met die samesmelting van "Turnverein Wulsdorf", "Gut Heil Wulsdorf", "SV Wulsdorf" en "Verein für Leibesübungen Wulsdorf". "Gut Heil Wulsdorf" was die oudste van die voorgangers en is in 1861 gestig as 'n gimnastiekklub.

Die klub speel tradisioneel in die skaduwee van "TuS Bremerhaven 93" en sy opvolgers OSC Bremerhaven en FC Bremerhaven.



</doc>
<doc id="44781" url="https://af.wikipedia.org/wiki?curid=44781" title="Siegfried Mynhardt">
Siegfried Mynhardt

Siegfried Mynhardt, alombekend as Siegie (5 Maart 1909 – 29 Maart 1996), was ’n bekende Afrikaanse toneelspeler. Hy het sy loopbaan in 1929 onder Hendrik en Mathilda Hanekom in die toneelstuk "Onskuldig Veroordeel" begin en daarna lid geword van die geselskappe van Paul de Groot en André Huguenet.

Mynhardt het in meer as 500 toneelstukke opgetree, asook in talle rolprente en TV-flieks. Hy het tot voor sy dood op 87 nog toneelgespeel. Een van sy laaste groot rolle was op 79 in "Die Houtbord", waarvoor hy met ’n Artes bekroon is as beste akteur.

Mynhardt het hom in die dertigerjare by die Old Vic-teatergeselskap in Londen aangesluit, maar hy het na Suid-Afrika teruggekeer toe die Tweede Wêreldoorlog uitbreek. Tydens die oorlog het hy, Lydia Lindeque en ’n klompie ander akteurs in Noord-Afrika opvoerings vir Suid-Afrikaanse soldate gehou.

In 1947 was hy een van die stigterslede van die Nasionale Toneelorganisasie. Hy het daarna vir die Engelse geselskap van Truk in toneelstukke soos "Heartbreak House", "The Affair", "Child's Play", "The Miser" en "Hadrian VII" gespeel, en daarna vir Kruik. In 1972 het hy en die akteur Michael Mayer vir ’n opskudding gesorg met waarskynlik die eerste gay soen op die Suid-Afrikaanse verhoog in die dramaturg Robert Kirby se "Gentlemen".

Van Mynhardt se silwerdoek- en TV-prente sluit in:
"Oom Willem en die Lord" (die eerste Afrikaanse TV-prent), "Dingaka", "Debbie", "Moeder Hanna", "Die Klimop en die Kersietuin", "Troudag van Tant Ralie", "Rienie", "Kootjie Emmer", "Daar Kom Tant Alie", "Majuba", "Dr. Kalie", "Danie Bosman", "Tekwan", "Die Houtbord", "Ingqumbo Yeminyanya (Wrath of the Ancestors)", "Dans van die Flamink", asook die internasionale rolprent "The Emissary".

Sedert sy vrou se dood in 1981 het hy alleen in Johannesburg gewoon. Hy is op 29 Maart 1996 op 87 dood nadat hy in ’n koma gegaan het.

Mynhardt het in sy lewe verskeie pryse ontvang, onder andere die koningin se kroningsmedalje vir sy diens aan die Suid-Afrikaanse teater in die jare vyftig, die Erepenning vir Toneelkuns van die Suid-Afrikaanse Akademie vir Wetenskap en Kuns in 1957, die Stewart Leith-trofee minstens twee keer as beste akteur in ’n besondere jaar (in die jare sestig en sewentig), die Orde van Voortreflike Diens in die goud-klas (1989) en in dieselfde jaar die Artes vir beste akteur.

As akteur:


</doc>
<doc id="44783" url="https://af.wikipedia.org/wiki?curid=44783" title="Vlag van Liberië">
Vlag van Liberië

Die nasionale vlag van Liberië is op 26 Julie 1847 amptelik in gebruik geneem. Die vlag vertoon elf horisontale afwisselende rooi en wit bane en in die skildhoek is een vyfpuntige wit ster op ’n blou agtergrond.

Die elf bane op die vlag verteenwoordig die elf oorspronklike ondertekenaars van die Liberiese verklaring van onafhanklikheid asook die grondwet van die Republiek van Liberië. Die blou vierkant in die skildhoek stel Afrika voor, die vyfpuntige ster stel Liberië as die eerste "onafhanklike republiek" op die kontinent (Afrika) voor, die rooi stel dapperheid voor, die wit stel reinheid voor en die blou stel getrouheid voor. Alhoewel hierdie simboliek uniek is aan Liberië, is die vlag ’n replika van "“Old Glory”", die nasionale vlag van die Verenigde State.

Volgens wetgewing moet die boonste punt van die ster in die skildhoek gelyk wees met die onderkant van die boonste (rooi) baan, die middelste punte van die ster moet gelyk wees met die bokant van die derde (die tweede rooi) baan en die onderste punte moet gelyk wees met die bokant van die vyfde (die derde rooi) baan. Die ster moet ook reg in die middel van die blou vierkantige skildhoek wees.

Die huidige vlag is ’n aanpassing van die vorige vlag van Liberië. Die vlag voor die huidige vlag het dertien horisontale rooi en wit bane gehad (soortgelyk aan die vlag van die VSA) en in die skildhoek was ’n wit kruis op ’n blou agtergrond. Met die ondertekening van die verklaring van onafhanklikheid is die bane verminder na elf en die “Christelike kruis” is vervang met ’n vyfpuntige ster.



</doc>
<doc id="44784" url="https://af.wikipedia.org/wiki?curid=44784" title="Vlag van Libië">
Vlag van Libië

Die nasionale vlag van Libië is op 27 Februarie 2011 terwyl die Libiese Burgeroorlog deur die Nasionale Oorgangsraad in gebruik geneem en was ook tussen 1951 en 1969 die amptelike vlag van die Koninkryk van Libië. Sedert die 21 September 2011 is die vlag van die Verenigde Nasies erken. ’n Grondwet vir die amptelike gebruik is beplan.

Die drie horisontale bane weerspieël die drie voormalige provinsies van die Koninkryk Fezzan (die rooi bane), Sirenaïka (die swart bane met ’n ster en ’n sekel) en Tripolitanië (die groen bane).

Die verhouding van die horisontale bane is 1:2:1, die sekelmaan neem 1/4 van die hoogte van die vlag in beslag en is presies in die middel van die vlag met die ster wat na die maan wys.


Die kortstondige Tripolitaanse Republiek in die weste van Libië het sy eie vlag gehad (’n blou agtergrond met ’n groen palmboom in die middel met ’n ster daarbo).


Die eerste nasionale vlag van moderne Libië is aanvaar toe Libië onafhanklikheid van Italië in 1951 verkry het. Dit het bestaan uit ’n wit ster en sekelmaan op ’n driekleurige rooi-swart-groen ontwerp met die middelste swart baan wat so wyd was soos die rooi en groen baan saam. Hierdie vlag word vandag nog deur monargiste asook die oorsese Libiese opposisie gebruik. Die ontwerp is gebaseer op die "Sanussi"-vlag wat uit ’n swart agtergrond met ’n ster en sekelmaan ontwerp bestaan het.


Na die staatsgreep in 1969 is die amptelike naam van Libië verander na "Al-Jumhuriya al-Arabiya al-Libiya" (die Libiese Arabiese Republiek) en die vlag is vervang met ’n Pan-Arabiese rooi-wit-swart driekleur (soortgelyk aan die vlag van die Arabiese opstand).


Toe Libië in 1972 by die Federasie van Arabiese Republieke ("Ittihad al-Jumhuriyat al-Arabiya") aangesluit het is die vlag van die Federasie van Arabiese Republieke aanvaar (wat Libië vir ’n kort tydjie aan Egipte en Sirië gekoppel het). Dit het ’n goue vlak (die “Valk van Qoeraisj”), wat ’n perkamentrol met die Arabiese naam van die Federasie in sy pote vashou, in die middel gehad.


Op 8 Maart 1977 is Libië se amptelike naam verander na "Al-Jamahiriya al-Arabiya al-Libiya ash-Sha’biya al-Ishtirakiya" (die Sosialistiese Volksregering van Libiese Arabië), en op 11 November 1977 is die vlag verander na die slegs-groen ontwerp in reaksie op Anwar Sadat se besoek aan Israel. Die vlag was ’n enkele groen baan en die enigste nasionale vlag ter wêreld wat uit slegs een kleur bestaan sonder enige ontwerp of simboliek op die vlag. Groen weerspieël die Libiese mense se toewyding tot Islam en dit was ook die nasionale kleur van Libië.



</doc>
<doc id="44785" url="https://af.wikipedia.org/wiki?curid=44785" title="Phi (letter)">
Phi (letter)

Phi (hoofletter Φ, kleinletter φ of wiskundige simbool ), is die 21ste letter van die Griekse alfabet.


</doc>
<doc id="44788" url="https://af.wikipedia.org/wiki?curid=44788" title="Kuressaare">
Kuressaare

Kuressaare (Duits: "Arensburg") is 'n die grootse dorp op die Estniese eiland van Saaremaa, en het 'n bevolking van sowat 14 700 in 2011 gehad.


</doc>
<doc id="44789" url="https://af.wikipedia.org/wiki?curid=44789" title="Paul de Groot">
Paul de Groot

Paul Christiaan de Groot (Java, 11 Januarie 1878 – Nederlands-Oos-Indië, vermoedelik 10 Mei 1940) word deur talle beskou as die vader van die Afrikaanse toneelkuns. hy was ’n beroepsakteur wat in die vroeë dae van die professionele rondreisende toneelgeselskappe ’n belangrike groot rol gespeel het in die vestiging van ’n professionele Afrikaanse beroepsteaterkultuur.

Paul Christiaan de Groot is op 11 Januarie 1878 in Soerabaja, in die destydse Nederlands-Oos-Indië (tans Indonesië) gebore. Min is oor hom bekend, maar hy het self vertel sy vader was ’n militaris en sy moeder ’n Franse sangeres. Hy het aan die toneelskool in Amsterdam studeer en onder beroemde toneelleiers gewerk. Die volledigste inligting oor Paul de Groot se lewe en loopbaan as akteur is te vinde in Anna Minnaar-Vos se "Die spel gaan voort", terwyl die Esat-webwerf en ESAT ook nuttige inligting verskaf. André Huguenet se outobiografie ("Applous! Die kronieke van ’n toneelspeler") bevat detail inligting van hulle gesamentlike optredes.

Hy ontvang sy opleiding as akteur in 1906 en 1907 aan die Toneelskool in Amsterdam en ondergaan sy vakleerlingskap by Eduard Verkade se De Hagespelers geselskap. Daarna vertolk hy talle rolle en toer saam met verskeie geselskappe deur Europa, Engeland en Amerika. Hy sluit weer in 1921 by Eduard Verkade se geselskap aan en saam met Anton Verheysen se geselskap onderneem hy in 1923 ’n toneelreis deur Nederlands-Oos-Indië. Hier is die mark versadig, aangesien hulle met sestien geselskappe moet meeding vir markaandeel.

Ná verskeie rolle in Nederland, Nederlands-Oos-Indië, die Verre-Ooste, Rusland en Amerika het hy hom toegespits op voordragte en kabaretnommers, veral Franse liedjies onder die skuilnaam "Paul Duprez".

Hy besluit om na Suid-Afrika te kom en na onderhandelinge met African Theatres stap hy in November 1924 in Kaapstad aan wal. Sy eerste opvoering is ’n voordragaand in die Koffiehuis, waarna hy in Januarie 1925 saam met Nederlandse amateurs by die Spoorweginstituut in Kaapstad optree in "Zaken zijn zaken" van Octave Mirbeau en "Overschotje" (Nederlandse vertaling van die Italiaanse "Scampolo" van Dario Niccodemi). In Maart 1925 vertrek hy na Pretoria, waar hy lesse neem by Stephanie Faure om sy Afrikaanse uitspraak te verbeter. Sy eerste opvoering in Pretoria is ’n voordragaand op 2 April 1925 in die Nasionale Klubsaal van die Nederlandse Vereniging, waarna hy voordragkonserte in Pretoria en orals op die Rand lewer. Hy tree op 23 April 1925 in die Nasionale Klubsaal saam met Nederlandse amateurs in Pretoria op met dieopvoering van "De Gentleman Inbreker" en "Claire Bellerosa".  Op 2 Mei 1925 tree hy vir die eerste keer saam met Afrikaanse amateurs in die Operahuis op wanneer hulle "Lenie" van H.A. Fagan opvoer, met Stephanie Faure as regisseur, en "Die heks" van C. Louis Leipoldt, wat hy self regisseer. Hierna onderneem hy ’n kort reis met "Die heks" en bied dan op 9 en 11 Julie 1925 "Huistoe" ("Heimat" van Sudermann vertaal deur A. Carinus-Holzhausen) in die Pretoria Stadhuis aan. Hierdie opvoering ontlok ’n waarderende resensie van Gustav Preller in "De Volkstem". Op 14 Augustus 1925 tree hy weer in ’n Nederlandse opvoering op en op 7 September voer hy "Oorskotjie", nou in Afrikaans, by die Premiermyn op.

Die sukses van die opvoering van "Huistoe" in Pretoria noop African Theatres om hom ’n kontrak vir ’n week se opvoering in Johannesburg aan te bied. Tussen 14 en 19 September 1925 word "Huistoe" dan voor vol sale in die Standard Theatre in Johannesburg opgevoer. African Theatres besluit dan om hom vanaf Januarie 1926 te finansier vir ’n landsreis. Hy stel dan ’n beroepstoneelgeselskap saam, waarvan onder andere Wena Naudé en die dramaturg W.J. Pienaar (gewese eggenoot van Helen Martins, die bekende uilvrou van Nieu-Bethesda) ook lede is. "Oorskotjie" is die eerste drama wat hulle opvoer. Hoewel hulle orals goed ontvang word, is die opbrengs nie vir African Theatres aantreklik nie en hulle kanselleer die kontrak met De Groot op 5 Februarie 1926, terwyl die geselskap in Kaapstad is. Hierna gaan De Groot op sy eie voort, met behulp van finansiële ondersteuning van Danie du Preez. Hy kan egter nie meer vir "Oorskotjie" opvoer nie, omdat African Theatres nou die opvoerregte besit. Hy voer dus "Die heks" op, soms aangevul deur die eenbedryf "Die doel heilig die middele" van L. Hansma. Hulle reis deur die Kaapprovinsie, die Vrystaat en Transvaal. Terug in Pretoria ontbind die geselskap egter en moet De Groot ’n ander heenkome vind.

In ’n brief van 3 Mei 1926 stel hy aan Hendrik Hanekom voor dat sy geselskap met dié van die Hanekoms moet saamsmelt. Hendrik reageer positief en in Julie 1926 vind die amalgamasie in Potchefstroom plaas, met die nuwe geselskap wat onder die naam Paul de Groot-toneelgeselskap bekend sal staan, hoewel Hendrik Hanekom die toneelleier sal wees. Behalwe De Groot en Hendrik en Mathilde Hanekom bestaan hierdie geselskap uit Wena Naudé en Maxie Botha van De Groot se kamp en Simon Malherbe en Anna Marais van die Hanekom kamp. Die nuweling Gert Borstlap, later bekend as André Huguenet, sluit hom ook nou by hulle aan. Die eerste drama waarmee hulle op reis gaan, is "Huistoe". Die bywoning van hierdie ernstige stuk is egter swak en die toer is ’n finansiële mislukking, hoewel die akteurs waardevolle ondervinding opdoen en die publiek aan die toneel bekend gestel word. Vir die volgende toer kies hulle ’n ligter stuk wat meer in die breë publiek se smaak val, die komedie "As mans huishou" (Afrikaanse verwerking van Jan van Ees se "Felix, Jij en Ik"). Slegs De Groot, die Hanekoms en Wena Naudé tree daarin op, om sodoende koste te bespaar. Die sukses van hierdie toer bring hulle weer finansieel op die been en hulle brei weer die geselskap uit, met André Huguenet en Maxie Botha wat weer by hulle aansluit, asook die nuwelinge Willem van Zyl en Alida Louw. Die drama wat hulle in 1927 opvoer is "Die Gerieflike Huwelik" van Alexander Dumas, ’n kostuumstuk uit die dae van Lodewyk XV in Frankryk, terwyl ’n tweede geselskap onder leiding van Wena Naudé met "Die inbreker" van Jan van Ees toer. Hierna volg "Besigheid is besigheid" ("Zaken zij zaken" van Mirbeau). Laasgenoemde stuk slaag nie op die platteland nie en die Hanekoms besluit om in Maart 1928 weer hulle eie paadjie te loop.

Paul de Groot, André Huguenet en Henri van Wyk, wat ook vir De Groot finansieel steun, vorm ’n nuwe geselskap. Hulle reis met "Haar tweede man" van Paul Géraldy en daarna met "Geleende geld" ("Et dukkehjem" of "Poppehuis" van Ibsen). Hierdie reis is so ’n sukses dat De Groot daarna in 1929 terugkeer na Nederland en op ’n studiereis na Europa kan vertrek. Na vier maande keer hy terug en reis in 1930 met "Rosekrans" van Florence Barclay, waarin Lydia Lindeque optree. Hierdie sukses beleef 216 opvoerings en stel hom in staat om ’n reis na die Belgiese Kongo en Nederlands-Indië te onderneem saam met ’n Nederlandse geselskap. Na sy terugkoms in April 1931 toer hy met "Besigheid is besigheid", met die akteurs wat professionele spelers en Vrystaatse amateurs soos Lydia Lindeque, Roekie van Rensburg, J. Lückhoff, David Muller, F. Botten en P. van Ingen insluit. Dan volg "Die verliefde indringer", ’n vertaling van George Bernard Shaw se "Mrs Warren’s Profession" en later bekend as "Die oorwinnaar". In 1932 voer hy in samewerking met die Universiteit van Stellenbosch se Dramatiese Vereniging "Bodemvas" op, ’n drama-verwerking van die Afrikaanse roman van S. Bruwer. Van die akteurs wat daarin gespeel het was Yvonne Liebenberg in die hoofrol en Maria van Dyk, P.J. Loots, Margeret Webb, Gideon Boshoff, Nic Laubscher, J. Scholtz en Elsa Dreyer.

Hierdie drama is ’n klaaglike mislukking en De Groot werk voortaan onder die vaandel van African Consolidated Theatres. Die dramas wat hy opvoer is "Verborge sonde" ("La Monaco" van Pierre Frondaie) in Augustus tot Oktober 1933, met Henriëtte de Waal in die rolverdeling, wat hom ook finansieel ondersteun. Hierna volg in 1934 drama-verwerkings van Afrikaanse romans van Albert du Biel, naamlik "Misdade van die vaders" en "Kain", met rolverdelings wat Henriëtte de Waal, Bettie Reitz, Nell van Nieuwenhuizen, Rosa du Plessis, John Brill, Johannes Coetzee, Dewald van der Merwe, Tommie Beckley en Frits de Lange insluit. In 1935 volg "Eerloos" ("Without honour" van Ludwig Stroheim, vertaal deur A.J.A. Roux) wat in 1935 in die Eendragsaal in Johannesburg open met ’n rolverdeling van Tommie Beckley, Hettie Beckley, Queenie Vorster, Jacobus Swanepoel en Jan Swiegers. In April 1935 ontbind sy geselskap en vertrek hy na Rhodesië vir ’n filmkontrak, as plaasvervanger vir Walter Huston in die Gaumont-British rolprent oor Cecil John Rhodes. Hier trou hy met ’n Engelse weduwee, Katherine May Harris (néé Manchester 1896). Hulle gaan woon in Londen en daarna in ’n voorstad in Den Haag. Na 1940 verdwyn hy. Die vermoede is dat hy in 1940 op ’n toer na Nederlands-Oos-Indië vertrek het en tydens die Japannese besetting van die Tweede Wêreldoorlog gesterf het.

Op 28 Oktober 1924 het De Groot in Suid-Afrika aangeland. Hy het eers voordragte in Kaapstad gehou en daarna werke opgevoer wat hy self vertaal het. Later het hy met Hendrik en Mathilda Hanekom saamgespan en sy toneelstukke het ’n eg Afrikaanse aanslag gekry. Sy eerste optrede in Afrikaans was in "Die Heks" van C. Louis Leipoldt.

Van die bekendste Afrikaanse toneelspelers het onder hom gewerk, soos die Hanekoms, Wena Naudé, Lydia Lindeque en Siegfried Mynhardt.

In 1935 het hy na die buiteland teruggekeer. In 1940 het hy op ’n toer na Indië vertrek en is vermoedelik tydens die Japannese besetting oorlede.




</doc>
<doc id="44790" url="https://af.wikipedia.org/wiki?curid=44790" title="Lydia Lindeque">
Lydia Lindeque

Lydia Lindeque (1912-1997) was een van die pioniers van die Afrikaanse toneelkuns onder Paul de Groot en André Huguenet. Sy was met onder andere Uys Krige getroud. Sy het twee kinders, Eulalia en Tai, gehad.

Lindeque is in 1912 op Ficksburg gebore as Alida Lindeque. Sy wou eerder toneelspeel as skoolgaan en op 14-jarige ouderdom het sy aan Paul de Groot geskryf. Hy het haar genooi om by sy toneelgeselskap aan te sluit en sy het dadelik die hoofrol gekry in "Die Rosekrans", sonder enige toneelopleiding. De Groot het aan Alida haar verhoognaam, Lydia, gegee.

Hy was verlief op die jong Vrystaatse nooi, maar die romanse het nie gevlot nie. In 1937 het sy en Uys Krige stilletjies voor die magistraat getrou terwyl sy opgetree het in 'n stuk met die naam "Die Gevaarlike Huwelik". 

Lindeque se outobiografie, "Trek op die skerm!", het in 1941 verskyn. Tydens die Tweede Wêreldoorlog het sy, Siegfried Mynhardt en ’n klompie ander akteurs in Noord-Afrika opvoerings vir Suid-Afrikaanse soldate gehou. 

Haar eerste Engelse rol was as Viola in "Twelfth Night". In die vyftigerjare het sy die titelrol van "Yerma" (ook in Engels) vir die Cape Town Theatre Productions gespeel. Krige was so begeester deur die sukses van die Engelse opvoering dat hy "Yerma" vertaal het. Dit is 1952 in drie aflewerings in die literêre tydskrif "Standpunte" gepubliseer. Toe dit in 1963 in boekvorm verskyn, het Krige dit opgedra "Aan Lydia Lindeque wie se Yerma ek nooit sal vergeet nie". 

In 1958 is Lindeque en Krige geskei en sy het daarna met John Mantel, 'n sakeman, getrou. Hulle het in Andorra, tussen Frankryk en Spanje, gewoon. 


</doc>
<doc id="44792" url="https://af.wikipedia.org/wiki?curid=44792" title="Boat Club">
Boat Club

Boat Club is 'n baleaarse popduo vanuit Göteborg, Swede wat uit die lede Andreas Wahlström en Magnus Christakis bestaan.
Die twee het in 1999 met geraasmusiek begin eksperimenteer. Mettertyd het hulle hullle meer vir die kombinering van geraas en konvensionele popstrukture begin interesseer, en uiteindelik het hulle hul identiteit in shoegaze-popmusiek gevind. Hulle het hul groep toe Citylights genoem en die meeste demomateriaal is in Wahlström se woonstel met behulp van onder meer elektroniese tromme opgeneem.






</doc>
<doc id="44801" url="https://af.wikipedia.org/wiki?curid=44801" title="Vlag van Madagaskar">
Vlag van Madagaskar

Die nasionale vlag van Madagaskar is op 14 Oktober 1958 amptelik in gebruik geneem. Die vlag vertoon ’n driekleur in wit, rooi en groen. Die wit is in ’n vertikale baan aan die vlagpaalkant en die rooi en groen is in ewe wye horisontale bane aan die wapperkant (rooi bo en groen onder).

Rooi stel soewereinheid voor, wit stel suiwerheid voor en groen stel hoop voor.

Die kleure van die vlag stel Madagaskar se geskiedenis voor saam met ’n hunkering na onafhanklikheid en tradisionele klasse. Rooi en wit was die kleure van die Merina-koninkryk wat in 1896 voor Frankryk geswig het. Dit (die kleure) is gebruik in die vlag van die laaste Merina-monarg, Ranavalona III. Die kleure kan dui op die etniese oorsprong van die Malgassiese mense in Suidoos-Asië en kan ook gesien word in die vlag van Indonesië. Groen was die kleur van die Hova, die prominente klas van landelike bewoners, wat ’n belangrike rol gespeel het in anti-Franse bewegings asook in die onafhanklikheidsbeweging.

Elke baan op die vlag het dieselfde verhouding (1:2) en die algehele verhouding van die vlag is 2:3.



</doc>
<doc id="44802" url="https://af.wikipedia.org/wiki?curid=44802" title="Nadia Comăneci">
Nadia Comăneci

Nadia Comăneci is 'n Roemeense gimnas en wenner van vyf goue medaljes tydens die 1976 Olimpiese Spele. Sy was die eerste gimnas om ooit 'n perfekte 10 in 'n Olimpiese gimnastiekitem te kry. Sy het ook twee goue medaljes tydens die 1980 Olimpiese Spele gewen en is een van die bekendste gimnaste ter wêreld.

Comăneci het reeds in haar kleuterskooljare vir die eerste keer met gimnastiek kennis gemaak, toe haar ouers haar by 'n gimnastiekklub, "The Flame", laat aansluit het. Daar is sy opgelei deur onder andere Márta Károlyi, wat haar in 1969 laat aansluit het by Károlyi se nuwe gimnastiekskool. Nadia het in 1970 aan haar eerste nasionale kompetisie deelgeneem, as deel van die Oneşti-span. Alhoewel Nadia drie keer van die balk afgeval het, het die span steeds gewen. Ná hierdie kompetisie het Nadia begin om harder te oefen en in 1971 en 1972 het sy die nasionale junior gimnastiektitel gewen. In 1971 het sy ook haar eerste internasionale kompetisie in Joego-Slawië gewen. 

Dit was egter eers in 1975, toe sy vier oorwinnings by die Europese Kampioenskap in Noorweë behaal het, dat sy internasionale aandag begin trek het. In Maart 1976 het sy haar eerste kompetisie in Amerika gewen. Dit was ook hier wat sy kennis gemaak het met Bart Conner, die wenner van die mansafdeling en haar toekomstige eggenoot. Later daardie jaar het Nadia, op 14-jarige ouderdom, die eerste 10 op die brug gewen, plus nog twee goue medaljes en een silwer medalje. Ook op die 1980 Olimpiese Spele het sy twee goue en twee silwer medaljes gewen.

In 1989 het Nadia van die toenmalige kommunistiese Roemenië na die VSA uitgewyk, waar sy getoer het en reklame vir gimastiekklere gemaak het. In hierdie tydperk het sy weer in kontak met Bart Conner gekom. Die paartjie het in 1994 verloof geraak en is in 1996 in Boekarest getroud; dit was die eerste keer dat Nadia sedert haar uitwyking die land weer besoek het. Die paartjie woon tans in Oklahoma Stad, Oklahoma en het 'n seun, Dylan Paul, wat in 2006 gebore is.



</doc>
<doc id="44804" url="https://af.wikipedia.org/wiki?curid=44804" title="Kores die Grote">
Kores die Grote

Kores die Grote (Oud-Persies: 𐎤𐎢𐎽𐎢𐏁, , , Persies: کوروش بزرگ/کوروش کبیر, ) (c. 600 v.C. of 576 v.C. – Desember 530 v.C.), ook bekend as Kores II of Kores van Persië, was die eerste Zoroastriese Persiese keiser. Hy was die stigter van die Persiese Ryk onder die Achaemenidiese dinastie. Sy naam word ook Cirus of Sirus gespel.
Dit was onder sy heerskappy dat die ryk alle voorheen beskaafde state van die antieke Nabye Ooste omsluit het, reusagtig uitgebrei en uiteindelik die oorgrote deel van Suidwes-Asië en heelwat van Sentraal-Asië, nl. van Egipte en die Hellespont in die Weste tot die Indusrivier in die ooste verower het, ten einde die grootste ryk te vestig wat die wêreld destyds nog gesien het.

Die regering van Kores het tussen 29 en 30 jaar geduur. Kores het sy ryk gebou deur eers die Mediese Ryk te beveg en verslaan, daarna die Lidiese en Nieu-Babiloniese Ryk. Voor of ná sy inval van Babilon, het hy 'n veldtog gelei na Sentraal-Asië, wat uitgeloop het op groot veldtogte wat "elke nasie sonder uitsondering onderwerp het." Kores het nie Egipte betree nie, aangesien hy gesterf het in 'n veldslag teen die Massagete langs die Sirdarja in Desember 530 v.C.. Hy is opgevolg deur sy seun, Kambuses II, wat geslaag het om tot die ryk by te voeg deur Egipte, Nubië en Kyrenaika tydens sy kort regering te verower.
As 'n militêre leier was Kores se nalatenskap die kuns van leierskap en besluitneming, en hy het sy sukses toegeskryf aan "Veelsydigheid in raadsbesluite, eenheid in aanvoering." Kores die Grote het die sedes en gelowe van die lande wat hy verslaan het, gerespekteer. Daar word beweer die rol van die Achaemenidiese Ryk, soos deur Kores gestig, was geleë in die besonder suksesvolle model vir gesentraliseerde administrasie en die vestiging van 'n regering wat gestreef het na die opheffing en voordeel van sy onderdane. Die administrasie van die ryk deur satrape, en die kernbeginsel van 'n regeringsetel gevestig te Pasargadai was inderdaad die werk van Kores. Benewens sy eie nasie, Iran, blyk Kores se nalatenskap ook by die Joodse geloof (vanweë sy Edik van Restaurasie), menseregte, politiek, en militêre strategie, asook in die Oosterse en Westerse beskawing.



</doc>
<doc id="44806" url="https://af.wikipedia.org/wiki?curid=44806" title="Vlag van Malawi">
Vlag van Malawi

Die nasionale vlag van Malawi is op 6 Julie 1964 amptelik in gebruik geneem. Die vlag vertoon ’n driekleur met ewe wye bane in swart (bo), rooi (middel) en groen (onder). In die middel van die boonste (swart) baan is ’n rooi opkomende son. Op 29 Julie 2010 is die vlag onder die President Bingu wa Mutharika verander ná ’n driekleur in rooi, swart en groen met ’n wit opkomende son in die swart baan. Op 28 Mei 2012 het die nuwe President Joyce Banda die veranderinge teruggerol en die ou vlag weer ingesit.

Swart stel die mense van Afrika voor, rooi is ’n huldeblyk aan die bloed wat gevloei het in die stryd om vryheid en groen stel die vrugbare grond voor. Die opkomende son simboliseer die aanbreek van onafhanklikheid vir Malawi en dien ook as herinnering aan die betekenis van die naam “Malawi”, wat “brandende water” beteken (’n beskrywing van die Njassameer (Malawimeer) tydens sonsondergang). Die opkomende son word ook gevind op die Malawiese wapenskild.

Die kortstondige vlag van Malawi is soortgelyk aan die vlag van die Republiek van Biafra (wat tussen 1967 en 1970 bestaan het).

Die kleure van die vlag is soos volg bepaal:



</doc>
<doc id="44807" url="https://af.wikipedia.org/wiki?curid=44807" title="Nowy Dwór Królewski">
Nowy Dwór Królewski

Nowy Dwór Królewski is 'n dorp in die Chełm-distrik in die woiwodskap Koejawië-Pommere in Pole. Die dorp is in die Middeleeue gestig.


</doc>
<doc id="44808" url="https://af.wikipedia.org/wiki?curid=44808" title="Winterstasie">
Winterstasie

Winterstasie is 'n Afrikaanse musiekgroep van Potchefstroom in die Noordwes. Winterstasie bestaan uit Dewald Pieters (sang en kitaar), Hein Kruger(baskitaar), Dewald Buys (tromme) en Ruhan Wagener (kitaar). Vorige groeplede sluit in Niel Verster (baskitaar) en Dewald Buys (Tromme). Die groep is in die middel van 2008 begin en het 'n debuut-CD, "Antimaterie", in April 2009 vrygestel. Op 26 Februarie 2009 verskyn hulle op Studio1 op MK met die eerste enkelsnit "Wie is Jy?".

Winterstasie beskryf hulself as progressiewe Afrikaanse rock. Winterstasie se musiek handel oor die gevoelens en emosies van misvertroue en mispersepsies in lewe en liefde. Hulle skryf hul musiek om mense wat dit hoor se pyn meer verdraagbaar te maak deur die boodskap deur te gee dat hulle nie alleen is nie. In elke liedjie is daar 'n deel wat die persoon daarin verligting en uitkoms kry, en sodoende word die probleem wat ondervind word aan die luisteraar oorgedra as 'n probleem wat wel 'n oplossing het.

Die groep is genomineer in 'n MK-toekenning in 2009 vir Beste Nuweling en in 2010 vir die beste meewerking vir "Outokrasie van die Hart" saam met Bouwer Bosch van Straatligkinders.

Winterstasie het begin na die 3 mede eerstejaars (Niel Verster (B.Sc), Dewald Pieters (B.Sc) en Ruhan Wagener (B.Com) ) in 2007 deelgeneem het aan die eerstejaarskonsert van die dag koshuis Villagers op die NWU-Puk Kampus. Saam het hul die beste plek vir die Eie-komposisie verower, en vervolgens was daar besluit dat die projek verder sal gaan na die oudisie van Dewald Buys (B.Sc) (Tromme), wat van die kampus-koshuis Veritas is. Hul eerste optrede was tydens Maart maand in 2008 by die bekende "Picasso's Bar and Lounge" in Potchefstroom, waar die bende van die eerste aand af groot naam gemaak het by mede Puk studente toe die verhoogarea van Picasso's in 'n mengelmoes van geskree, gestamp en malheid ontaard het.

Ten middel 2008 gaan neem hulle hul eerste snitte op by Lightstain Studio's in Potchefstroom en bring die EP "'n Dooie hart maak almal Gelyk" na vore om die lig te sien. Die snit "Wie is Jy?" Word toe ook van 'n musiekvideo gemaak wat vir hulle 'n nominasie verower by die MK Awards.

Einde van 2008 gaan die bende weer Lightstain Studio's toe om nog 3 snitte (""Beter Kant"", ""Swartskaap"" en ""Outokrasie van die Hart"") op te neem om die vol lengte album ""Antimaterie"" te produseer. Hulle is toe na Brettian Productions toe om die CD te publiseer en op die rakke te kry. In 2010 se MK Awards wen die snit "Outokrasie van die Hart" die Prys vir "Beste Samewerking" saam met Straatligkinders se hoofsanger, "Bouwer Bosch".

Begin 2011 word n kontrak geteken by "EMI Music South Africa" om die nuutse vol lengte album "Klanke van die Antieke Beproewing" te versprei. Die snit ""Los My"" kry dan toe ook geleentheid om van n R50 000 se musiekvideo te laat maak by die jaarlikse "MK MVP" inisiatief.

In 2011 word die groep ook genooi om een van die top-10 liedjies in die jaarlikse Huisgenoot Tempo Toekennings liedjieskryf kompetiesie te verwerk, genaamd ""Skryf jy Liefde"", wat geskryf was deur Cornel Botha. Die liedjie was ook lewendig opgeneem toe die groep die 2011 Huisgenoot Tempo Toekennings geopen het.

Einde 2010 het die lid Dewald Buys die groep verlaat, en is vervang deur "Werner Taljaard", die drommer van die christen-musiek groep One Crown.

Einde 2011 het die lid Niel Verster die groep ook verlaat, en is vervang deur "Hein Kruger", die baskitaarspeler van die groep Straatligkinders.

Van 2008 tot 2012 tree die groep ook ongeveer 5 keer op op MK se Studio 1 program, sowel as MK Live, MK Unplugged (waar hul 'n akoestiese weergawe van ""Outokrasie van die Hart"" lewendig opgeneem het) sowel as verskeie MK advertensies.

Lys van snitte:

Lys van snitte:

Lys van snitte:





</doc>
<doc id="44810" url="https://af.wikipedia.org/wiki?curid=44810" title="TuS Güldenstern Stade">
TuS Güldenstern Stade

Die klub is in 1924 gestig in die gastehuis “Studt” in Stade as "SC Güldenstern Stade". Die klub is vernoem na die Güldenstern-fort, wat op sy beurt na 'n Sweedse generaal vernoem is wat betrokke was by die beleg van Stade (Stade was na 1645 onder Sweedse beheer). Die klub het later by die "Arbeitersport-Verband" (arbeiders-sportvereniging) aangesluit, maar soos alle werkersklubs is dit in 1933 deur die Nazi’s ontbind. In 1945 is die klub heropgerig en tussen 1945 en 1990 het dit in die Hamburg-ligas meegeding. In 1990 was dit egter verplig om oor te skuif na die Neder-Sakse ligas, aangesien die tweede span as gevolg van 'n administratiewe flater in hierdie ligas ingeskryf is.

Die klub het sy beste jare in die 1940’s en 1950’s gehad, deurdat dit in die "Amateurliga" op die tweede vlak meegeding het. In 1953 het die klub die eindstryd gehaal om die Duitse Amateurkampioenskap, waar daar voor 45 000 toeskouers teen Hertha BSC Berlyn verloor is.



</doc>
<doc id="44812" url="https://af.wikipedia.org/wiki?curid=44812" title="Pichilemu">
Pichilemu

Pichilemu (Mapudungun vir: "Kleine Bos") is 'n toerisme-stad en gemeente wat in die sentrale gebied van Chili aan die Stille Oseaan gelêe is. Dit is die hoofstad van die provinsie Cardenal Caro.

Die strand van Pichilemu word beskou as een van die wêreld se beste plekke vir branderplankryery, veral die sektor van Punta de Lobos, waar wedstrye gereeld gehou word.



</doc>
<doc id="44816" url="https://af.wikipedia.org/wiki?curid=44816" title="Massagete">
Massagete

Die Massagete (Grieks: Μασσαγέται, d.w.s. "Massagetai"; Latyn: Massagetae) was 'n Irannese nomadiese konfederasie van die oudheid, hoofsaaklik bekend weens die geskrifte van Herodotos. Hul naam was moontlik verwant aan Getae en Thyssagetae.

Volgens Herodotos:

Gevolglik was hulle 'n ruitervolk, vergelykbaar met die Skitiërs wat hul kledy en gebruike betref, maar alhoewel elke man slegs een vrou gehad het, is die vroue gemeenskaplik besit, 'n gebruik wat die Massagete onderskei het van die Skitiërs. Die Massagete het net een god, die son, aanbid, en 'n perd as offerande gebring. Dit is bekend dat koningin Tomyris haar gestorwe eggenoot, die koning oor die Massagete, opgevolg het.

Die dood van Kores die Grote, aan die hande van die Massagete, is volgens verskillende weergawes oorgelewer. Een verslag lui:

Volgens Herodotos, het Kores die Grote van Persië, gesneuwel in 'n stryd teen die Massagete wat oorkant die Araxesrivier gewoon het. Hulle was 'n volk van die suidelike woestyne van Khwarezm in hedendaagse Boekhara, Oesbekistan. Die koningin van die Massagete, Tomyris, kon standhou teen Kores, alhoewel haar seun, Spargapises, verslaan is. Herodotos meld: "Van al die veldslae waarin met barbare kontak gemaak is, reken ek hierdie een as die mees verbete."

Die naam Araxes beteken waarskynlik "snelle stroom". In die konteks van die Massagete, verwys "Araxes" na die Jaxartes.

Ammianus Marcellinus het gemeen dat die Alane die voormalige Massagete is. Met die afloop van die 4e eeu v.C., het Claudianus (die hofdigter van Keiser Honorius en Stilicho) van die Alane en Massagete in een asem geskryf: "die Massagete wat wreed hul perde verwond, sodat hulle hul bloed kan drink; die Alane wat die ys breek, en die waters van die Maeotismeer drink" ("In Rufinem").

Ander verbind hulle met die Hunne:

Procopius skryf in die Geskiedenis van die Oorloë, Boek III: Die Vandaalse Oorlog: "die Massagete wat nou bekend staan as die Hunne" (XI. 37.), en "daar was 'n sekere man onder die Massagete, begaafd in moed en liggaamskrag, die leier van enige manne; aan hierdie man is die voorreg oorgelewer deur sy vaders en voorvaders om as eerste van alle Hunse magte, die vyand aan te val" (XVIII. 54.).

Evagrius Scholasticus (Kerkgeskiedenis. Boek 3. Hoofst. II.): "en in Thrakië, met die inval van die Hunne, voorheen bekend as die Massagete, wat die Ister onbestrede oorgesteek het".




</doc>
<doc id="44820" url="https://af.wikipedia.org/wiki?curid=44820" title="Vlag van Marokko">
Vlag van Marokko

Die nasionale vlag van Marokko is op 2 Maart 1961 amptelik in gebruik geneem. Die vlag vertoon ’n enkele rooi baan met ’n verweefde groen pentagram met swart fraiings in die middel van die vlag.

Rooi is van aanmerklike historiese belang in Marokko. In Marokko stel die kleur die bloedverwantskap tussen die profeet Mohammed en die Koning voor. (Die koning dra die titel Bevelvoerder van die Gelowiges.) Rooi is ook die kleur wat deur die Sherifs van Mekka en die Imams van Jemen gebruik is. Vanaf die 17de eeu was die vlae van die land rooi. In 1915, gedurende die heerskappy van Mulay Yusuf, is die groen Seël van Salomo tot die nasionale vlag toegevoeg. Die pentagram op die Marokkaanse vlag verteenwoordig die verwantskap tussen God en die nasie.

In die tyd van die Merinide- en Saadivorstehuise was die Marokkaanse vlag wit. Ongeveer in 1666 het die Alaouivorstehuis (wat vandag nog regeer) die vlag na rooi verander, waar rooi die simboliese kleur is van die afstammelinge van die profeet Mohammed. Die rooi vlag het so gebly tot in die tyd van die Franse protektoraat toe die rooi vlag verwarring gebring het met kommunisme.

Rachid Sbihi, ’n Marokkaanse historikus en muntkundige, sê dat die besluit toe geneem is om die rooi vlag te behou as simbool vir die Koninklike Majzen, terwyl die nasionale vlag ’n sespuntige groen ster in die middel sal hê. Dit het so gebly tot koninklike verordening van 1915 die ster verander het na ’n vyfpuntige ster.

Die sespuntige ster wat gebruik is op die Marokkaanse vlag staan ook bekend as die Seël van Salomo ("Sulaïman" in Arabies) of die Dawidster. Dit het geblyk dat die nuwe ster die beste aangepas was vir die land se geloof omdat die vyf punte van die ster die 5 standpunte van die Islamitiese geloof simboliseer.

Die kleurskema word hieronder gelys:



</doc>
<doc id="44821" url="https://af.wikipedia.org/wiki?curid=44821" title="Vlag van Mauritius">
Vlag van Mauritius

Die nasionale vlag van Mauritius is op 12 Maart 1968 amptelik in gebruik geneem. Die vlag vertoon ’n horisontale vierkleur met ewe wye bane in (van bo na onder) rooi, blou, geel en groen. Die vlag staan bekend as "The Four Bands" in Engels en "Les Quatre Bandes" in Frans wat "Die vier bane" beteken.

Die vier bane van die vlag stel elk die volgende voor: rooi stel die bloed voor wat gevloei het in die stryd om onafhanklikheid, blou stel die Indiese Oseaan voor (Mauritius is geleë in die Indiese Oseaan), geel stel die nuwe lig van onafhanklikheid voor wat oor die eiland skyn asook die goue sonskyn en groen stel die welige plantegroei van die eiland voor.

Die amptelike kleurkodes van die vlag is in ooreenstemming met die "Mauritius Standard Bureau".

Kleur en Pantone:

Die huidige vlag is op 12 Maart 1968 aanvaar toe Mauritius onafhanklikheid van die Verenigde Koninkryk verkry het. Die kleure van die vlag is afkomstig van die wapenskild van Mauritius, wat deur Koning Edward VII in 1906 aan Mauritius toegeken is.

Die amptelike groottes van die vlag is in ooreenstemming met die "Mauritius Standard Bureau"; standaard MS.1-1:2011. Die vlag het ’n verhouding van 2:3.



</doc>
<doc id="44823" url="https://af.wikipedia.org/wiki?curid=44823" title="Vlag van Mosambiek">
Vlag van Mosambiek

Die nasionale vlag van Mosambiek is op 1 Mei 1983 amptelik in gebruik geneem. Die vlag vertoon ’n rooi driehoek met ’n AK-47, skoffel, boek en geel vyfpuntige ster as motief. Aan die wapperkant is drie ewe wye bane in (van bo na onder) groen, swart en geel met wit fraaings langs die swart baan.

Die AK-47 stel Mosambiek se stryd om vryheid voor, die skoffel stel landboukundige werk voor, die boek dien as herinnering aan die belangrikheid van opvoeding en die ster stel Marxisme en internasionalisme voor.

Die swart baan in die middel is ’n simbool van Afrika, die wit fraaiings stel vrede voor, die groen baan (bo) stel die vrugbare grond voor en die geel baan (onder) stel minerale rykdom voor en rooi stel, soos die geweer, die stryd om vryheid voor.

Die huidige vlag is op 1 Mei 1983 aanvaar. Toe Portugal en Mosambiek op 5 September 1974 ooreengekom het oor die onafhanklikheid van Mosambiek, si die vlag van FRELIMO gebruik as Mosambiek se vlag. Hierdie vlag stem ooreen met die huidige vlag behalwe vir die simbole in die rooi driehoek aan die vlagpaalkant. Toe Mosambiek totaal onafhanklik geword het, op 25 Junie 1975, is ’n nuwe vlag aanvaar, met groen, rooi, swart en geel bane wat in die linker boonste punt van die vlag byeen kom met ’n tandrat in die skildhoek waarin ook ’n AK-47, skoffel en rooi ster is. Hierdie vlag is in 1983 vervang met een wat soortgelyk is aan die huidige vlag, behalwe vir die simbool in die rooi driehoek. Hier is die simbool van die vorige vlag (1975 tot 1983) gehou en op ’n geel ster geplaas.

In 2005 is ’n kompetisie geloods om ’n nuwe vlag vir Mosambiek te ontwerp. 119 inskrywings is ontvang en ’n wenvlag is gekies maar is tot vandag nie gebruik nie. Dit het ontstaan in die konteks van die soeke na 'n nuwe wapen en lied vir die land te kry. RENAMO, die parlementêre opposisie, sou graag wou sien dat die aanvalsgeweer van die wapen verwyder word. Die soeke na nuwe nasionale simbole is nie goed ontvang deur die Mosambiekse publiek nie.

Die voorstel van ’n nuwe vlag is afgeskiet deur die FRELIMO-gestuurde parlement in Desember 2005. 169 voorgestelde vlae is afgekeur, waaronder die huidige vlag sonder ’n geweer.



</doc>
<doc id="44824" url="https://af.wikipedia.org/wiki?curid=44824" title="Nywerheid">
Nywerheid

Nywerheid of industrie verwys na die produksie van goedere in 'n ekonomie. Dit word gekenmerk deur die vervaardiging en verwerking van materiële goedere of artikels in fabrieke en ondernemings. Dit word verder gekenmerk deur 'n hoë graad van meganisering en outomatisering (industrialisasie genoem), in teenstelling tot die ambagtelike vorm van produksie.

Tydens die nywerheidsrevolusie het die vervaardigingsbedryf 'n belangrike sektor van produksie en arbeid in Europese en Noord-Amerikaanse lande geword. Dit het plaasgevind deur vinnige, opeenvolgende vooruitgang in tegnologie, soos die produksie van staal en steenkool.

Na die nywerheidsrevolusie is ongeveer 'n derde van die wêreldekonomie van vervaardigingsbedrywighede afgelei. Verskeie ontwikkelde lande en baie ontwikkelende lande (soos die Volksrepubliek China, Indië, ens) se ekonomieë is van die vervaardigingsbedryf afhanklik. Hierdie industrieë, asook die lande waar dit voorkom, is in 'n komplekse web van interafhanklikheid verweef.


</doc>
<doc id="44825" url="https://af.wikipedia.org/wiki?curid=44825" title="Babisme">
Babisme

Die Babisme is deur die Bab gestig in Persië (die huidige Iran) en die Bayan is die Heilige Skrifte. Die meeste van die Babis is gevolg Baha'u'llah, die stigter van die Bahá'ísme.


</doc>
<doc id="44829" url="https://af.wikipedia.org/wiki?curid=44829" title="Niendorfer TSV">
Niendorfer TSV

Die klub is op 13 Julie 1919 gestig as die jeugvereniging van 'n opvoedkundige organisasie. Die klub was in sy vroeë jare 'n suiwer gimnastiekklub totdat die sokker-en handbalafdelings in die 1936/37-seisoen op die been gebring is. Die klub het sy eie tydskrif, "DER NIENDORFER", wat tien keer 'n jaar met 'n oplaag van 2 500 verskyn.

Die sokkerafdeling ding tradisioneel in die laer ligas van Hamburg mee en die grootste onlangse prestasie was om sedert 2004 in die Verbandsliga (nou Oberliga) Hamburg mee te ding.



</doc>
<doc id="44842" url="https://af.wikipedia.org/wiki?curid=44842" title="Vlag van Nigerië">
Vlag van Nigerië

Die nasionale vlag van Nigerië is op 1 Oktober 1960 amptelik in gebruik geneem. Die vlag vertoon ’n vertikale tweekleur met ewe wye bane in groen, wit en groen.

Elk van die drie bane het ’n unieke betekenis. Groen stel die landbou voor, wat Nigerië se vernaamste vorm van inkomste is, asook die skoonheid van die land (onderskeidelik die woude en die velde) en wit stel die Nigerrivier voor asook vrede en eenheid.

Die nasionale vlag is ’n aanpassing van die weninskrywing in ’n kompetisie wat in 1959 gehou is. Die oorspronklike ontwerp het ’n rooi son met uitgaande strale bo-aan die wit baan gehad maar die beoordelaars het dit verwyder en sedertdien is die vlag nie verander nie. Die ontwerper was Michael Taiwo Akinkumni, ’n student van Ibadan, wat die kompetisie in ’n koerant gesien het. Die ontwerp is in 1958 gekies as die beste ontwerp en die vlag is uiteindelik gebruik om Nigerië se onafhanklikheid te vier op 1 Oktober 1960, toe die Britse vlag gestryk is en die nuwe Nigeriese vlag gehys is.

Die kleurskema word hieronder gelys:

Totdat Nigerië in 1960 onafhanklik geword het, was dit ’n Britse kolonie. Brits-Nigerië het ’n blou Britse vaandel gebruik met die kenteken van Nigerië (’n rooi skyf met ’n groen Dawidster (soos die vlag van Marokko) en ’n kroon in die middel van die ster) op die wapperkant.



</doc>
<doc id="44844" url="https://af.wikipedia.org/wiki?curid=44844" title="Vlag van Rwanda">
Vlag van Rwanda

Die nasionale vlag van Rwanda is op 25 Oktober 2001 amptelik in gebruik geneem. Die vlag vertoon ’n horisontale driekleur in (van bo na onder) blou, geel en groen (in verhouding 2:1:1) met ’n geel son in die regter boonste hoek van die blou baan.

Blou stel gelukkigheid en vrede voor, geel stel ekonomiese vooruitgang voor, groen stel die hoop van welvarendheid voor en die son en sy strale stel die lig voor wat stelselmatig oor al die mense val (dit beteken uiteindelik eenheid, deursigtigheid en die geveg teen onkundigheid.

In die 1990’s is ’n kompetisie gehou om ’n nuwe vlag vir Rwanda te kry. Talle inskrywings is ingestuur maar geen is gebruik nie. Aan die einde van die twintigste eeu is een van die ontwerpe (’n tweekleur in blou (bo) en groen (onder) met ’n opkomende geel son op die blou baan) aangepas deur ’n geel baan tussen die blou en groen baan toe te voeg en die opkomende son te verander in ’n volle son en dit te skuif na die regter boonste hoek (soos dit nou lyk).

Die vorige vlag van Rwanda, wat in 1961 aanvaar is, en op 1 Julie 1962 amptelik in gebruik geneem is, het bestaan uit ’n driekleur in die Pan-Afrika kleure. Die vlag was soortgelyk aan die vlag van Mali slegs met die verskil dat die vlag van Mali ’n stokmannetjie tentoon gestel het. Toe Mali op 1 Maart 1961 die stokmannetjie verwyder het, het Rwanda ’n swart “R” op sy vlag toegevoeg. Die letter het gestaan vir die naam van die land.



</doc>
<doc id="44845" url="https://af.wikipedia.org/wiki?curid=44845" title="Vlag van São Tomé en Príncipe">
Vlag van São Tomé en Príncipe

Die nasionale vlag van São Tomé en Príncipe is op 5 November 1975 amptelik in gebruik geneem. Die vlag vertoon ’n rooi driehoek aan die vlagpaalkant met drie bane (van bo na onder) in groen, geel en groen (in verhouding 2:3:2) met twee swart vyfpuntige sterre in die geel baan aan die wapperkant.

Die kleure op die vlag is die Pan-Afrika kleure en wys op die eilande se solidariteit met Afrika. Die rooi stel die stryd om onafhanklikheid voor, groen stel die plantegroei van die eilande voor, geel stel kakao voor (wat die belangrikste uitvoerproduk is) en die twee swart sterre stel onderskeidelik die eilande van São Tomé en Príncipe voor.

Die ontwerp van die vlag is ontleen aan die banier van die "Movimento de Liberacion de São Tomé" (Vryheidsbeweging van São Tomé), wat die eilande se stryd om onafhanklikheid gelei het.



</doc>
<doc id="44846" url="https://af.wikipedia.org/wiki?curid=44846" title="Vlag van die Sentraal-Afrikaanse Republiek">
Vlag van die Sentraal-Afrikaanse Republiek

Die nasionale vlag van die Sentraal-Afrikaanse Republiek is op 1 Desember 1958 amptelik in gebruik geneem. Die vlag vertoon vier ewe wye vertikale bane in (van bo na onder) blou, wit, groen en geel met ’n rooi horisontale (so wyd soos die ander vier bane) reg in die middel van die vlag en ’n geel vyfpuntige ster in die skildhoek in die blou baan..

Die kleure van die vlag spreek die hoop uit dat Frankryk en Afrika saam aan ’n toekoms kan bou. Die vlag kombineer die kleure van die Franse vlag (rooi, wit en blou) met die Pan-Afrika kleure (rooi, geel en groen). Verder stel rooi die bloed voor van diegene wat gesterf het in die stryd om onafhanklikheid asook saam met Frankryk en Europa, blou stel die lug, en daarom vryheid, voor, wit stel vrede en waardigheid voor, groen stel hoop voor en geel stel verdraagsaamheid voor. Die ster is ’n simbool van vooruitgang en die eenheid van Afrika.

Die vlag is ontwerp deur die president van die voormalige Franse gebied, Oubangui-Chari, Barthélemy Boganda, wat ook die land tot onafhanklikheid van Frankryk gelei het.

Die kleurskema word hieronder gelys:



</doc>
<doc id="44847" url="https://af.wikipedia.org/wiki?curid=44847" title="Futurama">
Futurama

Futurama is 'n Amerikaanse televisie-animasiereeks wat deur Matt Groening en David X. Cohen geskep is en sedert 1998 saam met Ken Keeler in Suid-Korea en die VSA geproduseer word.

Futurama het 7 seisoene met 121+ episodes sedert die eerste uitsending in 1999 en 4 DVD-rolprente. Futurama speel in Nieu-New York van die 31ste eeu. Daar is ook 'n "Futurama Comic", wat deur "Bongo Comics" gepubliseer word. Die 4 rolprente is "Futurama: Bender’s Big Score" (2007), "Futurama: The Beast with a Billion Backs" (2008), "Futurama: Bender’s Game" (2008) en "Futurama: Into the Wild Green Yonder" (2009).






</doc>
<doc id="44848" url="https://af.wikipedia.org/wiki?curid=44848" title="Vlag van die Seychelle-eilande">
Vlag van die Seychelle-eilande

Die nasionale vlag van die Seychelle-eilande is op 18 Junie 1996 amptelik in gebruik geneem. Die vlag vertoon ’n straalvormige vlag met vyf bane in blou, geel, rooi, wit en groen wat van die linker onderste hoek van die vlag uitstraal na die bo- en regterkant van die vlag.

Daar word van die ontwerp van die vlag gesê dat dit ’n dinamiese, jong land voorstel wat die toekoms inbeweeg. Die kleure stel elk die volgende voor: blou stel die lug en die see voor, geel stel die son voor, rooi is die kleur van die mense, wit stel eensgesindheid voor en groen stel die natuurlike omgewing voor. Daar is ook gesê dat die verskillende kleure op die vlag die politieke partye in die Seychelle voorstel.

Voor 1903 is die Seychelle-eilande geadministreer as ’n afhanklikheid van Mauritius. Van 1903 tot 1976 is ’n blou Britse vaandel gebruik as die vlag van die Seychelle-eilande met ’n verandering in die wapenskild in 1961. Toe die Seychelle in 1976 onafhanklikheid verkry het, het die land ’n vlag aangeneem met die Sint Andrieskruis waarvan die boonste en onderste driehoeke blou was en die linker- en regterdriehoeke rooi was. Hierdie vlag is ’n jaar later vervang toe president James Mancham ontset is deur France-Albert René. René het ’n nuwe vlag aanvaar wat gebaseer was op sy politieke party (die Seychelle Verenigde Volksparty) se kleure. Hierdie vlag was rooi bo en groen onder met ’n golwende wit fraiing tussen die twee bane.



</doc>
<doc id="44854" url="https://af.wikipedia.org/wiki?curid=44854" title="Vlag van Sierra Leone">
Vlag van Sierra Leone

Die nasionale vlag van Sierra Leone is op 27 April 1961 amptelik in gebruik geneem. Die vlag vertoon ’n horisontale driekleur met ewe wye bane in (van bo na onder) groen, wit en blou.

Die groen stel die welige plantegroei van die bergagtige gebiede en die landbou van die nasie voor, wit stel vrede en eenheid voor en blou.

Die wapen op die vlag van 1916 tot 1961 het bo-aan ’n Union Jack bevat met die onderste deel wat in twee verdeel is. Links was ’n vrygemaakte slaaf wat op die strand gesit het met ’n skip, na bewering die H.M. brig “Miro”, in die vooruitsig; regs was ’n palmboom op goue grond. Daaronder was die leuse “Auspice Brittania Liber” (“Vry onder die beskerming van Brittanje”).



</doc>
<doc id="44859" url="https://af.wikipedia.org/wiki?curid=44859" title="Gerald Ford">
Gerald Ford

Gerald Rudolph Ford (1913 - 2006) was die 38ste president van die Verenigde State van Amerika. Voor dit was hy die 40ste visepresident van die Verenigde State vanaf 1973 tot 1974 onder president Richard Nixon.


</doc>
<doc id="44860" url="https://af.wikipedia.org/wiki?curid=44860" title="Vlag van Soedan">
Vlag van Soedan

Die nasionale vlag van Soedan is op 20 Mei 1970 amptelik in gebruik geneem. Die vlag vertoon ’n groen driehoek aan die vlagpaalkant met drie ewe wye horisontale bane in (van bo na onder) rooi, wit en swart aan die wapperkant.

Die kleure is dieselfde as die Pan-Arabiese kleure en elkeen het ’n eie betekenis. Groen stel vooruitgang en landbou voor, rooi stel die stryd, die martelare vir Soedan en die Groot Arabiese Land voor, wit stel Islam, vrede, optimisme, lig en liefde voor en swart stel Soedan en die Madhi-revolusie voor.

Die vlag van Soedan is soortgelyk aan die vlag van die Arabiese Opstand, die verskille is dat die kleure op ’n ander manier gerangskik is.

In 1881, aan die begin van die Mahdiste-opstand, het die Mahdi Muhammad Ahmad vir Abdallahi ibn Muhammad as een van sy vier kaliefs aangestel en aan hom ’n swart vlag gegee. Abdallahi het hierdie swart vlag gebruik om die Baggara-Arabiere en ander stamme van die weste te werf. Die ander kaliefs het ander kleur vlae gebruik. Die swart horisontale baan in die huidige Soedannese vlag is ’n verwysing na die swart vlag van die Mahdiste-era.

Tussen 1899 en 1956 is Anglo-Egiptiese Soedan gesamentlik as ’n kondominium geadministreer deur Egipte en die Verenigde Koninkryk. Die kondominium het nie sy eie vlag gehad nie en het gebruik gemaak van die vlag van Egipte en die vlag van die Verenigde Koninkryk wat altyd gelyktydig vertoon is met die Britse vlag wat voorkeur geniet het.

’n Rangvlag vir die Britse goewerneur-generaal van Soedan het wel bestaan. Dit was soortgelyk aan die goeweneur-generaalsvlae en kommissarisse van ander Britse oorsese gebiede en het bestaan uit ’n Unievlag met ’n wit skyf in die middel waarin die gebied se wapenskild was, met die skyf wat omring was deur ’n lourierkrans. Aangesien geen wapenskild vir Anglo-Egiptiese Soedan bestaan het nie, het die woorde “Goewerneur-generaal van Soedan” in die wit skyf gestaan.

Met onafhanklikheid van Egipte en die Verenigde Koninkryk op 1 Januarie 1956 het Soedan ’n blou-geel-groen driekleur as nasionale vlag aangeneem. Hierdie vlag was tot 1970 in gebruik toe die huidige vlag aanvaar is.



</doc>
<doc id="44861" url="https://af.wikipedia.org/wiki?curid=44861" title="Vlag van Somalië">
Vlag van Somalië

Die nasionale vlag van Somalië (Somalies: "Calanka Soomaaliyaa"; Arabies: علم الصومال) is op 12 Oktober 1954 amptelik in gebruik geneem. Die vlag vertoon ’n enkele blou baan met ’n wit vyfpuntige ster in die middel van die vlag.

Die blou baan herinner ’n mens aan die Verenigde Nasies wat op ’n punt die area geadministreer het. Die vyfpuntige ster stel die vyf areas voor waarvandaan die Somaliërs afkomstig is nl.: noordelike Somalië, suidelike Somalië, noordelike Kenia, suidelike Ethiopië en Djiboeti. Die ster is ook ’n simbool van vryheid en die wit stel hoop, vrede en vooruitgang voor.

Die vlag van Somalië is gebaseer op die vlag van die Verenigde Nasies, die verskil is dat daar ’n ster in die middel van die vlag is. Die vlag is ook soortgelyk aan die vlag van Viëtnam en die Bonnie Blue-vlag.

Die kleurskema word hieronder gelys:

Die vlag van Somalië kan met behulp van die volgende konstruksieplan gereproduseer word:

Verskeie gebiede van Somalië het hul onafhanklikheid van die sentrale regering verklaar. Somaliland, Jubaland, Suidwes-Somalië, Puntland en die Maakhirstaat gebruik hul eie vlae, terwyl die Noordlandstaat en Galmudug die vlag van Somalië gebruik.




</doc>
<doc id="44863" url="https://af.wikipedia.org/wiki?curid=44863" title="Sunnyvale">
Sunnyvale

Sunnyvale is 'n stad in Sentraal-Kalifornië, net suid van San Francisco. Volgens die 2010 sensus het die stad 'n bevolking van 140 081 gehad, waarvan 53,27% wit is.


</doc>
<doc id="44866" url="https://af.wikipedia.org/wiki?curid=44866" title="Oxfordshire">
Oxfordshire

Oxfordshire (uitgespreek /ˈɒksfərdʃər/, dikwels afgekort tot Oxon) is 'n graafskap in Engeland, in die Verenigde Koninkryk. Die graafskap grens aan Northamptonshire, Buckinghamshire, Berkshire, Wiltshire, Gloucestershire en Warwickshire. 

Oxfordshire het 'n geskatte bevolking van 682 400 in 2017 gehad en is dus die 35ste grootste graafskap in die land.



</doc>
<doc id="44867" url="https://af.wikipedia.org/wiki?curid=44867" title="Warwickshire">
Warwickshire

Warwickshire (uitgespreek /ˈwɒrɪkʃə/, dikwels afgekort tot Warwicks) is 'n graafskap in Engeland, in die Verenigde Koninkryk. Die graafskap grens aan die West Midlands, Staffordshire, Leicestershire, Northamptonshire, Worcestershire, Oxfordshire en Gloucestershire. Warwickshire het 'n geskatte bevolking van 564 600 in 2017 gehad en dus is die 40ste grootste graafskap in die land.



</doc>
<doc id="44868" url="https://af.wikipedia.org/wiki?curid=44868" title="Sonsverduistering van 15 Januarie 2010">
Sonsverduistering van 15 Januarie 2010

Die sonverduistering van 15 Januarie 2010 was 'n ringvormige verduistering van die Son met 'n grootte van 0.9190. 'N Sonverduistering vind plaas wanneer die Maan tussen Aarde en die Son verbygaan en sodoende die beeld van die Son vir 'n kyker op Aarde heeltemal of gedeeltelik verberg. 'N Annulêre sonverduistering vind plaas wanneer die Maan se skynbare deursnee kleiner is as die Son, wat die meeste van die son se lig blokkeer en veroorsaak dat die son soos 'n ring ring lyk. 'N Annulêre verduistering verskyn as 'n gedeeltelike verduistering oor 'n gebied van die Aarde, duisende kilometers wyd. Dit was die langste ringvormige sonsverduistering van die millennium [1] en die langste tot 23 Desember 3043, met die lengte van die maksimum verduistering van 11 minute, 7,8 sekondes en die langste duur van 11 minute, 10,7 sekondes. [2] Dit is ongeveer 4 minute langer as die totale sonverduisterings ooit kon kry. (Die sonverduistering van 4 Januarie 1992 was langer as 11 minute, 41 sekondes, wat in die middel van die Stille Oseaan voorkom.) [3]

Die verduistering was sigbaar as slegs 'n gedeeltelike verduistering in baie van Afrika, Oos-Europa, die Midde-Ooste en Asië. Dit is gesien as 'n ringvormige verduistering binne 'n smal strook van 300 km (190 myl) breedte oor Sentraal-Afrika, Maldive, Suid-Kerala (Indië), Suid-Tamil Nadu (Indië), Sri Lanka en dele van Bangladesh, Birma en China.

inhoud
1 Sigbaarheid van die verduistering
2 Gallery
3 Verwante verduisterings
3.1 Sonverduisterings 2008-2011
3.2 Saros 141
3.3 Metoniese reeks
4 Notes
5 Verwysings
6 Eksterne skakels
Sigbaarheid van die verduistering


</doc>
<doc id="44870" url="https://af.wikipedia.org/wiki?curid=44870" title="Deliese bond">
Deliese bond

Die sogenaamde Deliese bond, of Attiese seebond, was 'n assosiasie van ongeveer 150 Griekse stadstate in die 5e eeu v.C., wat onder die leierskap van Athene, voorgeneem het om die stryd teen die Persiese ryk voort te sit, ná die Griekse oorwinning in die Veldslag van Plataia teen die einde van die Grieks-Persiese oorloë. Die bond is in 478 v.C. tot stand gebring, en die moderne naam daarvan is afgelei van die amptelike vergaderplek, die eiland Delos, waar kongresse gehou is in die tempel en waar die skatkis gesetel was totdat Perikles dit verskuif het na Athene in 454 v.C.. Kort na die instelling daarvan het Athene begin om die bond se vloot vir eie gewin in te palm. Hierdie gedrag sou dikwels lei tot konflik tussen Athene en die minder magtige lede van die bond. Teen 431 v.C. sou Athene se hardhandige beheer van die Deliese bond aanleiding gee tot die uitbreek van die Peloponnesiese oorlog; die bond is ontbind met die voltrekking van die oorlog in 404 v.C..

Die Grieks-Persiese oorloë het uitgebreek weens die verowering van Griekse stede in Klein-Asië, en veral Ionië, deur die Persiese ryk van Kores die Grote kort na 550 v.C.. Die Perse het die Ioniërs moeisaam regeer, sodat hulle eindelik volstaan het by die aanstelling van 'n tiran in elke Ioonse stad. Alhoewel Griekse state voorheen dikwels deur tiranne regeer is, was dit 'n kwynende regeringsvorm. Teen 500 v.C., was Ionië 'n teelaarde vir rebellie teen die Persiese handlangers. Die latente spanning het finaal ontvlam in ope rebellie weens die aksies van die tiran van Milete, Aristagoras. Om homself te red na sy rampspoedige Persies-befondsde veldtog in 499 v.C., het Aristagoras verkies om Milete tot demokrasie te verklaar. Dit was die sneller vir soortgelyke rewolusies regoor Ionië, insluitend Doris en Aiolis, wat die aanhef vir die Ioonse opstand was.

Die Griekse state van Athene en Eretria het hulself by die konflik laat insleep deur Aristagoras, en tydens hul enigste kampanjeseisoen (498 v.C.) het hulle bygedra tot die inneem en afbrand van die Persiese streekshoofstad Sardis. Hierna is die Ioonse opstand voortgesit (sonder eksterne hulp) vir 'n verdere vyf jaar, totdat dit eindelik volkome ondergesit is deur die Perse. In 'n besluit van groot historiese impak, het die Persiese koning Darius die Grote besluit dat, ten spyte van die suksesvolle beëindiging van die opstand, daar onafgehandelde sake is, by name 'n strafekspedisie teen Athene en Eretria vir hul steun aan die opstand. Die Ioonse opstand het die stabiliteit van Darius se ryk ernstig bedreig, en die Griekse state van die Europese vasteland, sou steeds hierdie onstabiliteit aanblaas, tensy die saak aangespreek word. Darius het daarom 'n veldtog beraam, vir die omverwerp van die Griekse state, beginnend by die vernietiging van Athene en Eretria.

In die volgende twee dekades sou daar twee Persiese invalle in Griekeland wees, wat een van die mees beroemde veldslae van die geskiedenis sou insluit. Tydens die eerste inval, is Thrakië, Makedonië en die Egeïese eilande tot die Persiese ryk toegevoeg, en Eretria is terstond vernietig. Die inval is egter in 490 v.C. gestuit deur die beslissende Atheense oorwinning in die Veldslag van Marathon. Darius is 'n tyd na die eerste inval oorlede, en die verantwoordelikheid vir verdere aksies is nagelaat aan sy seun Ahasveros. Ahasveros het die tweede inval persoonlik aangevoer in 480 v.C., met 'n enorme (alhoewel dikwels oordrewe) weermag en vloot na Griekeland. Die Grieke (die 'Bondgenote') wat verkies het om die inval te stuit is verslaan in die Veldslag van Thermopylai en Seeslag van Artemisium. Griekeland met die uitsondering van die Peloponnesos het op hierdie wyse in Persiese hande geval, maar in 'n poging om die Bondgenote se vloot te verslaan, het die Perse 'n beslissende neerlaag gely in die Seeslag van Salamis. In die volgende jaar, 479 v.C., het die Bondgenote die grootste Griekse weermag tot nog toe opgeroep en is die Persiese invalsmag verslaan by die Veldslag van Plataia, wat die inval en die bedreiging vir Griekeland beëindig het.

Volgens oorlewering, het die Bondgenote se vloot, op dieselfde dag as Plataia, die ontmoedigde oorblyfsels van die Persiese vloot in die Seeslag van Mykale verslaan. Met hierdie twee konflikte is die Persiese inval afgesluit, en het die volgende fase van die Grieks-Persiese oorloë begin, naamlik die Griekse teenaanval. Na Mykale, het die Griekse stede van Klein-Asië weer gerebelleer, met die Perse nou magteloos om in te gryp. Die Bondgenote se vloot het dan gevaar na die Chersonesos, wat steeds in die hande van die Perse was, en na 'n beleg die stad Sestos ingeneem. Die volgende jaar, 478 v.C., het die Bondgenote 'n mag gestuur teen die stad Bisantium (moderne Istanbul). Die beleg was suksesvol, maar die gedrag van die Spartaanse generaal Pausanias het vele van die Bondgenote vervreem, en uitgeloop in Pausanias se terugroeping.

Na Bisantium, was Sparta gretig om haar deelname aan die oorlog te beëindig. Die Spartane was van mening dat, met die bevryding van die Grieke op die Europese vasteland, en die Griekse stede van Klein-Asië, die oorlog se doelwit reeds voltrek is. Daar mag ook 'n gevoel bestaan het dat langtermyn sekuriteit vir die Asiatiese Grieke nie haalbaar was nie. Na afloop van Mykale, het die Spartaanse koning Leotychides voorgestel dat alle Grieke van Klein-Asië na Europa verplaas word, as enigste uitweg om hulle van die Persiese oorhand te bevry. Xanthippus, die Atheense aanvoerder te Mykale, het dit vurig verwerp; die Ioonse stede was oorspronklik Atheense kolonies, en die Atheners, indien niemand anders nie, sou die Ioniërs beskerm. Dit het die punt aangedui waar die leierskap van die Griekse Bondgenote effektief oorgegaan het na die Atheners. Met die Spartaanse onttrekking na Bisantium, was die leierskap van die Atheners voldwonge.

Die losse alliansie van stadstate wat Ahasveros se inval bestry het, is gedomineer deur Sparta en die Peloponnesiese bond. Met die onttrekking van hierdie state, is 'n kongres gehou op die heilige eiland Delos om 'n nuwe alliansie saam te roep om die stryd teen die Perse voort te sit; vandaar die moderne benaming "Deliese bond". Volgens Thukydides, was die amptelike doelwit van die bond die "wreking van die onregte wat hulle gely deur die gebiedsplundering van die koning." In werklikheid, was hierdie doelwit verdeel in drie hoofoogmerke – om voor te berei vir 'n toekomstige inval, om hul teen Persië te wreek, en om op georganiseerde wyse die oorlogsbuit te verdeel. Die bondslede is die keuse gegun om òf gewapende magte te verskaf òf 'n belasting aan die gesamentlike skatkis te betaal; meeste state het die belasting verkies. Bondslede het 'n eed geneem om dieselfde vriende en vyande te hê, en het ystergietsels in die see gewerp om die permanensie van hul alliansie te simboliseer. Die Atheense politikus Aristides sou die res van sy lewe toewy aan die sake van die alliansie, en (volgens Plutarchus) 'n paar jaar later sterf in Pontus, terwyl hy besig was om vas te stel wat die belasting van nuwe lede sou wees.


</doc>
<doc id="44871" url="https://af.wikipedia.org/wiki?curid=44871" title="Internationales Congress Centrum Berlin">
Internationales Congress Centrum Berlin

Die Internationales Congress Centrum Berlin (ICC Berlin) in die stadsbuurt Westend van die Berlynse stadsdistrik Charlottenburg-Wilmersdorf is een van die grootste kongres- en konferensiesentrums ter wêreld. Die gebou met 'n lengte van 320 meter, 'n wydte van 80 meter en 'n hoogte van 40 meter is volgens 'n ontwerp van die Berlynse argitekte Ralf Schüler en Ursulina Schüler-Witte ná slegs vier jaar se boutyd in 1979 geopen.

Die "ICC Berlin" word by die beduidendste bouprojekte in die na-oorlogse Duitse argitektuurgeskiedenis gereken. Die boukoste het meer as 924 miljoen Duitse Mark (sowat 473 miljoen €) beloop. Die gebou dien steeds as 'n voorbeeld vir die ontwerp van nuwe kongressentrums dwarsoor die wêreld.


</doc>
<doc id="44874" url="https://af.wikipedia.org/wiki?curid=44874" title="Rolroer">
Rolroer

'n Rolroer is 'n oppervlak wat met 'n skarnier aan die afstroomkant van 'n vliegtuigvlerk vasgeheg is. 'n Vliegtuig se twee rolroere word tipies aanmekaar verbind op so 'n wyse dat as die een styg die ander een daal. Die dalende rolroer verhoog die stukrag op daardie vlerk en die stygende roer verlaag die stukrag op die ander vlerk, wat dan 'n rolmoment rondom die vliegtuig se longitudinale as tot gevolg het.


</doc>
<doc id="44877" url="https://af.wikipedia.org/wiki?curid=44877" title="Mykola Shmatko">
Mykola Shmatko

Mykola Havrylovych Shmatko (Oekraïens: Микола Гаврилович Шматько, * 17 Augustus 1943 in Donetsk, Oekraïne) is 'n kontemporêre Oekraïense beeldhouer, professor en skilder. Hy het op die ouderdom van 33 'n beeldhouer geword. Sy marmerbeelde word deur Europese kuns en kultuur geïnspireer. Hy het die outeur se galery van beeldhou en skilderkuns, Shmatko & Sons, geskep. Hierdie galery verteenwoordig eenhonderd beelde waarvan meer as sewentig van Oeraalse en Italiaanse marmer, dertig gipsgietings en omtrent driehonderd afbeeldings (skilderye, sketse en argitekturele projekte). Omtrent 750 monumente wat van eenvoudige versiering tot basgerus, hoëgerus, borste en beelde. In 2000 is hy deur die Moskou-instituut van Wêreldbeskawing as professor van die Kuns-departement aangestel om sy bydra tot kuns en kultuur te eer.

Shmatko is in 2004 die orde van Nestor Letopisets deur Volodymyr Sabodan, die Kyiv Metropolitaans en alle Oekraïne toegeken vir sy werk "Sviatohorska Blessed Virgin", 'n standbeeld van die Teotokos "Hegumenia" vir Sviato-Uspenskyi Sviatohorskyi Monastery.




</doc>
<doc id="44879" url="https://af.wikipedia.org/wiki?curid=44879" title="Lyndon B. Johnson">
Lyndon B. Johnson

Lyndon Baines Johnson (27 Augustus 1908 - 22 Januarie 1973) was die 36ste president van die Verenigde State.


</doc>
<doc id="44884" url="https://af.wikipedia.org/wiki?curid=44884" title="Vlag van Tanzanië">
Vlag van Tanzanië

Die nasionale vlag van Tanzanië is op 30 Junie 1964 amptelik in gebruik geneem. Die vlag vertoon ’n driekleur in groen, swart en blou met geel fraaiings langs die swart baan wat skuins oor die vlag loop van onder in die vlagpaalkant tot bo in die wapperkant.

Groen stel die natuurlike plantegroei in die land voor, swart stel die inheemse Swahili-bevolking van die land voor, blou stel die baie mere en riviere en die Indiese Oseaan voor en geel stel die land se minerale rykdom voor.

Net soos die naam van die land ’n kombinasie is van Tanganjika en Zanzibar, so is die vlag ’n samestelling van die vlae van hierdie twee voormalige state. Die vlag van Tanganjika is horisontaal gestreep in groen, swart en groen met geel fraaiings om die swart baan, en die vlag van Zanzibar was tot 1964 ’n horisontaal gestreepte driekleur in swart, geel en blou. Sedert Januarie 2005 gebruik Zanzibar ’n blou, swart en groen driekleur met vlag van Tanzanië in die skildhoek.




</doc>
<doc id="44885" url="https://af.wikipedia.org/wiki?curid=44885" title="Heilige skrifte">
Heilige skrifte

Heilige skrifte bevat die heilige woorde en wette wat vir ’n godsdiens geld en deur ’n profeet van ’n god geopenbaar is. Dit is die belangrike boeke van ’n godsdiens en die gelowiges daarvan. Die heilige skrifte van ’n paar gelowe is:



</doc>
<doc id="44893" url="https://af.wikipedia.org/wiki?curid=44893" title="Nowosibirsk-oblast">
Nowosibirsk-oblast

Nowosibirsk-oblast (Russies: Новосиби́рская о́бласть, "Nowosibirskaja oblast") is ’n oblast (deelgebied) van Rusland. Dit lê in die suidweste van die Siberiese Federale Distrik en die hoofstad is Nowosibirsk.

Nowosibirsk-oblast lê in die suidooste van die Wes-Siberiese Vlakte, tussen die riviere Ob en Irtisj. Dit grens aan Omsk-oblast in die weste, Tomsk-oblast in die noorde, Kemerowo-oblast in die ooste en Altai-krai en Kazachstan in die suide. Dit strek oor meer as 600 km van oos na wes en 400 km van noord na suid. 

Dit bestaan hoofsaaklik uit vlaktes; in die suide kom veral steppe voor en in die noorde woude en moerasse. Daar is baie mere – die grootstes is Tsjani, Sartlan en Oebinskoje.

Die streek het baie olie- en gasreserwes, verskeie metale asook antrasiet en steenkool. Mineraalwaterreserwes is sowat 6 948 kubieke meter per dag; die gewilde Karachinskaya-mineraalwater kom uit dié streek.

Weens die 4 531 800 hektaar woude is hout ook ’n belangrike produk, maar die ekonomiese potensiaal daarvan word belemmer deur die feit dat die meeste van die woude in die noorde lê, in gebiede wat moeilik bereikbaar is.

In die Middeleeue is die streek deur Siberiese Tatare en Teleute bewoon. Weens aanhoudende strooptogte deur nomadiese Kalmukke tydens die eerste eeue van die verkenning van Siberië het die toekomstige Nowosibirsk-oblast nie baie Russiese koloniste gelok nie; hulle het verkies om hulle naby die meer noordelike Tomsk te vestig. Die eerste Russiese dorpie, Maslianino, is in 1644 gestig. In 1716 het offisier Iwan Boetkejef die Berd-fort gebou wat later die stad Berdsk geword het. Dit was die hoofsentrum van die toekomstige kolonisasie en ontwikkeling in die streek. Soos baie ander dele van Siberië het die gebied ’n veilige hawe vir politieke andersdenkendes, vlugtende slawe en godsdienstige sektes van oor die hele Rusland geword.

Vir die grootste deel van die gebied se geskiedenis het dit onder die Tomsk-administrasie geval, aanvanklik as deel van die Tomsk-afdeling van die Tobolsk-goewernoraat en later, van 1804 af, van die aparte Tomsk-goewernoraat. Die ommekeer in die geskiedenis van die streek het plaasgevind met die bou van die Transsiberiese en die Turkestan-Siberiese Spoorlyn. Nowosibirsk, wat in 1893 gestig is en toe as Nowonikolajefsk bekend was, het die middelpunt van vervoer geword en ander groot Siberiese stede soos Omsk en Tomsk in net ’n paar dekades vebygesteek. In 1920 is die hoofstad van die Tomsk-goewernoraat na Nowonikolajefsk geskuif en in 1921 is die Nowonikolajefsk-goewernoraat gestig. 

In 1925 is die meeste van die Siberiese goewernorate as die Siberiese Krai verenig, met Nowosibirsk as hoofstad. In 1930 is dit verdeel in die Wes-Siberiese Krai (Nowosibirsk) en Oos-Siberiese Krai (Irkoetsk). Die Nowosibirsk-oblast is eindelik op 28 September 1937 gestig. Kemerowo- en Tomsk-oblast het eers in 1943-1944 daarvan afgestig.

Volgens die 2002-sensus bestaan 93% van die bevolking uit Russe. Daar is ook Duitsers (1,8%), Oekraïners (1,3%), Tatare (1%) en ’n paar ander volke wat elk minder as 1% van die bevolking uitmaak.

Die grootste stede is Nowosibirsk (met ’n bevolking van 1 379 000), Berdsk (91 900), Iskitim (63 800) en Koeibisjef (48 500).



</doc>
<doc id="44895" url="https://af.wikipedia.org/wiki?curid=44895" title="Nowgorod-oblast">
Nowgorod-oblast

Nowgorod-oblast (Russies: Новгоро́дская о́бласть, "Nowgorodskaja oblast") is ’n oblast (deelgebied) van Rusland. Dit lê tussen Moskou en Sint Petersburg in die Noordwestelike Federale Distrik en die hoofstad is Weliki Nowgorod.

Van die oudste Russiese stede, soos Weliki Nowgorod en Staraja Roessa, is hier geleë. Die historiese monumente van Weliki Nowgorod en die omgewing is ’n Unesco-wêrelderfenisgebied.

Nowgorod-oblast grens aan Leningrad-oblast in die noorde en noordweste, Wologda-oblast in die ooste, Twer-oblast in die suide en suidooste en Pskof-oblast in die suidweste.

Die westelike deel is ’n laagland om die Ilmen-meer, terwyl die oostelike deel ’n hoogland is (die noordelike uitlopers van die Waldai-heuwels). Die hoogste punt is Berg Rizjocha (296 m).

Nowgorod-oblast se bevolking is volgens die 2002-sensus 694 355, die laagste van al die oblaste in die Europese deel van Rusland. Een van die redes is dat die streek swaar getref is tydens die Tweede Wêreldoorlog. Altesaam 70% van die bevolking woon in die tien stede en dorpe.

Die bevolking is redelik homogeen, met net vyf volke met meer as 2 000 mense tydens die laaste sensus. Sowat 93,92% is Russe, en die res is Oekraïners, Belarusse, Roma, Tatare en ander klein groepe.

Nowgorod-oblast is bekend vir sy wetenskap- en arbeidsintensiewe sektore, veral in die chemiese en die woudbedryf. Die ingenieurs-, metaalwerk-, elektronika-, chemiese, woud- en papierbedryf vervaardig amper die helfte van die streek se markbare produkte.

Die grootste nywerheidsentrums is Weliki Nowgorod, Staraja Roessa en Borowitsji.



</doc>
<doc id="44896" url="https://af.wikipedia.org/wiki?curid=44896" title="Nizjni Nowgorod-oblast">
Nizjni Nowgorod-oblast

Nizjni Nowgorod-oblast (Russies: Нижегоро́дская о́бласть, "Nizjegorodskaja oblast") is ’n oblast (deelgebied) van Rusland. Dit lê in die Wolga- Federale Distrik en die hoofstad is Nizjni Nowgorod. Met ’n bevolking van 1,3 miljoen is Nizjni Nowgorod die grootste stad in die oblast en die vierde grootste in Rusland naas Moskou, Sint Petersburg en Nowosibirsk. Die tweede grootse stad is Arzamas.

Die Wolga-rivier loop deur die gebied. Een van Rusland se grootste kloosters is op die dorp Sarof geleë. Ander historiese dorpe sluit in Gorodets en Balachna.

Die oblast beslaan ’n gebied van 76 900 km, wat omtrent die grootte van die Benelux-lande is. Landbougrond beslaan sowat 41% van die streek, woude 48% en riviere en mere 2%. 

Die oblast grens aan Kostroma-oblast in die noorde, Kirof-oblast in die noordooste, die Republiek van Mari El en Tsjoewasjië in die ooste, die Republiek van Mordowië in die suide, Rjazan-oblast in die suidweste, Wladimir-oblast in die weste en Iwanowo-oblast in die noordweste.

Wat nywerheid aanbetref, is Nizjni Nowgorod-oblast die sewende belangrikste gebied in Rusland. Meer as 650 nywerheidsmaatskappye verskaf werk aan sowat 700 000 mense. Die belangrikste sektore is die ingenieurs- en die metaalwerkbedryf. 
Die streek het nie baie natuurlike hulpbronne nie. Die belangrikstes is sand (waaronder titaan-sirkoniumsand), klei, gips, turf, mineraalsout en hout.

Volgens die 2002-sensus maak Russe 95% van die oblast se bevolking uit. Ander etniese groepe sluit in Tatare (1,4%), Mordwiniërs (0,7%) en Oekraïners (0,7%). 

Sowat 2 754 997 van die 3 524 028 inwoners woon in stede.



</doc>
<doc id="44897" url="https://af.wikipedia.org/wiki?curid=44897" title="Tydlyn van homo-, bi- en transseksuele geskiedenis">
Tydlyn van homo-, bi- en transseksuele geskiedenis

Hier volg 'n tydlyn van homoseksuele, biseksuele en transseksuele geskiedenis.



Mans kon nie in Griekeland wettig met mekaar trou nie, alhoewel lewenslange verhoudings tussen volwasse mans nie ongewoon was nie. Die vennootskappe tussen twee mans in Griekeland was dieselfde as heteroseksuele verhoudings deurdat daar gewoonlik 'n generasiegaping in die ouderdomme tussen die twee partye was en dat die ouer persoon as die opvoeder of mentor opgetree het.





Tydens die bewind van die Romeinse Ryk word homoseksuele liefde in 'n positiewe lig in kuns en letterkunde uitgebeeld. Die Romeine, nes die Grieke, het liefde en seks onder mans verheerlik. Twee Romeinse keisers het in die openbaar met mans in die eg getree, sommige het minnaars van dieselfde geslag gehad, en belasting is amptelik op homoseksuele prostitusie gehef.





</doc>
<doc id="44898" url="https://af.wikipedia.org/wiki?curid=44898" title="Moskou-oblast">
Moskou-oblast

Moskou-oblast (Russies: Моско́вская о́бласть, "Moskofskaja oblast") of Podmoskowje (Подмоско́вье) is ’n oblast (deelgebied) van Rusland. Dit lê in die Sentrale Federale Distrik en die administratiewe hoofstad is Moskou.

Sy oppervlakte, 45 900 km², is redelik klein in vergelyking met ander deelgebiede s'n, maar dit is die tweede digs bevolkte deelgebied in die land naas die Federale Stad Moskou wat, hoewel dit in die oblast lê, nie deel daarvan is nie.

Moskou-oblast is hoogs geïndustrialiseerd, met die vernaamste sektore metallurgie, olieraffinadery en meganiese ingenieurswese.

Die oblast is op 14 Januarie 1929 binne die Russiese Sosialistiese Federale Sowjetrepubliek gestig as die Sentraal-industriële Oblast (Центральнопромышленная область, "Tsentralnopromisjlennaja oblast") uit die goewerneurskappe van Moskou, Rjazan, Toela en Twer. Dit het op 3 Junie 1929 sy huidige naam gekry.

In September 1937 is die oblast verdeel in Moskou-, Rjazan- en Toela-oblast en is sy huidige grense vasgelê.

Moskou-oblast grens aan Twer-, Jaroslawl-, Wladimir-, Rjazan-, Toela-, Kaloega- en Smolensk-oblast. Dit omring ook die Federale Stad Moskou, wat nie deel van die oblast is nie, maar ’n deelgebied uit eie reg.



</doc>
<doc id="44899" url="https://af.wikipedia.org/wiki?curid=44899" title="Anatolië">
Anatolië

Anatolië of Klein-Asië (Turks: "Anadolu") is 'n gebied aan die westelike punt van Asië, wat twee derdes (87 persent) van die hedendaagse Turkye insluit. Die gebied strek oor 'n oppervlakte van 756 000 vierkante kilometer. Dit word in die weste deur die Egeïese See begrens, in die noordweste deur die See van Marmara en Thrakië, in die noorde aan die Swartsee, in die ooste aan Georgië, Armenië, Azerbeidjan en Iran, in die suidooste aan Irak en Sirië, en in die suide aan die Middellandse See. Die eiland Siprus lê suid daarvan.

Anatolië was die tuiste van baie beskawings sedert die oudheid.



</doc>
<doc id="44903" url="https://af.wikipedia.org/wiki?curid=44903" title="Oeljanofsk-oblast">
Oeljanofsk-oblast

Oeljanofsk-oblast (Russies: Улья́новская о́бласть, "Oeljanofskaja oblast") is ’n deelgebied van Rusland. Dit lê in die Wolga- Federale Distrik en die hoofstad is Oeljanofsk, genoem na Wladimir Lenin, wie se regte van Oeljanof was.

Die oblast grens aan Tsjoewasjië, Tatarstan, Samara-oblast, Saratof-oblast, Penza-oblast en die Republiek van Mordowië.

Dit is aan die noordelike rand van die Sentrale Steppe geleë – 25% van die gebied bestaan uit woude en die res uit steppe en moerasse. Die Wolga-rivier verdeel Oeljanofsk-oblast in die helfte. Die oostelike deel is meestal plat en die westelike deel ’n heuwelagtige gebied.

Sowat 55% van die bevolking woon in twee stede met meer as 25 000 inwoners, Oeljanofsk en Dimitrowgrad. Russe maak 72% daarvan uit, Tatare 12%, Tsjoewasjiërs 8%, Mordwiniërs 4% en die res 4%. Die meeste behoort tot die Russies-Ortodokse Kerk, die ander 15% is Islam.

Oeljanofsk en Dimitrowgrad is nywerheidstede en het talle groot fabrieke. Landbou is toegesits op veeteelt.



</doc>
<doc id="44904" url="https://af.wikipedia.org/wiki?curid=44904" title="Vlag van Togo">
Vlag van Togo

Die nasionale vlag van Togo is op 27 April 1960 amptelik in gebruik geneem. Die vlag vertoon vyf horisontale afwisselende groen en geel bane en in die skildhoek is een vyfpuntige wit ster op ’n rooi agtergrond.

Die kleure op die vlag van Togo is ook die Pan-Afrika kleure van groen, rooi en geel. Elke kleur stel ook iets anders voor; rooi stel die bloed voor van vegters vir Togo se onafhanklikheid, groen stel die landbou en die hoop op ’n goeie toekoms en die nuwe tydperk wat met die koms van onafhanklikheid aangebreek het, voor, geel stel nasionale eenheid voor en wit simboliseer wysheid en vrede.

Die vyf bane simboliseer die verskeidenheid van die land, waain die eenheid moet lê. Daarbenewens lyk dit soos vyf vingers en staan in die hoedanigheid vir aksie: die besluitvaardigheid om alle moeilikhede te oorwin. Dit kan ook die vyf streke (provinsies) van Togo (die savannahstreek, die Karastreek, die sentrale streek, die platostreek en die kusstreek) voorstel.

Die ster verwys na die lewe, die volk en innerlike ontwikkeling. Die ster styg ook simbolies uit die bloed op, as verwysing na die vryheid en onafhanklikheid van die land en die wil om dit te behou.

Die Togolese vlag lyk baie soos die vlag van Liberië, wat op sy beurt gebaseer is op die vlag van die Verenigde State.

Die lengte-wydteverhouding van die vlag is 1:1,618 (500:809), waartoe die goue verhouding benader word. Elke baan neem een vyfde van die wydte van die vlag in. Die skildhoek is vierkantig en elke is so lank soos die wydte (hoogte) van drie horisontale bane.



</doc>
<doc id="44905" url="https://af.wikipedia.org/wiki?curid=44905" title="Vlag van Tsjad">
Vlag van Tsjad

Die nasionale vlag van Tsjad is op 6 November 1959 amptelik in gebruik geneem. Die vlag vertoon ’n vertikale driekleur in ewe wye bane in (van vlagpaalkant) blou, geel en rooi.

Die kleure op die vlag van Tsjad stel elk iets anders voor: blou stel die lug en die waters in die suide voor, geel stel die son en die woestyn in die noorde voor en rooi stel die heldhaftigheid in die stryd om nasionale bevryding voor.

Die vlag van Tsjad is gebaseer op die vlag van Frankryk en is ’n kombinasie van die kleure van die Franse vlag (rooi, wit en blou) en die Pan-Afrika kleure (rooi, geel en groen). Die vlag is presies dieselfde as die vlag van Roemenië.



</doc>
<doc id="44906" url="https://af.wikipedia.org/wiki?curid=44906" title="Orjol-oblast">
Orjol-oblast

Orjol-oblast (Russies: Орло́вская о́бласть, Orlofskaja oblast) is ’n deelgebied van Rusland. Dit lê in die Sentrale Federale Distrik en die hoofstad is Orjol.
Die oblast grens aan Kaloega- en Toela-oblast in die noorde, Brjansk-oblast in die weste, Koersk-oblast in die suide en Lipetsk-oblast in die ooste. Van noord na suid is dit sowat 150 km lank en van oos na wes 200 km. Dit is een van die kleinste Russiese streke (24 652 km², met ’n bevolking van sowat 860 000).

Orjol-oblast het in 1937 ontstaan uit drie ander oblaste: Koersk, Wes en Woronezj.

Die oblast lê in die middel van die Russie hoogland in die steppe. Daar is 4 800 km² vrugbare, swart grond (tsjernozjom) in die streek – dit is sowat driekwart van die wêreld se totale tsjernozjom-gebied.

Die klimaat is gematig kontinentaal; die gemiddelde temperatuur in Januarie is -9 tot -11 ºC en in Julie 19 tot 21 ºC. Die somers in oblast is warm en sonnig.



</doc>
<doc id="44911" url="https://af.wikipedia.org/wiki?curid=44911" title="Vlag van Tunisië">
Vlag van Tunisië

Die nasionale vlag van Tunisië is in 1835 en weer op 20 Maart 1956 amptelik in gebruik geneem. Die vlag vertoon ’n enkele rooi baan met ’n wit skyf in die middel van die vlag waarop ’n rooi ster en sekelmaan is.

Vir die Tunisiese ambassade in Frankryk stel rooi die bloed van die martelare voor wat gesterf het in die Turkse verowering van Tunisië in 1574. 'n Ander interpretasie is dat die “rooi Beiliese vlag lig regdeur die Moslemwêreld versprei het”. Die wit simboliseer vrede terwyl die vyfpuntige ster en sekelmaan die Vyf Pilare van die Islam en die eenheid van alle Moslems afsonderlik verteenwoordig.

Volgens Ludvík Mucha, skrywer van "Webster’s Concise Encyclopedia of Flags & Coats of Arms", stel die wit skyf in die middel van die vlag die son voor. Die rooi vyfpuntige ster en sekelmaan, twee antieke simbole van Islam, was op die Ottomaanse vlag gebruik en het sedertdien op die vlae van baie Islamitiese lande verskyn. Die sekelmaan is, van die oogpunt van ’n Arabiese toeskouer, veronderstel om goeie geluk te bring. Die rooi is ’n simbool van verset teen Turkse oorheersing. Whitney Smith stel dit dat die sekelmaan aanvanklik geblasoeneer is op vaandels en geboue van die Puniese staat, Kartago, wat geleë is in die huidige Tunisië. Sedert dit op die Ottomaanse vlag verskyn het, is dit grootliks aangeneem deur Moslemlande en het dit bekendheid begin verwerf as simbole van Islam alhoewel dit waarskynlik kulturele simbole is.

Die Tunisiese vlag is gedefinieer in Artikel 4 van die grondwet van 1 Junie 1959 onder hierdie terme: “Die vlag van die Republiek Tunisië is rooi, dit het, onder omstandighede soos deur die wet voorgeskryf, in die middel, ’n wit skyf wat ’n vyfpuntige ster omsingel deur ’n rooi sekelmaan.”

Die organiese wet No. 99-56 van 30 Junie 1999, aanvaar op 3 Julie deur die Kamer van Afgevaardigdes, het die Tunisiese vlag vir die eerste keer in die wet geformaliseer deur Artikel 4 van die grondwet op te klaar. Die vlag is in die vorm van ’n rooi reghoek met ’n wydte gelyk aan twee derdes van die lengte. In die middel van die vlag is ’n wit skyf waarvan die deursnee gelyk is aan een derde van die lengte van die reghoek en waarvan die middelpunt op die kruising van die middelloodlyne van die reghoek is. ’n Rooi vyfpuntige ster is regs op die skyf waarvan die middelpunt een dertigste van die lengte van die vlag, van die middelpunt van die skyf af moet wees.

Die ligging van die ster se vyf punte word vasgestel deur ’n denkbeeldige sirkel om die ster te trek, met die middelpunt dieselfde as die van die ster en die deursnee ongeveer 15% van die lengte van die vlag. Die punte van die ster is ewe ver van mekaar af en een van die punte lê op die horisontale middelloodlyn van die vlag links van die middel van die denkbeeldige sirkel. Die ster word aan sy linkerkant omsingel deur ’n rooi sekelmaan wat gemaak is deur die kruising van twee boë; ’n buiteboog waarvan die deursnee gelyk is aan een kwart van die langte van die vlag en ’n binneboog waarvan die deursnee gelyk is aan een kwint van die lengte van die vlag.

Bo-aan die vlag van die President van die Republiek staan die woorde “vir die nasie” (: للوطن) in goud. Die drie rante van die vlag wat nie teen die vlagpaal is nie, het ’n geel soom en rooi lint met ’n goue soom op die regter vertikale kant en ’n wit skyf met die ster en sekelmaan naby die soom, word tot die vlagpaal toegevoeg bo die vlag.

Artikel 4 van die 1959-grondwet spesifiseer die teenwoordigheid van ’n tegniese dossier waarin ’n model van die vlag is, ’n aanduiding hoe om dit te teken (wat die korrekte mates insluit) en tegniese spesifikasies van die kleur.

Die kleurskema word hieronder gelys:




</doc>
<doc id="44912" url="https://af.wikipedia.org/wiki?curid=44912" title="Amoer-oblast">
Amoer-oblast

Amoer-oblast (Russies: Аму́рская о́бласть, Amoerskaja oblast) is ’n deelgebied van Rusland. Dit lê aan die oewers van die Amoer- en die Zeja-rivier in die Verre-Oosterse Federale Distrik en die hoofstad is Blagowesjtsjensk.

Dit grens aan die Republiek van Sacha (Jakoetië) in die noorde, Chabarofsk-krai en die Joodse Outonome Oblast in die ooste, China in die suide en Zabaikalski-krai in die weste. Dit het in 2008 ’n bevolking van 869 600 gehad.

Amoer-krai (Аму́рский край) en Priamoerje (Приаму́рье) is nie-amptelike name wat in die tyd van die Russiese Ryk gebruik is vir Russiese gebiede aan die Amoer-rivier. Dit stem min of meer ooreen met die huidige Amoer-oblast.

Die administratiewe hoofstad van die streek, Blagowesjtsjensk, is een van die oudste nedersettings in die Russiese Verre-Ooste. Dit is in 1856 gestig en is ’n tradisionele sentrum van handel en die goudmynbedryf. Die gebied kan met twee spoorlyne bereik word, die Transsiberiese Spoorlyn en die Baikal-Amoer-hooflyn.

Die Stanowoi-bergreeks vorm die grenslyn tussen Sacha en die Amoer-oblast en loop al langs die oblast se noordelike grens. Die Zeja-rivier ontspring in dié berge. In die middel van die rivier is die groot Zeiski-dam gebou, wat 2 500 km groot is en tussen die Stanowoi-berge en ’n parallelle suidelike reeks lê wat deur die middel van die oblast loop. Die laagland tussen die twee bergreekse vorm die Opper-Zeiski-vlakte, hoofsaaklik moerasse met lorke- en dennewoude. Suid van die tweede reeks lê die uitgestrekte Amoer-rivier-vlakte, wat tot 40% van die oblast vorm.

Amoer-oblast het ’n aansienlike hoeveelheid van verskillende mineraal-neerslae wat geraam word op ’n waarde van $400 miljard. Van die belangrikstes is goud, silwer, titaan, molibdeen, wolfram, koper, tin, ens. Daar is na raming 70 miljard ton steenkool en ligniet en moontlik 3,8 miljard ton yster. 

Nywerheid is baie belangrik in die Amoer-oblast. Die belangrikste sektor is vervaardiging – veral van kos- en drankprodukte asook masjiene soos skeepsbou- en landbou-masjinerie, myntoerusting, elektriese toestelle en gereedskap. 

Mynbou maak 19,9% van die nywerheid uit – veral van goud, uraan en steenkool. 

Volgens ou Chinese manuskripte het hier in die 400's al mense gewoon. Baie eeue later, in die 1600's, is die gebied deur die Mantsjoes beset voor hulle China binnegeval het. Dit is later aan die Qing-dinastie teruggegee en in 1858 deur Rusland geannekseer.

In die middel 17de eeu het Russe die gebied begin binnestroom. Hulle was op soek na ’n meer gematigde klimaat as in die noorde. Hulle is later deur veral Kosakke gevolg en ná die voltooiing van die Transsiberiese Spoorlyn kon talle mense die gebied maklik bereik.

Volgens die 2002-sensus maak Russe 92% van die bevolking uit, Oekraïners 3,5%, Belarusse 0,8% en Tartare 0,5%. Die grootste stede is Blagowesjtsjensk, (219 000 inwoners), Belogorsk (67 400), Swobodni (63 900), Tinda (40 100) en Raitsjichinsk (24 500).



</doc>
<doc id="44913" url="https://af.wikipedia.org/wiki?curid=44913" title="Vlag van Uganda">
Vlag van Uganda

Die nasionale vlag van Uganda is op 9 Oktober 1962 amptelik in gebruik geneem. Die vlag vertoon ses horisontale afwisselende bane in (van bo na onder) swart, geel, rooi, swart, geel en rooi met ’n wit skyf in die middel van die vlag waarop ’n mahem pryk.

Die drie kleure verteenwoordig die mense van Uganda (swart) die sonskyn van Afrika (geel) en Afrikaanse broederskap (rooi, ook die kleur van bloed wat alle Afrikane verbind). Die kleure is afkomstig van die vlag van die Ugandese Volkskongres (UPC), ’n politieke party wat tussen 1960 en 1985 die belangrikste party in die land was. Dit is tans die grootste opposisieparty.

Die ses bane beslaan elk een sesde van die wydte van die vlag. Die deursnee van die skyf is kleiner as die wydte van twee bane, sodat die geel bane nie daaraan raak nie.

Die mahem (kraanvoël) is deur die Britte aan Uganda toegeken. Tydens die Britse bewind (vanaf 1914) is ’n blou Britse vaandel gebruik wat bestaan het uit ’n enkele blou baan met die "Union Jack" in die skildhoek en ’n mahem op ’n wit skyf op die wapperkant.

Kort voor die verkryging van onafhanklikheid het Uganda ’n nie-Britse vlag ingevoer. Onder die invloed van die Ugandese Demokratiese Party, onder leiding van Benedicto Kiwanuka, is in Maart 1962 ’n vertikaalgestreepte groen-geel-blou-geel-groen vlag met ’n geel mahem in die blou baan, in gebruik geneem. In April van dieselfde jaar het die UPC die verkiesing gewen en die nuwe leiers het besluit om vanaf die verkryging van onafhanklikheid op 9 Oktober 1962 ’n vlag in die partykleure (swart, geel en rooi) te gebruik. Dit het sedertdien in gebruik gebly, ook toe die UPC nie meer die dominante party was nie.

Die oorspronklike vlag, wat in 1962 gemaak is, is deur president Idi Amin na sy afsetting in 1979 saam met die oorspronklike wapenskild na Libië en later Saoedi-Arabië. Dit het daar soek geraak maar die Ugandese regering het die Saoediese regering versoek om te help om dit terug te kry.



</doc>
<doc id="44929" url="https://af.wikipedia.org/wiki?curid=44929" title="Profesie">
Profesie

Profesie is die verkondiging van godsdienstige voorspellings deur persone wat hulself as die gestuurdes van 'n godheid beskou. Profete (afgelei van die Oud-Griekse pro-phetes "voorspreker", "afgesant") legitimeer hul verkondiging – in teenstelling met rasioneel gebaseerde voorspellings en waarseggings – met 'n spesifieke opdrag wat 'n godheid aan hulle gegee het. Hulle maak daarop aanspraak dat hulle hierdie opdrag deur intuïsie of 'n visie ontvang het om dit in die openbaar te verkondig.

Profesie is 'n bekende en ingewikkelde fenomeen wat hoofsaaklik uit die Ou Nabye Ooste oorgelewer is en waardeur veral die Abrahamitiese monoteïstiese godsdienste gekenmerk word. Profesieë is aanvanklik mondeling bekend gemaak, maar later in baie gevalle opgeteken om aan latere geslagte oorgedra te word. Hulle fokus nie slegs op toekomstige gebeure nie, maar oefen dikwels ook kritiek aan die verlede of teenswoordige tyd van hul adressate. Na enkele voorspellings van 'n profeet word as profesie, voorspelling of belofte verwys.


Die term word daarnaas soms ook vir die stigters van ander religies gebruik:



</doc>
<doc id="44935" url="https://af.wikipedia.org/wiki?curid=44935" title="Lobito">
Lobito

Lobito is 'n stad in die weste van Angola aan die kus van die Atlantiese Oseaan en het in 2005 'n bevolking van 207 957 gehad. Die stad het een van die belangrikste hawens in Angola, maar die doeltreffendheid daarvan is kwaai gekortwiek deur verbrekings in spoorvervoer tydens die Angolese Burgeroorlog (1975–2002). Sedert vrede en stabiliteit in die 2000's heers, is Lobito herbou en begin dit weer ontwikkel.


</doc>
<doc id="44936" url="https://af.wikipedia.org/wiki?curid=44936" title="Ekonomiese streke van Rusland">
Ekonomiese streke van Rusland

Rusland is verdeel in twaalf ekonomiese streke (Russies: экономи́ческие райо́ны, "ekonomitsjeskije rajoni") – groepe administratiewe eenhede wat die volgende eienskappe deel:

Geen federale deelgebied mag tot meer as een ekonomiese streek behoort nie. Die federale regering van Rusland besluit oor die stigting en afskaffing van ekonomiese streke of enige verandering in hul samestelling.

Hierdie verdeling in ekonomiese streke verskil van die indeling in federale distrikte – eersgenoemde is uitsluitlik vir ekonomiese en statistieke doeleindes, terwyl laasgenoemde suiwer om administratiewe redes is.

Hier volg ’n lys van die ekonomiese streke volgens bevolking.


Federale distrikte van Rusland


</doc>
<doc id="44939" url="https://af.wikipedia.org/wiki?curid=44939" title="Republieke van Rusland">
Republieke van Rusland

Die Russiese Federasie is sedert 18 Maart 2014 opgedeel in 85 federale deelgebiede, waarvan 22 republieke is (ook outonome republieke genoem). Die republieke verteenwoordig gebiede van nie-Russiese etnisiteit. Vanweë dekades (in sommige gevalle eeue) van migrasie binne Rusland, is so ’n etniese groep nie noodwendig meer die meerderheid in ’n spesifieke republiek nie.

Republieke verskil van ander deelgebiede deurdat hulle hulle eie amptelike taal mag kies en hulle eie grondwet het. Ander deelgebiede soos krais en oblaste het nie dié reg nie. Die politieke hoof van die meeste republieke het die titel president. Die republieke het redelike outonomiteit, maar onder die voormalige Russiese president Wladimir Poetin het dit algaande afgeneem omdat hy verkies het dat die mag by die federale regering lê.

Daar is in die meeste republieke ’n begeerte om af te stig, maar dit is gewoonlik nie baie sterk nie. Bewegings wat afstigting voorstaan, geniet egter taamlike steun in Tartarstan, Basjkirië, Jakoetië en Tsjetsjnië sedert die verbrokkeling van die Sowjetunie en dit het selfs in Tsjetsjnië gelei tot oorlog met Rusland. Afstigting word egter bemoeilik deur die mate waarin etniese groepe vermeng het. So woon die meeste Tartare vandag buite Tartarstan.

Op 18 Maart 2014 het die Krim en Sewastopol ná ’n referendum by Rusland aangesluit en het die Krim Rusland se 22ste republiek geword. ’n Groot deel van die internasionale gemeenskap en die regering van Oekraïne erken nie die Krim as deel van Rusland nie, maar beskou dit steeds as deel van Oekraïne.


</doc>
<doc id="44940" url="https://af.wikipedia.org/wiki?curid=44940" title="Outonome oblaste van Rusland">
Outonome oblaste van Rusland

Die Russiese Federasie is opgedeel in 85 federale deelgebiede, waarvan 1 die status van outonome oblast het: die Joodse Outonome Oblast.


</doc>
<doc id="44941" url="https://af.wikipedia.org/wiki?curid=44941" title="Outonome okroegs van Rusland">
Outonome okroegs van Rusland

Die Russiese Federasie is opgedeel in 85 federale deelgebiede, waarvan vier outonome okroegs is.

Hierdie soort deelgebied is aanvanklik nasionale okroegs genoem en is in die 1920's gestig om outonomie te verskaf aan inheemse volke in die noorde van die land. In 1977 is die naam na outonome okroegs verander om klem te lê op hul outonomiteit. Hierdie okroegs was eers onderworpe aan krais en oblaste, maar val sedert 15 Desember 1990 direk onder Rusland, hoewel sommige steeds onder die jurisdiksie van die spesifieke krai of oblast is.


</doc>
<doc id="44944" url="https://af.wikipedia.org/wiki?curid=44944" title="Náftali">
Náftali

Náftali (Hebreeus נַפְתָּלִי;|"My Stryd"), volgens Genesis, is die tweede gebore seun van Jakob en Bilha. Hy is die stamvader van die Israelitiese Stam van Náftali. Sommige Bybelkenners voer ewenwel aan dat dit as ’n ‘‘postdiksie’’ gereken moet word; as ’n naamgeër-beeldspraak wat ’n oorsaakleer verskaf hoe die stam met al die ander stamme van die Israelitiese bondgenootskap mee verband hou.

Die Torah-geskrifte dui daarop dat die naam Náftali verwys na die twis tussen Ragel en Lea om die guns van Jakob te wen. Bilha was die diensmaagd van Ragel, waar laasgenoemde geglo het dat sy self onvrugbaar was. Ragel het Jakob dus oorreed om ’n kind by Bilha te verwek as ’n plaasvervanger.

Die Bybelverhaal toon hoe Bilha as diensmaagd tot ’n daadwerklike vrou vir Jakob omgeskakel word. Haar diensmaagd-status word deur sommige Bybelkenners gesien as aanwyser dat die skrywers die Stam van Náftali nie heeltemal uit Israelitiese oorsprong geag het nie. Dit mag die gevolg wees van ’n drukfout, omrede dit voorkom asof die twee name ‘‘Náftali’’ en ‘‘Issaskar’’ plekke elders in die teks geruil het. Die geboortebeskrywing van Náftali en Issaskar word deur die tekskenners beskou asof dit deur die bronne op so ’n manier bymekaargebring is dat dit nouliks die verhaal oneg gemaak het.
Volgens die Targum Pseudo-Jonathan was Náftali ’n ratse hardloper, hoewel dit blyk dat dit uit die Seën van Jakob (Genesis 49:21) afgelei is, waar Náftali met ’n wildsbok (hinde) vergelyk word. Die Bybelkenners glo egter dat die beskrywing eintlik betrekking het op die Stam van Náftali, veral omrede die tekskenners beweer dat die Seën van Jakob eers lank na die stam permanent in Kanaän al gebly het, neergeskrywe is.

Náftali het, volgens Genesis 46:24 vier seuns gehad: Jágseël, Guni, Jeser en Sillem. Daar word geen melding gemaak van sy vrou(e) se naam nie. Hy het saam met sy gesin na Egipte getrek, met die res van die familiestam, waar hulle gebly het tot met die uittog. Volgens die apokrief "Testament van die Twaalf Stamvaders" het Náftali op ’n ouderdom van 137 gesterf en is in Egipte ter aarde bestel.


</doc>
<doc id="44945" url="https://af.wikipedia.org/wiki?curid=44945" title="Federale stede van Rusland">
Federale stede van Rusland

Die Russiese Federasie is opgedeel in 85 federale deelgebiede, waarvan 3 federale stede is: Moskou, Sewastopol en Sint Petersburg. Hierdie stede is deelgebiede uit eie reg en is nie soos ander stede deel van ’n groter deelgebied nie.

Op 18 Maart 2014 het die Krim en Sewastopol ná ’n referendum by Rusland aangesluit en het Sewastopol Rusland se derde federale stad geword. ’n Groot deel van die internasionale gemeenskap en die regering van die Oekraïne erken nie Sewastopol as deel van Rusland nie, maar beskou dit steeds as deel van die Oekraïne.


</doc>
<doc id="44946" url="https://af.wikipedia.org/wiki?curid=44946" title="Hamburg, Oos-Kaap">
Hamburg, Oos-Kaap

Hamburg is 'n klein dorpie in die Oos-Kaap, Suid-Afrika. Die dorp is in die 19de eeu gestig.

Die dorpie, voorheen bekend as "Tooi", is in 1857 gestig deur veterane van die Koning se Duitse Legioen nadat hulle in die Krimoorlog geveg het. Die dorpie is na Hamburg in Duitsland genoem en is 'n groot gunsteling onder hengelaars.



</doc>
<doc id="44947" url="https://af.wikipedia.org/wiki?curid=44947" title="Federale distrikte van Rusland">
Federale distrikte van Rusland

Die nege federale distrikte (Russies: федера́льные округа́, "federalnije okroega") is ’n indeling van die federale deelgebiede van Rusland om administrasie te vergemaklik. Elke distrik bestaan uit verskeie federale deelgebiede en elk het ’n presidensiële afgevaardigde.

Die voormalige Russiese president Wladimir Poetin het die federale distrikte in Mei 2000 gestig as deel van ’n groter program om federale mag te versprei. Daar was aanvanklik sewe distrikte, maar op 19 Januarie 2010 het die agtste een, die Federale Distrik Noord-Kaukasus, ontstaan uit die Suidelike Federale Distrik en op 21 Maart 2014 is die Federale Distrik Krim gestig ná die betwiste anneksasie van die Krim deur Rusland.

Vir ekonomiese en statistieke doeleindes word die federale deelgebiede ook gegroepeer in twaalf ekonomiese distrikte, wat ’n aparte indeling is.

Hier volg ’n lys van die federale distrikte met hulle deelgebiede.





</doc>
<doc id="44948" url="https://af.wikipedia.org/wiki?curid=44948" title="Sirdarja">
Sirdarja

Die Sirdarja of Sirdarjo (Russies: Сырдарья, Persies: سيردريا; Tadjik: Сирдарё; Kasaks: Сырдария; Arabies: سيحون; Oesbekies: "Sirdaryo") is 'n rivier in Sentraal-Asië. Dit is ook uit die oudheid bekend as die Jaxartes weens die antieke Griekse naam Ιαξάρτης, wat afgelei is van die Oud-Persiese naam "Jakhsja Arta" ("Groot Pêrelagtige"), 'n verwysing na die kleur van die rivier se water. In Middeleeuse Islamitiese geskrifte is dit telkens bekend as die Sajhoen (سيحون) – wat naamlik een van die vier riviere van die Paradys is. (Net so was die Amoedarja bekend as die Jajhoen, een van die ander riviere).

Die moderne naam is Persies, en alhoewel reeds lank so bekend in die Ooste, is dit van redelik onlangse gebruik in Westerse geskrifte; voor die 20ste eeu was slegs wisselvorme van die antieke Griekse naam algemeen bekend. Dit was die noordoostelike grens van Alexander die Grote se verowerings. Griekse historici het beweer dat Alexander in 329 v.C. hier die stad Alexandria Eschate (letterlik "Alexandrië die Verste") as 'n permanente garnisoen gevestig het. Die stad is tans bekend as Choedjand. In werklikheid het hy slegs die stad Kyropolis hernoem (en miskien vergroot), aangesien die stad reeds twee eeue tevore deur koning Kores die Grote van Persië gestig is.

Die rivier ontspring uit twee hoofstrome in die Tiensjanbergreeks (die antieke Berg Imeon) in Kirgisië en Oos-Oesbekistan — die Narin- en die Karadarja — en vloei sowat 2 212 km deur Wes- en Noordwes-Oesbekistan en Suid-Kasakstan na die oorblywende Aralmeer. Die Sirdarja se opvanggebied is meer as 800 000 km² groot, maar slegs sowat 200 000 km² dra die oorgrote volume by tot die opvangs. Die jaarlikse vloei is 'n baie beskeie 37 km³ per jaar — net die helfte soveel as die vloei van die susterrivier, die Amoedarja.

Uit die Sirdarja word die vrugbaarste katoenproduserende streek in die hele Sentraal-Asië besproei, en dit verskaf ook water aan die dorpe Kokand, Choedjand, Kizilorda in Turkestan.

'n Uitgebreide kanaalstelsel, waarvan vele in die 18de eeu gebou is deur die Oesbekse Khanaat van Kokand, deurloop die rivier se omliggende streke. Massiewe uitbreidings aan die besproeiingkanaalstelsel tydens die Sowjet-tydperk om die katoenvelde te besproei het ekologiese skade aan die area aangerig, sodat die rivier opgedroog het lank voor dit die Aralmeer bereik. Die gevolg is dat die see tot 'n breukdeel van sy voormalige grootte gekrimp het. Met miljoene mense wat tans hierdie katoenstreke bewoon, is dit onduidelik hoe hierdie situasie reggestel kan word.

"Darja" beteken rivier, en "-darjarivier" sou dan 'n toutologie wees.




</doc>
<doc id="44951" url="https://af.wikipedia.org/wiki?curid=44951" title="Federale stad">
Federale stad

Die term federale stad (Duits: "Bundesstadt", Engels: "Federal City", Russies: "Города федерального значения") word gebruik om die status aan te dui van sekere stede in Duitsland, Switserland en Rusland, en is ’n historiese term in die Verenigde State van Amerika.

In Duitsland is Bonn sedert 28 April 1994 aangewys as ’n federale stad. Dis ook die amptelike titel van Bern as die "de facto" hoofstad van Switserland. Rusland het twee federale stede, Moskou en Sint Petersburg, wat as sulks federale deelgebiede in eie reg is van die Russiese Federasie. Histories is Washington, D.C. ook die "Federale Stad" genoem.

Ander hoofstede soos Washington, D.C. in die Verenigde State van Amerika, Canberra in Australië, Meksikostad in Meksiko en Brasília in Brasilië het ook federale status en is "Federale distrik" genoem.


</doc>
<doc id="44952" url="https://af.wikipedia.org/wiki?curid=44952" title="Kamtsjatka-krai">
Kamtsjatka-krai

Kamtsjatka-krai (Russies: Камчатский край, "Kamtsjatski krai") is ’n deelgebied van Rusland wat op 1 Julie 2007 ná ’n referendum gevorm is deur die samesmelting van Kamtsjatka-oblast en Korjak- Outonome Okroeg. Dit lê in die Verre-Oosterse Federale Distrik en die hoofstad is Petropawlofsk-Kamtsjatski. Die naam Kamtsjatka word ook gebruik vir die skiereiland waarop die krai geleë is.

Volgens die 2002-sensus is 91,8% van die bevolking wit (Slawies, Duits, Fins of Moldwiens), terwyl sowat 4,5% inheems is (meestal Korjaks). ’n Groot aantal mense het nie hul nasionaliteit aangedui nie.

Grondstowwe sluit in steenkool, goud en aardgas. Die meeste mense woon in die hoofstad en werk hoofsaaklik in die vissery-, houtkap- en toerismebedryf asook vir die weermag. Daar is nog ’n groot militêre aanwesigheid op die skiereiland.


</doc>
<doc id="44953" url="https://af.wikipedia.org/wiki?curid=44953" title="Chabarofsk-krai">
Chabarofsk-krai

Chabarofsk-krai (Russies: Хаба́ровский край, "Chabarofski krai") is ’n deelgebied van Rusland. Dit lê in die Verre-Oosterse Federale Distrik en die hoofstad is Chabarofsk.

Die grootste deel van die krai lê in die laer stroomgebied van die Amoer-rivier, maar daar is ook ’n groot bergagtige gebied aan die kuslyn van die See van Ochotsk.

Met ’n oppervlakte van 785 730 km² is die krai ongeveer die grootte van Turkye. Dit grens in die noorde aan Magadan-oblast, in die weste aan Jakoetië en Amoer-oblast en in die suide aan China en Primorski-krai. Die See van Ochotsk lê in die ooste.

Die plantegroei is taiga en toendra in die noorde, moerasagtige woude in die sentrale laagland en weelderige bosse in die suide.

Die belangrikste ekonomiese sektore is houtverwerking en vissery, asook metallurgie in die groot stede. Komsomolsk aan die Amoer is die yster- en staalsentrum van die Russiese Verre-Ooste. Die hoofstad, Chabarofsk, lê op die punt waar die Transsiberiese Spoorlyn die Amoer kruis.

Volgens die 2002-sensus is 89,8% van die bevolking Russe, 3,4% Oekraïners 0,77% Nanais, 0,76% Tatare, 0,66% Koreane en 0,62% Belarusse. Daar woon ook kleiner groepe inheemse volke, soos die Ewenks en Ewens.


</doc>
<doc id="44955" url="https://af.wikipedia.org/wiki?curid=44955" title="Altai-krai">
Altai-krai

Altai-krai (Russies: Алта́йский край, "Altaiski krai") is ’n deelgebied van Rusland. Dit lê in die Siberiese Federale Distrik en die hoofstad is Barnaoel. Die krai grens aan Kazachstan, Nowosibirsk-oblast, Kemerowo-oblast en die Republiek van Altai.

Volgens die 2002-sensus maak Russe 92% van die bevolking uit, Duitsers 3% en Oekraïners 2%. Daar is ook ander groepe wat minder as 1% elk uitmaak, soos Kasakke, Tartare, Wit-Russe en Armeniërs.

Altai-krai bestaan uit heuwels, graslande, mere, riviere en berge.
Die winters is lank en koud en die somer warm en gewoonlik droog. Die grootste rivier is die Ob en die grootste mere die Koeloendinskoje, Koetsjoekskoje en Michailofskoje.

Die krai het groot hoeveelhede ru materiaal, veral boumateriaal, en aansienlike mineraalneerslae soos lood- en ystererts, wolfram, molibdeen en goud. Woude beslaan sowat 60 000 km² van die grondgebied.

Altai-krai is een van Rusland se belangrikste landboustreke. Landerye beslaan sowat 110 000 km² van die streek. Lentekoring, bokwiet, mannakoring, ertjies, gort, hawermout, aartappels en ander groente word verbou. Dis die enigste streek in Siberië waar sonneblomme, sojabone en sekere soorte vrugte groei.

Veeteelt is hoofsaaklik vir die vervaardiging van melk, vleis, kaas en eiers. Dis ook ’n belangrike streek vir skaapboerdery en wolproduksie.


</doc>
<doc id="44956" url="https://af.wikipedia.org/wiki?curid=44956" title="Moses Mabhidastadion">
Moses Mabhidastadion

Die Moses Mabhidastadion is 'n stadion in Durban, Suid-Afrika, wat na Moses Mabhida, 'n voormalige sekretaris van die Suid-Afrikaanse Kommunistiese Party, genoem is.

Dit was een van die gasheerstadions vir die FIFA Sokker-Wêreldbekertoernooi in 2010. Die stadion het tydens die Sokker-Wêreldbeker 'n kapasiteit van 62 760 gehad. Die stadion is aangrensend aan die Kings Park-stadion, in die Kings Park-sportkompleks, en die Durban-straatbaan wat gebruik was vir die A1 GP Wêreldbeker van motorsport. Dit sluit in 'n aangrensende binnehuisarena, sokkermuseum, sportinstituut, en 'n treinstasie.



</doc>
<doc id="44957" url="https://af.wikipedia.org/wiki?curid=44957" title="Krasnojarsk-krai">
Krasnojarsk-krai

Krasnojarsk-krai (Russies: Красноярский край, "Krasnojarski krai") is ’n deelgebied van Rusland. Dit lê in die Siberiese Federale Distrik en die hoofstad is Krasnojarsk. Dit is die tweede grootse deelgebied naas Sacha (Jakoetië) en Rusland se grootste krai. Dit beslaan 13% van die land se totale oppervlakte, en is 56 keer so groot soos Nederland en 77 keer so groot soos België.

Die krai lê in die middel van Siberië en behoort tot die Siberiese Federale Distrik. Dit strek oor 3 000 km van die Sajan-berge in die suide met die Jenisei-rivier langs tot aan die Taimir-skiereiland in die noorde. Dit grens aan Tjoemen-, Tomsk-, Irkoetsk- en Kemerowo-oblast, Chakassië, Tiwa, Sacha, en die Kara- en Laptef-see van die Noordelike Yssee.

Krasnojarsk-krai lê in die opvanggebied van die Noordelike Yssee en talle riviere vloei daardeur. Daar is ook ’n paar duisend mere, waarvan die grootstes die Beloje, Beljo, Gloebokoje, Itat en Chantaiskoje is.

Die klimaatstoestande verskil grootliks en is Arkties, sub-Arkties en gematig. Die temperature wissel ook baie deur die jaar. In die sentrale en suidelike dele, waar die grootste deel van die krai se bevolking woon, kom lang winters en kort, warm somers voor.

Ysgrond kom algemeen voor, veral in die noorde.

Krasnojarsk-krai is in 1934 gestig. In 1991 het Chakassië afgestig en ’n republiek binne die Russiese Federasie geword. Op 1 Januarie 2007, ná ’n referendum, het die outonome okroegs Ewenk en Taimir deel van die krai geword.

Meer as 95% van die stede, nywerheid en landbou is in die suide van die krai gekonsentreer.

Die streek is een van die rykstes aan natuurlike hulpbronne. Sowat 80% van die land se nikkel, 75% van die kobalt, 70% van die koper, 16% van die steenkool en 10% van die goud kom van hier, asook 20% van die hout.


</doc>
<doc id="44961" url="https://af.wikipedia.org/wiki?curid=44961" title="Cabinda (provinsie)">
Cabinda (provinsie)

Cabinda (ook Kabinda, die voormalige Portugees-Kongo) is 'n eksklawe en provinsie van Angola en grens in die noorde aan die Republiek van die Kongo en in die suide aan die Demokratiese Republiek van die Kongo. Die hoofstad en grootste stad is Cabinda. Die provinsie het in 2007 300 000 inwoners gehad en het 'n oppervlakte van 7 270 km².

Tussen 1885 en 1975 was Cabinda 'n deel van die Portugese Ryk. Oorspronklik was Cabinda as 'n onafhanklike land beplan, maar Angola beset Cabinda en sedert 1975 is Cabinda 'n deel van Angola en die Bakongo strewe na onafhanklikheid.



</doc>
<doc id="44962" url="https://af.wikipedia.org/wiki?curid=44962" title="Cabinda (stad)">
Cabinda (stad)

Cabinda (ook Tchowa, Tchiowa of Tsiowa) is die hoofstad en grootste stad van die provinsie Cabinda, 'n eksklawe van Angola tussen die Republiek van die Kongo een die Demokratiese Republiek van die Kongo. Die stad het 'n bevolking van sowat 186 000 in 2006 gehad en het 'n oppervlakte van 1 823 km². Die stad is op 1 Februarie 1885 deur Portugese as hawe vir die verskeping van slawe gestig.



</doc>
<doc id="44963" url="https://af.wikipedia.org/wiki?curid=44963" title="Herodotos">
Herodotos

Herodotos van Halikarnassos (Grieks: Ἡρόδοτος Ἁλικαρνᾱσσεύς, oftewel "Hēródotos Halikarnāsseús") was 'n Griekse historikus van die 5de eeu v.C. (omstreeks 484 v.C. – omstreeks 425 v.C.) wat beskou word as die "Vader van Geskiedenis" as vakgebied in die Westerse kultuur. Hy was die eerste historikus sover bekend wat sy materiaal stelselmatig versamel het, die akkuraatheid daarvan tot 'n mate getoets het en dit op 'n goed geordende en lewendige manier aangebied het. Hy is byna uitsluitlik bekend vir sy bundel "Die Geskiedenisse", 'n verslag van sy "ondersoeke" (Grieks: ἱστορίαι, 'n woord wat in Latyn oorgeneem is en die hedendaagse betekenis van "geskiedenis" aangeneem het) na die oorsake van die Grieks-Persiese oorloë wat plaasgevind het in 490 en 480-479 v.C. Hy het hom veral onderskei deurdat hy gebeure wat andersins kwalik gedokumenteer sou wees, in 'n vertellende trant weergegee het; maar ook weens sy dikwels omslagtige beskrywings van die verskillende plekke en volke wat hy tydens sy wye omswerwinge in die lande aan die Middellandse en Swartsee teëgekom het. Alhoewel sommige van sy stories nie volkome akkuraat was nie, het hy beweer dat hy slegs weergegee het wat aan hom vertel is.


</doc>
<doc id="44964" url="https://af.wikipedia.org/wiki?curid=44964" title="Cabinda">
Cabinda

Cabinda kan na een van die volgende verwys:



</doc>
