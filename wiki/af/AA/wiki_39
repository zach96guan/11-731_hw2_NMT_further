<doc id="44966" url="https://af.wikipedia.org/wiki?curid=44966" title="Thukydides">
Thukydides

Thukydides (omstreeks 460 v.C. - omstreeks 395 v.C.) (Grieks: Θουκυδίδης, "Thoukydídēs") was 'n Griekse historikus en die outeur van die "Geskiedenis van die Peloponnesiese Oorlog", wat die verhaal vertel van die oorlog in die 5de eeu v.C. tussen Sparta en Athene tot en met die jaar 411 v.C. Thukydides is bekend as die vader van "wetenskaplike geskiedenis" weens sy streng standaarde vir die versameling van getuienis en ontleding wat betref oorsaak en gevolg sonder verwysing na die betrokkenheid van die gode, soos uitgestippel in die aanhef van sy werk.

Hy is ook al die vader van die skool van politieke realisme genoem, wat die betrekkinge tussen nasies beskou as magsgedrewe eerder as regsgefundeerd. Sy klassieke teks word steeds aan gevorderde militêre kolleges wêreldwyd bestudeer en die Meliese dialoog bly 'n invloedryke werk in die teorie van internasionale betrekkinge.

Breër gesien, het Thukydides belanggestel in insigte in die mensetoestand, wat menslike gedrag sou verklaar tydens krisisse soos 'n plaag, 'n volksmoord (soos toegepas teen die Meliërs) en burgeroorlog.

Ten spyte van sy statuur as historikus, is net beperkte besonderhede van Thukydides se lewe aan moderne historici bekend. Die mees betroubare inligting word verkry uit sy eie "Geskiedenis van die Peloponnesiese Oorlog", wat sy nasionaliteit, herkoms en tuisoord uitlê. Thukydides lig ons in dat hy in die oorlog geveg het, die plaag opgedoen het, en verban is deur die demokrasie. Hy mog verder by die bestryding van die Samiaanse opstand betrokke gewees het.

Thukydides beskryf homself as 'n Athener, en vertel dat Olorus sy vader was, wat van die Atheense dêmos Halimous afkomstig was. Hy het die Plaag van Athene oorleef wat vir die dood van Perikles en baie ander Atheners verantwoordelik was. Hy lig ons verder in dat hy goudmyne in die Skapte Hyle besit het (letterlik: "Gedelfde bos"), 'n kusstreek van Thrakië, teenoor die eiland Thasos.
Thukydides skryf dat hy weens sy invloed in die Thrakiese streek, in 424 v.C. as strategos (generaal) na Thasos afgevaardig is. Tydens die winter van 424-423 v.C. het die Spartaanse generaal Brasidas Amphipolis aangeval, wat aan die Thrakiese kus geleë is, 'n halfdag se bootvaart wes van Thasos. Eukles, die Atheense kommandeur te Amphipolis, het Thukydides se hulp ingeroep. Brasidas, bewus van Thukydides se teenwoordigheid op Thasos en sy invloed by die inwoners van Amphipolis, en besorgd oor hulp wat ter see verskaf kon word, het vinnig opgetree en gematigde terme aan die Amphipolitane voorgehou in ruil vir hul oorgawe, wat dan aanvaar is. Gevolglik was Amphipolis met Thukydides se landing, reeds onder Spartaanse beheer. (Kyk Slag van Amphipolis)

Amphipolis was van aansienlike strategiese belang, en nuus van die oorgawe het groot konsternasie in Athene veroorsaak. Thukydides is daarvoor geblameer, maar hy het aangevoer dat hy nie te blameer was nie, aangesien hy bloot nie betyds kon arriveer nie. Weens sy mislukking om Amphipolis te beveilig is hy verban:

Danksy sy status as banneling van Athene, wat hom vrye besoekreg onder die Peloponnesiese bondgenote verleen het, was hy in staat om die oorlog uit die perspektief van albei kante waar te neem. In hierdie tyd het hy belangrike aanvoorwerk vir sy geskiedenis gedoen, aangesien, soos hy te kenne gee, sy onderneming gebaseer was op sy vooruitskouing dat die oorlog een van die omvangrykstes onder die Grieke sou wees.
Dit is al wat Thukydides omtrent sy eie lewe geskryf het, maar enkele verdere besonderhede is uit eietydse bronne verkrygbaar. Herodotos skryf dat Thukydides se vadersnaam, "Όloros", met Thrakië en Thrakiese koninklikes verbind was. Thukydides het moontlik beskik oor 'n familieverband met die Atheense staatsman en generaal Miltiades, en sy seun Kimon, leiers van die ou aristokrasie wat ontwortel is deur die radikale demokrate. Kimon se oupa aan sy ma se kant het ook Olorus geheet, wat hierdie verband besonder waarskynlik maak. 'n Ander Thukydides het vroeër as die historikus gelewe, en het ook 'n Thrakiese verbintenis gehad, wat 'n familiekonneksie tussen hulle eweneens baie waarskynlik maak. Ten slotte bevestig Herodotos die belange van Thukydides se familie by die myne van Scapté Hýlē.

Deur samevatting van al die fragmentariese getuienis, blyk dit dat sy familie 'n groot landgoed in Thrakië besit het, wat selfs oor goudmyne beskik het, wat aan die familie aansienlike welvaart verleen het. Die sekuriteit en voortgesette voorspoed van die welgestelde landgoed moes formele bande met plaaslike konings of bewindhebbers genoodsaak het, wat die aanneming van die kenmerkend Thrakiese koningsnaam ""Όloros"" in die familie verklaar. Met sy verbanning het Thukydides hierdie landgoed sy permanente tuiste gemaak, en danksy die ruim inkomste uit die goudmyne, was hy in staat om hom toe te wy aan voltydse geskiedskrywing en navorsing, wat verskillende feitebesoeke ingesluit het. Effektief was hy toe 'n afgetrede man met uitgebreide kontakte en hulpbronne, wat toe reeds sy politieke en militêre loopbane agtergelaat het, en besluit het op befondsing van sy eie akademiese projek.

Die oorblywende getuienis rakende Thukydides se lewe word verkry uit latere, weliswaar minder betroubare antieke bronne. Volgens Pausanias, het iemand genaamd Oenobios geslaag om 'n wet te laat deurvoer wat Thukydides 'n terugkeer na Athene gegun het, dit vermoedelik 'n kort tyd na die stad se oorgawe en einde van die oorlog in 404 v.C.. Pausanias sê verder dat Thukydides vermoor is op sy terugreis na Athene. Hierdie verslag is vir heelparty onoortuigend, aangesien aanduibare getuienis suggereer dat hy so laat as 397 v.C. gelewe het. Plutarchus voer aan dat sy oorskot na Athene teruggebring is waar dit in Kimon se familiegrafkelder geplaas is.

Die abrupte einde aan Thukydides se vertelling, wat in die middel van die jaar 411 v.C. onderbreek word, is tradisioneel geïnterpreteer as toeskryfbaar aan sy oorlye voor voltooiing van die boek, alhoewel ander verklarings ook voorgehou is.
Afleidings omtrent Thukydides se karakter kan slegs (met die nodige omsigtigheid) uit sy boek gemaak word. Sy sardoniese humorsin is deurgaans opvallend, soos wanneer hy, tydens sy beskrywing van die Atheense plaag, opmerk dat bejaarde Atheners 'n rympie sou onthou wat melding gemaak het van 'n "groot sterfte" wat met die Doriese oorlog gepaard sou gaan. Party het dan beweer dat die rympie eintlik oor 'n "groot gebrek" ("limos") gehandel het, en toe slegs as "sterfte" ("loimos") onthou is, weens die gevolglike plaag. Thukydides voeg dan by dat, indien 'n Doriese oorlog nogmaals sou uitbreek, dié keer slegs gepaard met groot gebrek, die rympie vir die juiste "gebrek" onthou sal word, terwyl enige bybetekenis van "sterfte" vergete sou wees.

Thukydides het Perikles bewonder, sy gesag oor die mense goedgekeur en 'n duidelike weersin laat blyk vir die demagoë wat sy opvolgers was. Hy het nòg die demokratiese gepeupel, nòg die radikale demokrasie wat deur Perikles ingelui is goedgekeur, maar het demokrasie onder beskikking van 'n goeie leier aanvaarbaar gevind. Thukydides se aanbieding van gebeure is oorwegend onbevooroordeeld; byvoorbeeld skat hy nie die ongunstige effek van sy eie mislukking by Amphipolis gering nie. By geleentheid egter, breek sterk hartstogte deur, soos in sy skrobberende taksering van die demagoë Kleon en Hyperbolos. Kleon word soms met Thukydides se verbanning in verband gebring.

Dat Thukydides opsigtelik deur die lyding inherent aan oorlog geraak is, en begaand was oor die vergrype waartoe mensenatuur onder sulke omstandighede geneig is, word onthul deur sy ontleding van die afgryse tydens die burgerlike konflik op Korkura, wat ook die frase insluit: "Oorlog is 'n geweldadige mentor" (Grieks: πόλεμος βίαιος διδάσκαλος).

Thukydides was van mening dat die Peloponnesiese Oorlog 'n gebeurtenis van ongeewenaarde belang was. Sy bedoeling was om 'n verslag te gee van die gebeure van die laat-vyfde eeu wat sou dien as "'n besitting vir alle tye". Die geskiedenis word onderbreek naby die einde van die 21ste jaar van die oorlog en wei nie uit oor die finale konflikte daarvan nie. Hierdie faset van die werk suggereer dat Thukydides oorlede is met die skryf hiervan, en benewens dat sy dood onverwags was.

Na sy dood is Thukydides se geskiedenis in agt boeke onderverdeel: die moderne titel daarvan is "Geskiedenis van die Peloponnesiese Oorlog". Sy groot bydrae tot geskiedenis en historiografie word vervat in hierdie een, intensiewe geskiedenis van die 27-jaar lange oorlog tussen Athene en Sparta, elk met hul onderlinge weermagte. Hierdie onderverdeling is waarskynlik uitgevoer deur bibliotekarisse en argivarisse wat self historici en geleerdes was, en besmoontlik by die Biblioteek van Alexandrië werksaam was.

Thukydides word allerweë gesien as een van die eerste ware historici. Soos sy voorganger Herodotos wat as "die vader van geskiedenis" bekend staan, heg Thukydides 'n hoë waarde aan ooggetuieverslae en skryf oor gebeure waarby hy waarskynlik self betrokke was. Hy het ook ywerig geskrewe dokumente nageslaan en onderhoude gevoer met deelnemers aan die gebeure wat hy opgeteken het. Anders as Herodotos, wie se stories dikwels leer dat dwase aanmatiging die gramskap van die gode ontlok, gee Thukydides nie erkenning aan goddelike ingryping in menslike belange nie.

'n Noemenswaardige verskil tussen Thukydides se tegniek vir geskiedskrywing teenoor dié van moderne historici is Thukydides se insluiting van omslagtige formele toesprake wat, soos hy self bevestig, literêre rekonstruksies is eerder as eintlike aanhalings van wat gesê is — of miskien, wat hy glo hulle "behoort" te gesê het. Het hy dit egter nie gedoen nie, sou die wese van wat gesê is miskien nooit bekend geword het nie — terwyl historici vandag 'n oorvloed dokumentasie soos geskrewe verslae, argiewe en klankopnames kan naslaan. Thukydides se metodiek sou gevolglik sy merendeels mondelingse verslae "red" van vergetelheid. Niemand weet vandag wat die werklike redenaarstyl van hierdie historiese figure was nie. Thukydides se herskepping handhaaf 'n heroïese, stilistiese register. 'n Gevierde voorbeeld is Perikles se begrafnisrede, wat kwistige eerbetoon vir die gesneuweldes en 'n apologie vir demokrasie insluit:
Stylkundig benadruk die plasing van hierdie stofe ook die kontras met die daaropvolgende beskrywing van die plaag in Athene, wat in grafiese terme die afgryse van menslike sterflikheid uitbeeld, en daardeur 'n kragtige gevoel van geloofwaardigheid besorg:

Thukydides het hom nie gewend tot bespreking van die kunste, literatuur of die sosiale milieu waarin die gebeure van sy boek plaasgevind, en waarin hy self grootgeword het nie. Hy het sy taak gesien as 'n verslag van 'n gebeurtenis, en nie 'n tydvak nie, en het uit sy weg gegaan om dewelke te verswyg wat na sy mening ligsinnig of ontersaaklik was.

Geleerdes sien Thukydides se geskiedenis tradisioneel as 'n erkenning en bybring van die les dat demokrasieë leierskap benodig, maar dat leierskap ook 'n gevaar vir demokrasie inhou. Strauss (in "The City and Man") onderskei die probleem in die aard van Atheense demokrasie self, waaroor, na sy mening, Thukydides 'n inherent wyfelende standpunt ingeneem het: enersyds sou Thukydides se eie wysheid die voortvloeisel wees van die Perikleaanse demokrasie, wat die ontsluiting van indiwiduele waagmoed, ondernemerskap en 'n ondervraende gees sou bevorder, maar hierdie selde bevryding, in welke mate dit die aanwas van ongebonde politieke ambisie sou bevorder, het gelei tot imperialisme en, uiteindelik, burgerlike tweespalt.

Vir die Kanadese historikus Cochrane (1889–1945), bied Thukydides se nougesette toewyding aan waarneembare fenomene, sy fokus op oorsaak en gevolg, en streng uitsluiting van ander faktore 'n voorskou op 20ste-eeuse wetenskaplike positiwisme. Cochrane, die seun van 'n dokter, het gespekuleer dat Thukydides oorwegend (en veral waar hy die plaag in Athene beskryf) beïnvloed is deur die metodes en denkwyses van vroeë mediese skrywers soos Hippokrates van Kos.

Ná die Tweede Wêreldoorlog, het klassieke geleerde Romilly uitgewys dat die dilemma van Atheense imperialisme een van Thukydides se sentrale besorgdhede was en is sy geskiedenis geplaas in die konteks van Griekse denke oor internasionale politiek. Sedert die verskyning van haar studie, het ander geleerdes Thukydides se behandeling van realpolitiek verder ontleed.

Meer onlangs het geleerdes die persepsie van Thukydides as bloot "die vader van realpolitiek" bevraagteken. In stede aksentueer hulle die literêre kwaliteite van die "Geskiedenis", wat hulle ressorteer onder die vertellende tradisie van Homeros en Hesiodos, en sien dit as besorgd oor die konsepte van geregtigheid en lyding soos dit by Plato en Aristoteles gevind word en deur Aischylos en Sophokles geproblematiseer word. Lebow beskryf Thukydides as "die laaste van die tragedieskrywers", en wys uit dat "Thukydides hom grootliks gewend het tot epiese digkuns en tragedie om sy geskiedenis op te stel, sodat sy komposisie in die vorm van 'n vertelling nie verbasend is nie." Volgens hierdie siening het die blinde en ongematigde gedrag van die Atheners (en tewens ook die ander deelnemers), alhoewel miskien 'n ingebore mensenatuur, hul rampspoed ten gevolg gehad. Gevolglik kon sy "Geskiedenis" dien as 'n waarskuwing aan toekomstige leiers om meer omsigtig te wees, deur hulle kennis te gee dat hulle aksies onder die loep geneem sal word met die objektiwiteit van 'n historikus, eerder as die vleitaal 'n kroniekskrywer.

Ten slotte is die vraag heel onlangs gestel of Thukydides nie grootliks, indien nie selfs grondig, oor die onderwerp van religie besorgd was nie. In teenstelling met Herodotos, wat die gode uitbeeld as aktiewe agente in menslike belange, skryf Thukydides die bestaan van die goddelike in geheel toe aan die behoeftes van die politieke lewe. Die gode word net gesien as werklikhede in die oordeel van manne. Religie as sodanig, word onthul in die "Geskiedenis" as nie bloot een soort sosiale gedrag tussen andere nie, maar as iets wat vervleg is met sosiale bestaan in sy omvang, en wat die voorkeur vir geregtigheid fasiliteer.



</doc>
<doc id="44972" url="https://af.wikipedia.org/wiki?curid=44972" title="Vlag van die Arabiese Demokratiese Republiek Sahara">
Vlag van die Arabiese Demokratiese Republiek Sahara

Die nasionale vlag van die Arabiese Demokratiese Republiek Sahara is op 27 Februarie 1976 amptelik in gebruik geneem. Die vlag vertoon ’n rooi driehoek aan die vlagpaalkant met drie ewe wye bane in (van bo na onder) swart, wit en groen met ’n rooi ster en sekelmaan in die wit baan (die vlag is linkshandig ("sinister")).

Aan die kleure word soms ook individuele betekenisse toegeken: swart stel die dood voor, wit stel vrede voor en groen stel die lewe voor.

Die rooi driehoek is een derde van die lengte van die vlag en die agterkant van die vlag verskil van die voorkant deurdat die ster en sekelmaan nie op die agterkant vertoon word nie. Die vlag maak gebruik van die Pan-Arabiese kleure en veral die agterkant herinner baie aan die vlag van Palestina.

In die laat 19de eeu het Wes-Sahara ’n Spaanse kolonie geword. Na die Madrid-ooreenstemming van 1975 het Spanje haarself losgemaak en die gebied aan Marokko en Mauritanië oorgelaat. Die gebied is tussen die twee lande verdeel met Marokko wat twee derdes van die grondgebied gekry het. Die Polisario Front het die verdeling verwerp en die Arabiese Demokratiese Republiek Sahara in ballingskap verklaar as die staat verteenwoordigend van ’n “onafhanklike” Wes-Sahara.

In 1979 het Mauritanië ’n vredesverklaring met die Polisario Front onderteken en Marokko het die deel geannekseer wat voorheen aan Mauritanië behoort het. ’n Skietstilstand wat deur die VN bemiddel is, is in 1991 onderteken tussen die twee partye maar die oewereiniteit van die gebied is steeds onopgelos hangende voortslepende vredesamesprekinge.

In die 1976–1997 provinsiale verdeling van Marokko het drie provinsies dele van Wes-Sahara ingesluit. Die provinsies is egter in 1997 geherorganiseer. Gevolglik is sommige van hierdie vlae nie meer amptelik in gebruik nie.



</doc>
<doc id="44976" url="https://af.wikipedia.org/wiki?curid=44976" title="Gordeldier">
Gordeldier

Gordeldiere, ook bekend as armadille, ("Dasypodidae") is die enigste soogdiere wat beenpantser in hul vel besit; "armadil" is afkomstig van die diere se Spaanse benaming, "armadillo", wat "klein gepantserde een" beteken. Gordeldiere is versprei oor Midde- en Suid-Amerika en woon in verskeie habitats. Die negebandgordeldier ("Dasypus novemcinctus") is die enigste spesie wat sy woongebied tot Noord-Amerika uitgebrei het, in die suidooste van die Verenigde State. Merkwaardig van negebandgordeldiere is dat die wyfie telkens die lewe aan 'n geneties-identiese vierling skenk.

In die verlede was gordeldiere o.a. saam met die miervreters (familie "Myrmecophagidae") en luiaards (familie "Bradypodidae") in die orde "Edentata" ("tandarmes") geklassifiseer, omdat hierdie diere nie snytande of kiestande sou hê nie (of slegs sleg ontwikkelde kiestande het). Daar is later ontdek dat hierdie orde ongeldig is, aangesien min van hierdie families in werklikheid dieselfde gemeenskaplike voorouer gedeel het. Vandag word gordeldiere as die enigste oorlewende familie van die gordeldieragtiges, die orde "Cingulata", beskou. Daar is altesaam 21 spesies in agt genera.

Die eerdere benaming, "Edentata", is ook in 'n ander opsig foutief en is as gevolg van 'n vergissing deur die Franse wetenskaplike Georges Cuvier: in teenstelling tot sy aanname het gordeldiere baie tande. Die reuse-gordeldier het die meeste tande van alle landsoogdiere, ongeveer 100.

Die "Dasypodidae" is 'n ou familie: "Utaetus", een van die eerste gordeldiere, het tydens die Eoseen gelewe en baie op die huidige soorte gelyk.

'n Gordeldier kan maklik herken word aan sy gepantserde vel. Hierdie beenpantser bestaan uit verskeie, veelhoekige plaatjies wat bymekaar pas en by die kop, skouers en onderste deel van die rug aaneengevoeg is tot 'n onbeweeglike skild. Die plaatjies tussen die kop- en bekkenskild is in geordende rye gerangskik, wat op gordels lyk. Hierdie gordels of bande is los van mekaar, wat beweeglikheid verseker. Die diere se pensvel is met hare bedek en bevat baie minder beenplate, wat op onreëlmatige wyse gerangskik is. Afhangende van die spesie, kan die ledemate en die stert minder of meer bepantser as die res van die liggaam bevat. Die beenplate word met horingagtige skubbe bedek en by sommige spesies kan borselhare waargeneem word, wat tussen die skubbe uitsteek.

Die kleinste spesie, die gordelmol ("Chlamyphorus truncatus"), weeg minder as 100 gram, terwyl die grootste soort, die reusegordeldier ("Priodontes maximus") tot 1,5 m lank kan wees en meer as 60 kg kan weeg. Alle gordeldierspesies besit 'n beenpantser in hul vel en is almal insektivore. Meeste spesies sluit ook ander voedsel in hul dieet in, soos klein gewerweldes, eiers, paddestoele en vrugte.

Daar is nie baie bekend oor die voortplantingsgewoontes van gordeldiere nie: sommige spesies, soos die negebandgordeldier en die behaarde gordeldier is al bestudeer, terwyl daar weer geen inligting oor die reusegordeldier of Middel-Amerikaanse kaalstertgordeldier beskikbaar is nie. Uit die inligting wat wel beskikbaar is, blyk dat gordeldierwyfies oor die algemeen 'n reuk afgee wat aan die mannetjie duidelik maak wanneer sy begin met ovulasie. Die mannetjies van sommige spesies sal tydens die broeiseisoen digby sy gekose wyfie bly om seker te maak dat geen ander mannetjie met haar paar nie en sodat hy naby is wanneer sy gereed is.

Die pasgebore gordeldiertjies se pantser is sag en word harder namate hulle ouer word. Die moeder speen die kleintjies, terwyl dit blyk dat die vader geen verdere rol speel nie. Met nege maande is meeste gordeldierspesies geslagsryp.

Die negebandgordeldier het 'n ongebruiklike voortplantingstelsel; die wyfie skenk telkens aan vier genetiese identiese kleintjies gebore. (Sien ook "Wetenskaplike belang".)

Gordeldiere het 'n springrefleks, wat maak dat hulle byna loodreg in die lug spring. Meeste gordeldiere wat deur motors raakgery word, sterf nie as gevolg van die aanvanklike botsing nie, maar spring dan teen die kar se onderkant wat noodlottige wonde kan veroorsaak. Dis nie duidelik hoekom die diere hierdie refleks het nie.

Gordeldiere is nagdiere en slaap oordag in gate of tonnels wat hulle self grou. Hierdie gate kan tot 7,5 m diep wees en word baie vinnig gegrou, terwyl die dier nouliks stop om asem te haal; gordeldiere kan tot 15 minute lank ophou met asemhaling, te danke aan gestoorde lug in hul lugpyp. 'n Gordeldier kan tot 20 tonnels in sy tuisgebied hê – 'n area van ongeveer vier hektaar. Hulle tonnels kan verskeie nooduitgange bevat.

Die tonnels word met verskeie ander diere gedeel: buidelrotte, stinkdiere, katoenrotte, graafuile en selfs ratelslange en katoenstertkonyne kan in die tonnels gevind word.

Daar is altesaam 21 gordeldierspesies in agt genera, verdeel in drie sub- of onderfamilies.

Die negebandgordeldier ("Dasypus novemcinctus") is die bekendste van die gordeldiere en het 'n relatief sagte pantser. Ondanks sy naam kan hierdie dier egter enigiets tussen agt en elf gordels besit. 'n Volwasse negebandgordeldier is tussen 40 en 50 cm lank en het 'n gemiddelde massa van 6 kg. Hulle het lang ore met 'n spits snoet; hulle sterte en ledemate is oortrek met pantserbeen. Die negebandgordeldier grou eenvoudige gate met sy groot kloue, wat hy sal deel met ander negebandgordeldiere van dieselfde geslag. Hierdie diere se dieet bestaan hoofsaaklik uit miere, akkedisse, klein slange, insekte, slakke en eiers.

Die negebandgordeldier het 'n aantal miljoen jaar gelede in die Verenigde State voorgekom, maar het ongeveer vyf- tot tienduisend jaar gelede verdwyn. In 1854 het die dier weer sy verskyning in Texas gemaak en is vandag van Suid-Carolina en Florida in die Ooste tot selfs Nebraska in die noorde versprei. Die spesie word egter steeds veral met Texas geassosieer en is 'n gewilde dier daar, as gevolg van sy voorliefde vir miere. Hierdie gordeldier geniet die grootste verspreiding van al sy familielede en word suid so ver as Noord-Argentinië aangetref.

Die reuse-gordeldier ("Priodontes maximus", vroeër "Priodontes giganteus") is, soos sy naam aandui, die grootste van die huidige gordeldiere en kan tot 150 cm lank word en weeg gemiddeld 28 kg. Uitgestorwe gordeldiere wat in die Tersiêre tydperk gelewe het was egter steeds groter: die uitgestorwe reusegordeldiere (genus "Glyptodon") kon so groot soos 'n renoster word, maar het geen verwantskap tot die huidige gordeldiere nie. Vrese dat die reuse-gordeldier se kloue groot skade aanrig wanneer hy soek na termiete het deels daartoe gelei dat die dier oor hul hele verspreiding in die oostelike dele van Suid-Amerika bedreig word.

Kenmerkend van die kaalstertgordeldiere is dat hulle sterte geen pantser het nie, vandaar die idiomatiese benaming van hierdie genus. Die grootste van die kaalstertgordeldiere, die groot kaalstertgordeldier, se verspreidingsgebied is byna so groot as dié van die negebandgordeldier, maar sy bevolkings is baie kleiner. Nes die reuse-gordeldier het hy ook sterk graafkloue aan sy voorpote en lewe hy ook van termiete.

Die beskrywende naam van hierdie soort, wat tot die genus "Tolypeutes" behoort, dui op die diere se vermoë om hulself in 'n volmaakte bol te rol; 'n posisie waarin hulle byna geheel en al onkwesbaar is, behalwe deur aanvalle van die jaguar. Hierdie diere staan ook as "bolitas" bekend, 'n Spaanse benaming wat "klein bal" beteken. Daar is slegs twee spesies bolgordeldiere en hulle verspreidingsbied grens aan mekaar: die gewone bolgordeldier ("T. matacus") word in Suid-Brasilië, Paraguay en Argentinië] aangetref, terwyl die driebandgordeldier ("T. tricinctus") veral in die noordooste van Brasilië lewe.

Baie boere beskou gordeldiere as 'n pes: hulle grou graag in velde waar gewasse geplant word op soek na insekte om te vreet, wat die gewasse beskadig. Hulle vreet egter byna nooit die gewasse self nie, behalwe vir die negebandgordeldier, wat verskeie gewasse vreet, soos grondboontjies, mielies en spanspek. Terselfdertyd word baie van die insekte wat die gordeldiere vreet ook as peste beskou; voor die bevolkings van die reuse-gordeldier drasties gedaal het, was hulle gebruik om blaarsnyermiere in toom te hou, aangesien hierdie insekte se bevolkings reuse getalle kan bereik (sowat 8 miljoen individuele miere) en gewasse geheel en al kan vernietig. Die Noordelike of Middel-Amerikaanse kaalstergordeldier ("C. centralis") is een van min spesies wat nie as 'n pes vir gewasse beskou word nie, alhoewel hulle ook lastige insekte vreet.

Vee trap soms in die gate van gordeldiere, met 'n geswikte enkel of gebreekte been as gevolg, terwyl sommige gordeldiere se tonnels vir 'n swak grondoppervlak sorg, wat dyke en padskouers verswak.

Baie gordeldiere word gejag vir hul vleis en pantser. Die pantser word gebruik om mandjies en sierade te maak wat aan toeriste verkoop word. Verder gebruik inboorlinge van Suid-Amerika die pantser om dakke en grafte te bou. Argentynse inboorlinge gebruik die sterte van sesbandgordeldiere om gereedskap in te dra, terwyl die Boliviaanse behaarde gordeldier se pantser in Bolivia en Chili gebruik word vir musiekinstrumente, sierade, gelukbringers en medisyne vir rumatiek.

Gordeldiere wek die belangstelling van wetenskaplikes vir verskeie redes op. Een hiervan is die feit dat wyfies die inplanting van die embrio vir 'n aantal maande kan vertraag en sy tot 20 maande dragtig kan wees – so lank soos 'n olifant. Daar is al aantekening gemaak van 'n wyfie wat drie jaar na die laaste moontlike datum vir bevrugting geboorte geskenk het. Die wyfie van die negebandgordeldier skenk reëlmatig aan vier identiese kleintjies gebore: die embrio, afkomstig van een sel, verdeel in twee en hierdie twee embrios verdeel dan weer in twee. Hierdie vierling het almal dieselfde geslag en is ook geneties identies, wat van besondere waarde vir genetici is.

'n Ander rede is die feit dat die negebandgordeldier een van min diere is wat vatbaar vir besmetting deur die staafdiertjies van melaatsheid is. Alhoewel die staafdiertjie, of basil, reeds meer as 'n eeu gelede geïsoleer is, het geen wetenskaplike tot dusver daarin geslaag om dit uit 'n kultuur te kweek nie en alle monsters is van menslike pasiënte afkomstig. Die Wêreldgesondheidsorganisasie het jare lank 'n gordeldierkolonie aangehou as 'n bron van die staafdiertjies, om eksperimente uit te voer wat moontlik tot 'n nuwe entstof kan lei: die middels wat tans gebruik word om die siekte te veg dui daarop dat hulle al hoe minder effektief word, aangesien die siekte besig is om immuun teen die middels te raak.

Buiten die mens, het die gordeldier byna geen natuurlike vyande nie. In die verlede is gordeldiere uitgeroei omdat daar geglo was dat hulle die neste van grondvoëls vernietig het; navorsing het bewys dat hierdie nosie vals is. Verder word die dier se dop gebruik om mandjies te maak wat aan toeriste in Texas verkoop word.

Die gordeldier vorm ook deel van die dieet van die inwoners van Latyns-Amerika .



</doc>
<doc id="44978" url="https://af.wikipedia.org/wiki?curid=44978" title="Vlag van Zambië">
Vlag van Zambië

Die nasionale vlag van Zambië is op 24 Oktober 1959 amptelik in gebruik geneem. Die vlag vertoon ’n groen baan met ’n gou adelaar bo-aan die wapperkant en drie vertikale bane in (van die vlagpaalkant) rooi, swart en oranje aan die wapperkant van die vlag.

Die groen kleur op die vlag stel die land se vrugbare grond voor, die rooi stel die bloed voor wat gevlie het in die stryd om vryheid, swart stel die bevolking van Zambië voor en oranje stel die land se koperhulpbronne voor, wat ’n belangrike deel van die Zambiese ekonomie is. Die adelaar bo die drie vertikale bane simboliseer die hoop van die Zambiese volk.

Die vlag het ’n ongewone ontwerp met die onderskeidende tekens wat aan die wapperkant van die vlag is (waar so te sê elke ander nasionale vlag s’n aan die vlagpaalkant of in die skildhoek is). Die vlag is deur die Zambiër, Gabrielle Ellison ontwerp.

Die kleurskema word hieronder gelys:

Tot 1939 is die vlag van die Verenigde Koninkryk ook gebruik as die vlag vir Zambië. In 1939 is daar egter begin om van ’n blou Britse vaandel gebruik te maak waarop die Britse vlag in die skildhoek was en die wapenskild van Zambië op die wapperkant. In 1953 is die vaandel gewysig met ’n ander wapenskild op die wapperkant omdat Noord-Rhodesië saam met Njassaland in ’n Federasie getree het. Met die verkryging van onafhanklikheid in 1964 het Zambië ’n nuwe naam en vlag gekry en in 1996 is klein wysigings (die skakering van groen) aangebring.



</doc>
<doc id="44983" url="https://af.wikipedia.org/wiki?curid=44983" title="V.">
V.

V. is die debuutroman van Thomas Pynchon wat in 1963 gepubliseer is. Dit beskryf die dade van ’n ontslane matroos van die Amerikaanse Vloot met die naam Benny Profane, sy kontak in New York met ’n groep pseudo-boheemse kunstenaars en aanhangers wat as die Whole Sick Crew bekend staan, en die poging van ’n reisiger, Herbert Stencil, om die geheimsinnige entiteit te identifiser wat hy slegs as "V." ken. Dit is benoem vir die Amerikaanse National Book Award.


</doc>
<doc id="44986" url="https://af.wikipedia.org/wiki?curid=44986" title="Australiëdag">
Australiëdag

Australiëdag is die amptelike nasionale dag van Australië. Dit word jaarliks op die 26 Januarie gevier en herdenk die aankoms van die Eerste Vloot te Sydney Cove in 1788.

Australiëdag is 'n amptelike openbare vakansiedag in al die deelstate en gebiede van Australië. Die toekenning van die Orde van Australië en die Australiër van die Jaar word gewoonlik op hierdie dag gedoen en gaan ook gepaard met 'n rede deur die Eerste Minister van Australië.

Alhoewel die dag eers 'n eeu later as Australiëdag bekend sou staan, is daar vieringe op die 26 Januarie opgeteken wat tot 1808. Lachlan Macquarie het die eerste amptelike vieringe van die totstandkoming van Nieu-Suid-Wallis gehou in 1818 op hierdie dag. In 2004 het 'n beraamde 7,5 miljoen mense Australiëdag vieringe dwarsoor Australië bygewoon. Daar word ook oral in Australië burgerskap seremonies gehou vir nuwe Australiërs op hierdie dag.


</doc>
<doc id="44993" url="https://af.wikipedia.org/wiki?curid=44993" title="Krasnodar-krai">
Krasnodar-krai

Krasnodar-krai (Russies: Краснода́рский край, "Krasnodarski krai") is ’n deelgebied van Rusland. Dit lê in die Suidelike Federale Distrik en die hoofstad is Krasnodar.

Krasnodar-krai beslaan die westelike deel van die Voor-Kaukasus en ’n deel van die noordelike hange van die hoof-Kaukasus. Dit grens, regsom vanaf die weste, aan die Oekraïne, waarvan dit geskei word deur die Straat van Kertsj en die See van Azof; Rostof-oblast, Stawropol-krai en Karatsjai-Tsjerkessië, en Georgië se wegbreek-republiek Abchasië. Krasnodar se suidelike grens word gevorm deur Rusland se Swartsee-kus, met die belangrikste hawe (Noworossijsk) en vakansieoord (Sotsji) in dié deel van die land.

Geografies word die krai deur die Koebanrivier in twee dele verdeel: Die suidelike derde, histories bekend as Tsjerkessië, lê in die submediterreense Krim-woudkompleks-ekostreek. Die noordelike twee derdes lê op die Ponticsteppe. Die grootste meer is die Abraoe in die wynstreek Abraoe-Djoerso.

Die bevolking (5 125 221 volgens die 2002-sensus) is gekonsentreer in die Koeban-stroomgebied, wat tradisioneel Kosak-land was. Die Koeban-Kosakke word steeds beskou as ’n belangrike minderheid in die streek. Ander etniese groepe sluit in Armeniërs en Oekraïners en talle kleineres. Volgens die 2002-sensus was daar 33 etniese groepe van meer as 2 000 elk en dit maak dit een van die mees veelrassige deelgebiede in Rusland.


</doc>
<doc id="44994" url="https://af.wikipedia.org/wiki?curid=44994" title="Vlag van Zimbabwe">
Vlag van Zimbabwe

Die nasionale vlag van Zimbabwe is op 18 April 1980 amptelik in gebruik geneem. Die vlag vertoon ’n wit driehoek teen die vlagpaal met ’n rooi vyfpuntige ster en die Voël van Zimbabwe, sewe ewe wye horisontale bane in (van bo na onder) groen, geel, rooi, swart, rooi, geel en groen is aan die wapperkant.

Die Zimbabwiese vlag maak ook van die Pan-Afrika kleure gebruik. Die kleure het elk ’n eie betekenis: groen stel die landbou en die Zimbabwiese platteland voor, geel stel die land se rykdom aan minerale voor, rooi stel die bloed voor wat gevloei het in die stryd om die bevryding van die land, swart stel die erfenis en etnisiteit van die inheemse bevolking voor en wit stel vrede voor.

Die kleure van die vlag van Zimbabwe kan ook teruggelei word na die kleure van die regerende party (ZANU-PF). Daar is nie sekerheid oor die ontwerper van die vlag nie. Dit blyk of die vlag deur ’n regeringskomitee, onder leiding van Richard Hove die vlag voorgestel het maar dat die oorspronklike ontwerp nie die ster of Voël van Zimbabwe as motief gehad het nie. ’n Vliegluitenant in die Rhodesiese Lugmag het blykbaar die uniekheid en geskiedenis van die simbole uitgelig aan die komitee en dit is in die vlag geïnkorporeer.

Van 1890 tot 1892 is die vlag van die Verenigde Koninkryk ook gebruik as die vlag vir Zimbabwe. In 1982 is ’n gewysigde weergawe van die "Union Jack" met die kenteken van die British South Africa Company in die middel van die Jack aanvaar en was in gebruik tot 1923. Toe die land in 1923 as Suid-Rhodesië herdoop is, is weer ’n nuwe vlag aanvaar, hierdie keer ’n blou Britse vaandel met die wapenskild van Suid-Rhodesië op die wapperkant en die "Union Jack" in die skildhoek. In 1953, met die stigting van die Sentraal-Afrikaanse Federasie, is die vlag weer gewysig. Hierdie keer is ’n gekombineerde wapenskild van Suid-Rhodesië, Noord-Rhodesië en Njassaland op die wapperkant aangebring. Na Suid-Rhodesië se ontrekking uit die federasie in 1963, en die hernoeming van die land na Rhodesië, is die vlag weer aangepas. Die vorige wapenskild (dieselfde as die van Suid-Rhodesië) is teruggebring maar die kleur van die vlag is verander na "lugmagblou".

In 1964 het Rhodesië weer ’n nuwe vlag gekry. Hierdie keer het dit gekom om saam met die land se onafhanklikheid van Brittanje te val. Hierdie vlag herinner sterk aan die vlag van Nigerië behalwe dat daar in die wit baan die landswapen van Rhodesië is. Met die aanvang van ’n nuwe politieke bedeling in Rhodesië in die laat 1970’s is die vlag weer verander, hierdie keer weer saam met die naam. Die land is herdoop na Zimbabwe-Rhodesië en die vlag het verander na ’n vierkleur met ’n swart vertikale baan (met die Voël van Zimbabwe in die skildhoek) aan die vlagpaalkant en drie horisontale bane in rooi, wit en groen aan die wapperkant. Die huidige vlag van Zimbabwe is in 1980 aanvaar.

Tot 1939 is die vlag van die Verenigde Koninkryk ook gebruik as die vlag vir Zambië. In 1939 is daar egter begin om van ’n blou Britse vaandel gebruik te maak waarop die Britse vlag in die skildhoek was en die wapenskild van Zambië op die wapperkant. In 1953 is die vaandel gewysig met ’n ander wapenskild op die wapperkant omdat Noord-Rhodesië saam met Njassaland in ’n Federasie getree het. Met die vergryging van onafhanklikheid in 1964 het Zambië ’n nuwe naam en vlag gekry en in 1996 is klein wysigings (die skakering van groen) aangebring.



</doc>
<doc id="44996" url="https://af.wikipedia.org/wiki?curid=44996" title="Perm-krai">
Perm-krai

Perm-krai (Russies: Пе́рмский край, "Permski krai") is ’n deelgebied van Rusland wat op 1 Desember 2005 tot stand gekom het ná die samesmelting van Perm-oblast en die outonome okroeg Komi-Permjak. Dit lê in die Wolga- Federale Distrik en die hoofstad is Perm.

Komi-Permjak het sy outonome status en eie begroting behou tydens die oorgangstydperk van 2006 tot 2008. Die oorgangsfase is deels ingestel omdat Komi-Permjak baie afhanklik was van federale subsidies en ’n skielike beëindiging daarvan sou sy ekonomie kwaai geskaad het.

Perm-krai is in die ooste van die Oos-Europese Vlakte en aan die westerse hange van die Oeralgebergte geleë. Altesaam 99,8% van sy grense lê in Europa en net 0,2% in Asië.

Daar is meer as 29 000 riviere in Perm-krai. Hulle behoort tot die stroomgebied van die Kama-rivier, die grootste tak van die Wolga-rivier, en het ’n totale lengte van meer as 90 000 kilometer.


</doc>
<doc id="44997" url="https://af.wikipedia.org/wiki?curid=44997" title="Reivilo">
Reivilo

Reivilo is 'n klein dorp, 100 km suidwes van Vryburg, in die Noordwesprovinsie van Suid-Afrika. Die dorp was 'n belangrike sentrum van sink- en loodmynbou. 

Die dorpie het as 'n NG Kerkgemeente begin wat in 1883 gestig is. Die oorspronklike naam was Cathcart-Wes wat in 1890 na Klein Boetsap verander is na aanleiding van die Klein-Boetsaprivier wat 30 km suid van die dorp vloei. In 1917 is die plaas Bruitjieshoogte deur die kerk gekoop en in erwe opgemeet. Die naam is tien jaar later verander na Reivilo. Die naam is afgelei van ds AJ Olivier; sy van verkeerd om geskryf.

Bees- en suiwelboerdery is die hoof ekonomiese aktiwiteite. Die dorp het ook 'n groot kaasfabriek gehad.




</doc>
<doc id="44999" url="https://af.wikipedia.org/wiki?curid=44999" title="Gonger">
Gonger

Die term Gonger verwys in die volksgeloof van die Noord-Friese eilande Sylt en Amrum (deelstaat Sleeswyk-Holstein, Duitsland) na 'n soort poltergees. 

Volgens ou verhale vind "onskuldige moordslagoffers" net soos mense, wat grondstene verplaas en land omgeploeg of verwoes het, geen rus in dood en graf nie. Daarnaas keer ook godslasteraars, selfmoordenaars en mense wat hulself vervloek het, as Gongers terug.

Indien 'n seeman op see sterf, keer hy as Gonger terug om sy familie van sy dood in kennis te stel. Hiervoor verrys hy snags in die klere, wat hy op die tydstip van sy afsterwe gedra het, uit sy graf op see en bring 'n besoek aan die huis van sy nakomelinge. Hier blus hy die lig, lê homself op die kombers van 'n slapende en laat 'n spoor van soutwater agter. Hy doen dit oor en oor totdat familielede van die derde en vierde generasie hulle aan hom en sy afsterwe herinner.

Hugo Wolfgang Philipp het die volksverhale oor Gongers in die 1930's in sy toneelstuk "Der Gonger kommt" verwerk. In 2008 en 2009 is twee televisiefilms ("Gonger - Das Böse vergisst nie" en "Gonger 2 - Das Böse kehrt zurück") vervaardig en later ook as DVD-rolprente vrygestel.




</doc>
<doc id="45002" url="https://af.wikipedia.org/wiki?curid=45002" title="Skildery">
Skildery

'n Skildery verwys na kunswerk wat geskep word deur verf, of 'n ander kleurstof, op 'n agtergrond te smeer. Verskeie materiale word gebruik vir die agtergrond, onder meer papier, mure, hout, klei, en beton. Sommige moderne skildery bevat nie-tradisionele materiale soos sand, klei en stukkies papier.


</doc>
<doc id="45003" url="https://af.wikipedia.org/wiki?curid=45003" title="Lys van landname in verskeie tale (A-C)">
Lys van landname in verskeie tale (A-C)

Die meeste lande van die wêreld het verskillende name in verskeie tale. Party lande het ook naamsveranderings weens staatkundige of ander redes ondergaan. Hierdie artikel poog daarin om alle ander bekende name vir alle nasies, lande en oppermagtige (soewereine) state weer te gee. Dit laat geen ruimte vir enige mening omtrent die "oorspronklike", "amptelike", "werklike", of "juiste" benaming vir enige land nie.

Lande word alfabeties deur hul tans bekendste naam in Afrikaans gelys. Elke Afrikaanse naam word opgevolg deur sy tans bekendste eweknie in ander tale, en word ook in alfabetiese volgorde volgens naam en taal gelys (ongeag die uitspraak). Waar geskiedkundige en/of wisselvorms gebruik word, word dit so aangedui. Buitelandse benamings wat met Afrikaans ooreenstem word ook gelys, om die vraag "Hoe heet die naam in...?" te beantwoord.

Die name moet as volg neergepen word: tale wat die Latynse alfabet gebruik, moet as "Naam (taal)" geskryf word, byvoorbeeld, "Afeganistão (Portugees)", en volgens die Afrikaanse alfabetiese volgorde gelys word. Tale wat ander skrifstelsels gebruik, moet as "Verlatynsing – oorspronklike skrif (taal)" uitgedruk word, byvoorbeeld "Argentine - אַרגענטינע (Jiddisj)", en ook volgens die Latynse skryfstelsel in alfabetiese volgorde verskyn.

Vanweë die grootte word hierdie artikel in vier dele verdeel:
Inhoudsopgawe: A — B — C



</doc>
<doc id="45004" url="https://af.wikipedia.org/wiki?curid=45004" title="Lys van landname in verskeie tale (D-I)">
Lys van landname in verskeie tale (D-I)

Die meeste lande van die wêreld het verskillende name in verskeie tale. Party lande het ook naamsveranderinge weens staatkundige of ander redes ondergaan. Hierdie artikel poog daarin om alle ander bekende name vir alle nasies, lande en oppermagtige (soewereine) state weer te gee. Dit laat geen ruimte vir enige mening omtrent die "oorspronklike", "amptelike", "werklike", of "juiste" benaming vir enige land nie. 

Lande word alfabeties deur hul tans bekendste naam in Afrikaans gelys. Elke Afrikaanse naam word opgevolg deur sy tans bekendste eweknie in ander tale, en word ook in alfabetiese volgorde volgens naam en taal gelys (ongeag die uitspraak). Waar geskiedkundige en/of wisselvorms gebruik word, word dit so aangedui. Buitelandse benamings wat met Afrikaans ooreenstem word ook gelys, om die vraag "Hoe heet die naam in...?" te beantwoord.

Die name moet as volg neergepen word: tale wat die Latynse alfabet gebruik, moet as "Naam (taal)" geskryf word, byvoorbeeld, "Afeganistão (Portugees)", en volgens die Afrikaanse alfabetiese volgorde gelys word. Tale wat ander skrifstelsels gebruik, moet as "Verlatynsing - oorspronklike skrif (taal)" uitgedruk word, byvoorbeeld "Argentine - אַרגענטינע (Jiddisj)", en ook volgens die Latynse skryfstelsel in alfabetiese volgorde verskyn.

Vanweë die grootte word hierdie artikel in vier dele verdeel:
Inhoudsopgawe: D — E — F — G — H — I



</doc>
<doc id="45005" url="https://af.wikipedia.org/wiki?curid=45005" title="Lys van landname in verskeie tale (J-P)">
Lys van landname in verskeie tale (J-P)

Die meeste lande van die wêreld het verskillende name in verskeie tale. Party lande het ook naamsveranderinge weens staatkundige of ander redes ondergaan. Hierdie artikel poog daarin om alle ander bekende name vir alle nasies, lande en oppermagtige (soewereine) state weer te gee. Dit laat geen ruimte vir enige mening omtrent die "oorspronklike", "amptelike", "werklike", of "juiste" benaming vir enige land nie. 

Lande word alfabeties deur hul tans bekendste naam in Afrikaans gelys. Elke Afrikaanse naam word opgevolg deur sy tans bekendste eweknie in ander tale, en word ook in alfabetiese volgorde volgens naam en taal gelys (ongeag die uitspraak). Waar geskiedkundige en/of wisselvorms gebruik word, word dit so aangedui. Buitelandse benamings wat met Afrikaans ooreenstem word ook gelys, om die vraag "Hoe heet die naam in...?" te beantwoord.

Die name moet as volg neergepen word: tale wat die Latynse alfabet gebruik, moet as "Naam (taal)" geskryf word, byvoorbeeld, "Afeganistão (Portugees)", en volgens die Afrikaanse alfabetiese volgorde gelys word. Tale wat ander skrifstelsels gebruik, moet as "Verlatynsing - oorspronklike skrif (taal)" uitgedruk word, byvoorbeeld "Argentine - אַרגענטינע (Jiddisj)", en ook volgens die Latynse skryfstelsel in alfabetiese volgorde verskyn.

Vanweë die grootte word hierdie artikel in vier dele verdeel:
Inhoudsopgawe: J — K — L — M — N — O — P



</doc>
<doc id="45010" url="https://af.wikipedia.org/wiki?curid=45010" title="Lancashire">
Lancashire

Lancashire (uitgespreek /ˈlæŋkəʃər/, soms ook /ˈlæŋkəʃɪər/) is 'n nie-metropolitaanse graafskap in die noordweste van Engeland. Die seremoniële graafskap het 'n bevolking van 1 490 500 wat van Lancashire die agtste grootste graafskap volgens bevolkingstal maak.

Lancashire is een van Engeland se historiese graafskappe en genoem na die stad Lancaster. Soms word na die graafskap ook as "County of Lancaster" (Graafskap Lancaster) verwys. Die graafskapsraad van Lancashire het sy setel tans egter in Preston. Daarnaas word ook "Royal Mail" (die Koninklike Posdiens) se afkorting "Lancs" gebruik om na die graafskap te verwys. Die graafskap se bewoners word in Engels "Lancastrians" genoem.

Die geskiedenis van Lancashire strek terug tot sy stigting in die 12de eeu. In die "Domesday Book" van 1086 word sommige dele van die huidige graafskap by Yorkshire gereken. Die land wat "Inter Ripam et Mersam" of "tussen die Ribble- en Mersey-riviere" geleë was, het vir belastingdoeleindes deel uitgemaak van Cheshire. Toe die aanvanklike grense van die nuwe graafskap afgebaken was, het dit aan Cumberland, Westmorland, Yorkshire en Cheshire gegrens.

Lancashire het gedurende die nywerheidsomwenteling tot een van Engeland se vernaamste nywerheids- en handelsentrums ontwikkel. Enkele honderd tekstielmeule en myne is in die graafskap gevestig. In die 1830's is sowat 85 persent van alle katoen, wat wêreldwyd vervaardig is, in Lancashire verwerk. Preston, Accrington, Blackburn, Bolton, Rochdale, Oldham, Chorley, Darwen, Nelson, Colne, Burnley en Wigan was in dié tyd belangrike sentrums van die katoenbedryf, terwyl Blackpool 'n gewilde toeristesentrum vir die werkersgesinne van Lancashire geword het.

As deel van administratiewe hervorming is Lancashire se grense in 1974 ingrypend verander nadat Liverpool en Manchester met hul onmiddellike omgewings deel van die metropolitaanse graafskappe Merseyside en Groter Manchester geword het, terwyl gebiede in die noordelike Lake District, waaronder die Furness-skiereiland en Cartmel, by Cumbria ingesluit is. Die huidige graafskap grens aan Cumbria, Groter Manchester, Merseyside en Noord- en Wes-Yorkshire. Die Hertogdom van Lancaster ("Duchy of Lancaster") oefen die regte van die Kroon in die gebied uit wat as "County Palatine of Lancaster" bekend staan en die graafskappe Lancaster, Groter Manchester en Merseyside insluit.



</doc>
<doc id="45011" url="https://af.wikipedia.org/wiki?curid=45011" title="Lys van landname in verskeie tale (R-Z)">
Lys van landname in verskeie tale (R-Z)

Die meeste lande van die wêreld het verskillende name in verskeie tale. Party lande het ook naamsveranderinge weens staatkundige of ander redes ondergaan. Hierdie artikel poog daarin om alle ander bekende name vir alle nasies, lande en oppermagtige (soewereine) state weer te gee. Dit laat geen ruimte vir enige mening omtrent die "oorspronklike", "amptelike", "werklike", of "juiste" benaming vir enige land nie. 

Lande word alfabeties deur hul tans bekendste naam in Afrikaans gelys. Elke Afrikaanse naam word opgevolg deur sy tans bekendste eweknie in ander tale, en word ook in alfabetiese volgorde volgens naam en taal gelys (ongeag die uitspraak). Waar geskiedkundige en/of wisselvorms gebruik word, word dit so aangedui. Buitelandse benamings wat met Afrikaans ooreenstem word ook gelys, om die vraag "Hoe heet die naam in...?" te beantwoord.

Die name moet as volg neergepen word: tale wat die Latynse alfabet gebruik, moet as "Naam (taal)" geskryf word, byvoorbeeld, "Afeganistão (Portugees)", en volgens die Afrikaanse alfabetiese volgorde gelys word. Tale wat ander skrifstelsels gebruik, moet as "Verlatynsing - oorspronklike skrif (taal)" uitgedruk word, byvoorbeeld "Argentine - אַרגענטינע (Jiddisj)", en ook volgens die Latynse skryfstelsel in alfabetiese volgorde verskyn.

Vanweë die grootte word hierdie artikel in vier dele verdeel:
Inhoudsopgawe: R — S — T — U — V — W — Y — Z



</doc>
<doc id="45012" url="https://af.wikipedia.org/wiki?curid=45012" title="Merseyside">
Merseyside

Merseyside (uitgespreek /ˈmɜrzisaɪd/) is 'n metropolitaanse graafskap in die noorde van Engeland, in die Verenigde Koninkryk. Die graafskap grens aan Lancashire, Groter Manchester en Cheshire. 

Merseyside het 'n geskatte bevolking van 1 416 800 in 2017 gehad en is dus die 9de grootste graafskap in die land.


</doc>
<doc id="45013" url="https://af.wikipedia.org/wiki?curid=45013" title="Cheshire">
Cheshire

Cheshire (uitgespreek /ˈtʃɛʃɚ/) is 'n graafskap in die noorde van Engeland, in die Verenigde Koninkryk. Die graafskap grens aan Merseyside, Groter Manchester, Derbyshire, Staffordshire, Shropshire en grens aan Flintshire en Wrexham in Wallis. Cheshire het 'n bevolking van 1 028 600 in 2011 gehad en is dus die 19de grootste graafskap in die land.


</doc>
<doc id="45018" url="https://af.wikipedia.org/wiki?curid=45018" title="Hunne">
Hunne

Die Hunne was 'n groep landelike nomade wat, na hul verskyning oorkant die Wolga, omstreeks 370 v.C. na Europa getrek het, en 'n enorme ryk in Europa opgebou het. Sedert De Guignes hulle met die Xiongnu verbind het, wat naamlik die noordelike bure van China was driehonderd jaar tevore, is aansienlike geleerde ondersoeke na sodanige verband geloods. Daar bestaan egter steeds geen getuienis vir 'n direkte verband tussen die Xiongnu en die Hunne nie. Die verwantskappe van die taal van die Hunne was eeuelank die onderwerp van debat. Die toonaangewende huidige teorie voer aan dat dit 'n Turkse taal was. Verskeie ander tale was egter binne die Hunse "pax" in gebruik, insluitend Oos-Germaans. Die Hunne se militêre tegniek het hoofsaaklik bestaan uit berede boogskuttery. 

Die Hunne mog die stimulus wees vir die Groot migrasie, 'n bydraende faktor tot die ineenstorting van die Romeinse ryk. Hulle het 'n verenigde ryk gevorm onder Attila die Hun, wat in 453 n.C. gesterf het; hulle ryk het verbrokkel in die daaropvolgende jaar. Hulle afstammelinge, of opvolgers met verwante name, is opgeteken in aanliggende bevolkings na die suide, ooste en weste, as besetters van dele van Oos-Europa en Sentraal-Asië, ongeveer van die 4de eeu tot die 6de eeu n.C. Wisselvorme van die Hunse naam is in die Kaukasus aangeteken tot die 8ste eeu.

Alle oorblywende verslae is opgestel deur vyande van die Hunne, en geeneen beskryf die Hunne as aantreklik in terme van moraliteit of gelaatstreke nie. 

Jordanes, 'n Goot, wat berig uit Italië in 551 n.C., 'n eeu na die val van die Hunse ryk, beskryf die Hunne as 'n "ras van woestaards, wat eerstens in die moerasse tuis was, - 'n verdwergde, vuil en bekrompe stam, kwalik menslik, en sonder enige taal behalwe een wat kwalik 'n ooreenkoms met menslike spraak getoon het.

Jordanes het ook Priscus se beskrywing van Attila die Hun aangehaal, wat naamlik die keiser van die Hunne was van 434 tot 453 n.C.: "Kort van statuur, met 'n breë bors en groot kop; sy oë was klein, sy baard dun en gepeper met grys; en sy neus was plat, en sy vel was gekleurd, aanduidend van sy afkoms."


</doc>
<doc id="45026" url="https://af.wikipedia.org/wiki?curid=45026" title="Nylrivier">
Nylrivier

Die Nylrivier (Amharies: አባይ ወንዝ, "ʿAbbai"; Arabies: النيل, "an-Nīl"; Engels: "Nile"; Kopties: ⲫⲓⲁⲣⲱ, "P(h)iaro") is 'n groot noord-vloeiende rivier in Afrika. Die rivier, met 'n lengte van 6 650 km (4 132 myl), word algemeen beskou as die langste rivier in die wêreld. Dit is egter omstrede (en nog nie duidelik nie) of hy nie na die Amasonerivier as die tweede langste rivier gerangskik moet word nie.

Die oorsprong van die Nyl was lank onbekend. In die 19de eeu is die Victoriameer vir die eerste keer deur John Hanning Speke as die bron geïdentifiseer. Maar ná verdere ondersoek is bevind dat die kleiner Tanameer verantwoordelik is vir meer as 80% van die water wat in die Nyl vloei. Voor die tyd het verskeie verkenningstogte gepoog om die oorsprong op te spoor, onder wie David Livingstone. Sedert 2005 word egter aangeneem dat die oorsprong in die Nasionale Park Nyungwe Forest in Rwanda lê en via die Rukarara- en Kagerarivier na die Victoriameer loop. Die nuwe inligting maak die rivier 107 km langer as voorheen geskat.

Die Nylrivier ontspring as die Blou Nyl in Ethiopië in die Tanameer, en as die Wit Nyl in die Victoriameer. Die meer is tussen die drie lande Uganda, Kenia en Tanzanië geleë. Die Wit Nyl vloei dan van hier via Soedan, waar die twee takke in die hoofstad Khartoem bymekaarkom. Daarna vloei die rivier deur Egipte in die noorde, om ten slotte in 'n ruim delta in die Middellandse See uit te mond.

Die Nylrivier vloei deur die volgende lande: Burundi, Kongo (DRK), Egipte, Eritrea, Ethiopië, Kenia, Rwanda, Soedan, Suid-Soedan, Tanzanië en Uganda, asook deur die volgende stede: Jinja, Joeba, Khartoem en Kaïro.

Die Nyl – waarskynlik 'n afleiding van die Griekse woord "Neilos" (Latyn: "Nilus"), wat weer 'n verbastering is van die Semitiese woord "Nahal" (letterlik "rivierdal" of "rivier") – is deur die ou Egiptenare net tot waar die Bahr el Ghazal in die hoofrivier invloei, verken. Hulle het die rivier Ar (of Aur) genoem, na aanleiding van die swart kleur van die silk, en dit as ’n godheid beskou.

Hulle het ook die Blou Nyl geken en het vermoed dat die oorsaak van die periodieke oorstromings in die somerreëns in die huidige Ethiopië gesoek moes word. Die Griekse reisiger en skrywer Herodotos (ca. 485-430 v.C.) het die rivier tot by Olifanto, naby Aswan, bevaar, terwyl Ptolemaeus (87-150) die Nyl vir die eerste keer op 'n kaart geteken het.

Hoewel foutief, was sy werk tot in die 19de eeu die enigste beskikbare inligting. Van die 17de eeu af is daar gereeld gepoog om die Nyl in kaart te bring en die bronne te bepaal. In 1631 het Pedro Paez (1564–1622), 'n Spaanse Jesuïet, daarin geslaag om die oorsprong van die Blou Nyl te vind.

Die Engelse ontdekkingsreisiger John Hanning Speke (1827–1864) het in 1858 'n meer ontdek wat hy na die destydse Britse koningin, Victoria, genoem het. Vier jaar later het hy saam met sy landgenoot James Augustus Grant (1827–1892) die Kagerarivier ontdek, wat volgens hulle die grootste rivier was wat in die Victoriameer uitgemond het.

Onsekerheid hieroor het lank voortgeduur, maar hulle vermoedens is later bevestig, onder andere deur die beroemde ontdekkingsreisiger Sir Henry Morton Stanley.

Vanweë gereelde oorstromings het die Nyl ’n smal strook silk op albei oewers agtergelaat. Aanvanklik het die oewerbewoners hulle beperk tot die saai van saad in die modder, maar met verloop van tyd is die oorstroomde rivieroewers deur natuurlike walle in bekkens verdeel. As die watervlak hoog was, is die rivierwater deur kanaaltjies gelei, en hierdie tegniek het bekend gestaan as bekkenbesproeiing.

Oor ’n tydperk van ses tot ag weke is die water vasgekeer, waarna die grand voldoende deurdrenk en vrugbaar genoeg was vir 'n nuwe oes. Hierdie metode, wat nog in dele van Suid-Egipte toegepas word, lewer net een oes per jaar en die boere is volkome afhanklik van die jaarlikse oorstroming. Sedert die einde van die 19de eeu het die aanleg van studamme permanente besproeiing moontlik gemaak. In 1912 is die eerste Aswandam gebou en in 1971 is die Hoërdam van Aswan (Sadd Al Ali) in gebruik geneem, wat permanente besproeiing in feitlik die hele Egipte moontlik gemaak het.

Die dam by Idfina in die Nyldelta is hoofsaaklik gebou om tydens droogteperiodes te verhinder dat die seewater die land binne dring. In Soedan is die bevolking nie geheel en al van die Nylwater afhanklik nie, omdat die suide 'n redelike goeie reënneerslag het. Bekkenbesproeiing kom nog wel verspreid voor, maar in die meeste gebiede word die water deur kragtige dieselpompe tot op die lande gepomp.

Daar is in 1925 met permanente besproeiing in Soedan begin toe die Sennardam in die Blou Nyl gebou is; hierdeur kon die Gezira-vlakte bevloei word. By Khartoem is die Wit Nyl-dam later gebou en ook buite Egipte en Soedan is daar met groot waterprojekte begin. Die Owen Falls-dam is in Uganda in die Wit Nyl gebou op die plek waar die rivier die Victoriameer verlaat.

Reeds sedert die begin van die sewentigerjare het dit geblyk dat daar groot gevare verbonde is aan die bou van studamme. Die Aswandam, wat al die Nylwater in Egipte beheer, dreig om die eeueoue natuurlike ekostelsel te ontwrig. Slik hoop in die studam op en bereik nie meer landerye nie, wat meebring dat die boere kunsmis moet gebruik.

Ongewenste plant- en dieresoorte het as gevolg hiervan ontwikkel (onder meer die bilharziaparasiet, wat 'n ernstige ingewandsiekte veroorsaak, en ruspes, wat die katoenoeste opvreet) en bestrydingsmiddele moes ten duurste aangekoop word. Vanweë die min voedingstowwe in die water en die afname in die suurstofgehalte vanweë die skadelike plantegroei is die visserybedryf ook geraak.

Oor die algemeen is die Nyl in Soedan en Egipte maklik bevaarbaar, veral sedert die water met behulp van die dam me gereguleer word. Veral in Soedan is die skeepvaart van groot belang, insonderheid as die watervlak hoog is en baie paaie onder water is.





</doc>
<doc id="45030" url="https://af.wikipedia.org/wiki?curid=45030" title="Stawropol-krai">
Stawropol-krai

Stawropol-krai (Russies: Ставропо́льский край, "Stawropolski krai") is ’n deelgebied van Rusland. Dit lê in die Noord-Kaukasiese Federale Distrik en die hoofstad is Stawropol.

Die krai beslaan die sentrale deel van die voorgebied van die Kaukasus-gebergte en die grootste deel van die noordelike hange van die berge. Dit grens aan Rostof-oblast, Krasnodar-krai, Kalmikië, Dagestan, Tsjetsjnië, Noord-Ossetië, Kabardino-Balkarië en Karatsjai-Tsjerkessië.

Die bevolking was volgens die 2002-sensus 2 735 139 en is gekonsentreer in die stroomgebiede van die Koeban- en die Koema-rivier wat tradisioneel Kosak-land was. Die Koeban-Kosakke word steeds beskou as ’n belangrike minderheid in die streek. Ander groepe sluit in Russe (81,6%), Armeniërs (5,4%), wat hulle sedert die laat 18de eeu hier gevestig het, en nog meer as honderd ander.

Besproeide landerye kom wydverspreid voor. Aan die begin van 2001 was daar 3 361 km besproeiingskanale. Van die belangrikstes is:


</doc>
<doc id="45031" url="https://af.wikipedia.org/wiki?curid=45031" title="Primorski-krai">
Primorski-krai

Primorski-krai (Russies: Примо́рский край, "Primorski krai"), ook bekend as Primorje (Примо́рье), is ’n deelgebied van Rusland. Dit lê in die Verre-Oosterse Federale Distrik en die hoofstad is Wladiwostok. "Primorski" beteken "maritiem" en daar word soms na die krai verwys as die Maritieme Provinsie.

Die lengte van Primorje se grens is 3 000 km, waarvan die see 1 350 km uitmaak. Die gebied grens aan China, Noord-Korea en die See van Japan. Dit is die mees suidoostelike gebied van Rusland. Die grootste deel is bergagtig en sowat 80% bestaan uit woude. Die hoogste punt is Berg Anik, wat 1 933 meter hoog is.

’n Deel van die laagland om die grootste meer in die Russiese Verre-Ooste, die Chanka, bestaan uit woudagtige steppe.

Primorski-krai het ’n groot verskeidenheid diere. Van die diere wat daar aangetref word, is die Siberiese tier ("Panthera tigris altaica"), Oessoeri-swartbeer ("Ursus thibetanis"), Amoer-luiperd ("Panthera pardus orientalis"), Eurasiese rooikat ("Lynx lynx"), Mantsjoeryse takbok ("Cervus elaphus xanthopygos"), Siberiese muskushert ("Moschus moschiferus"), sabeldier ("Martes zibellina"), swartreier ("Ciconia nigra"), Japannese spreeu ("Sturnia philippensis") en veel meer. Van die 690 voëlspesies wat in die voormalige Sowjetunie aangetref is, kom 350 in Promorje voor.

Die eerste inwoners van Primorski-krai het 50 000 tot 60 000 jaar gelede tydens die Paleolitiese Tydperk in die gebied gewoon. Van 698 tot 926 het die Koreaanse koninkryk van Balhae Noord-Korea, Mantsjoerye en Primorje beslaan.

Van 1115 tot 1234 is die suidelike deel van die hedendaagse Russiese Verre Ooste deur ’n magtiger volk bewoon – die Jin-dinastie. Vee, landbou en later metallurgie was hul vernaamste ekonomiese bates. Dié dinastie het tot ’n einde gekom met die Mongoolse Ryk se inval van die gebied onder Djengis Khan. Al die stede en hawens is verwoes en die meeste van die bevolking is óf vermoor óf het slawe geword.

Die Russiese Ryk het die gebied daarna oorgeneem en die Russe het al hoe verder oos uitgebrei. Dit het die Russe in kontak gebring met die Qing-dinastie. Volgens die Verdrag van Nertsjinsk van 1689, wat die twee lande se grense vasgestel het, het die gebied suid van die Stanowoi-berge, insluitende Primorje, aan die Qing-ryk behoort. Toe die ryk later in die tweede helfte van die 19de eeu verswak, het Rusland in die gebied begin uitbrei. In 1858 is die stede Chabarofsk en Blagowesjtsjensk gestig.

In 1858 en 1860 is twee verdrae met China gesluit wat die grens tussen die twee lande suid na die Amoer- en die Oessoeri-rivier verskuif het en Rusland het volle beheer oor Primorje gekry.

Teen die einde van die 19de eeu het die ekonomie ’n hupstoot gekry danksy die steenkoolmynbedryf en die uitvoer van hout en vis. In die Sowjet-tyd het die klem geskuif na swaar nywerheid, veral mynbou en vissery. In die 1970's het wetenskaplike instellings toegeneem, veral in Wladiwostok. Die stad beskik tans oor verskeie groot navorsingsinstellings vir veral biologie, landbou en wetenskap.

Die bevolking volgens die 2002-sensus was 2 071 210. Weens sy geografiese ligging het Primorje nie net ’n groot verskeidenheid etniese Russe nie, maar ook Koreaanse, Duitse, Boerjatiese, Nanai-, Orotsj- en Taz-minderhede.


</doc>
<doc id="45032" url="https://af.wikipedia.org/wiki?curid=45032" title="Jonas Lie">
Jonas Lie

Jonas Lauritz Idemil Lie (*6 November 1833 in Modum; † 5 Julie 1908 in Stavern) is een van die beduidendste skrywers en dramatici van die sogenaamde Goue Tydperk van die Noorse literatuur in die 19de eeu. Saam met Bjørnstjerne Bjørnson, Alexander Kielland en Henrik Ibsen staan hy as een van die "Vier Groot Skrywers" van Noorweë bekend wat 'n beduidende rol in die literêre realisme gespeel het.

Lie het as die seun van 'n beampte in Tromsø grootgeword en van 1851 tot 1858 'n akademiese opleiding aan die Fakulteit Regsgeleerdheid van die Koninklike Frederik-universiteit te Kristiania (tans Oslo) gevolg. Ná die voltooiing van sy studies het hy tussen 1859 en 1869 as advokaat in Kongsvinger gepraktiseer.

In 1866 het hy met sy digbundel "Digte" bekendheid verwerf. Vervolgens het hy sy beroep opgegee om as joernalis te werk. Die novella "Den Fremsynte", wat in 1870 verskyn het, het hom finansieel onafhanklik gemaak. Gedurende 'n reis na die Poolgebied, wat hy in 1871 onderneem het, het hy 'n reeks volksverhale, "Fortællinger og Skildringer fra Norge", geskryf. Met die roman "Tremasteren Fremtiden" het Lie een jaar later ook internasionale sukses behaal.

In 1871 het Lie hom in Italië gevestig waar hy tot 1874 gebly het. Die reise, wat hy in dié land onderneem het, is deur die Noorse regering geborg. In 1873 het sy verhaal "Fanfulla" ontstaan.

Ná sy terugkeer na Noorweë het die Noorse parlement, die Storting, 'n eresalaris aan Lie toegeken. Die verhaal "Antonio Banniera" en die gedig "Faustina Strozzi", wat albei in 1875 ontstaan het, was nog sterk deur sy verblyf in Italië beïnvloed.

Vanaf die laat 1870's het Lie eers in Noord-Duitsland en daarna in Beiere gebly. Hier het hy die somers meestal in Berchtesgaden deurgebring, die winters in Parys. Nadat hy reeds in 1882 vir 'n kort tyd na Noorweë teruggekeer het, het Lie hom in 1893 vir goed in Holskogen naby Kristiansund gevestig.

Lie het sy eerste literêre sukses met sy lewendige beskrywings van natuur en mense in Noord-Noorweë behaal. Dit was veral sy vriend Bjørnstjerne Bjørnson wat hom aangemoedig het om 'n literêre loopbaan te volg en sy werk steeds bevorder het. Lie se latere werke, wat deur 'n duidelik impressionistiese verhaaltegniek en mistiese tendense gekenmerk word, het aan sosiale konfikte 'n demoniese karakter gegee. Daarenteen het sy sprokies onder die invloed van die Nuwe Romantiek gekom.

Skrywers soos die Duitse Nobelpryswenner Thomas Mann en die Deense impressionis Herman Bang het Lie later as een van hul beduidendste literêre invloede genoem.


</doc>
<doc id="45033" url="https://af.wikipedia.org/wiki?curid=45033" title="Mordowië">
Mordowië

Die Republiek van Mordowië (Russies: Респу́блика Мордо́вия, "Respoeblika Mordowija"; Moksja/Erzia: Мордовия Республикась) is ’n republiek (’n deelgebied) van Rusland.

Die republiek is geleë in die oostelike deel van die Oos-Europese Vlakte van die Russiese Federasie. Die westelike deel lê op die Oka-Don-vlakte en die oostelike en sentrale deel op die Wolga-hoogland.

Die gebied is 26 200 km² groot en grens aan Nizjni Nowgorod-oblast, Tsjoewasjië, Oeljanofsk-oblast, Penza-oblast en Rjazan-oblast. Daar is sowat 114 riviere en 500 mere in Mordowië. Die belangrikste riviere sluit in die Alatir, Issa en Moksja.

Volgens die 2002-sensus maak Russe 60,8% van die bevolking uit en etniese Mordwiniërs 31,9%. Die Mordwiniërs is ’n Finse groep wat twee verwante tale, Moksja en Erzia, praat. Ander groepe sluit in Tartare, Oekraïners en talle kleiner groepe.

Die vroegste tekens van menslike lewe in die gebied is uit die Neolitiese Tydperk. Fins-Oegriese Mordwiniërs word genoem in bronne uit die 6de eeu. Later het hulle onder die invloed van Wolga-Bulgarye en Kiëf-Roes gekom.

In die 13de eeu het die Mongole groot dele van Oos-Europa ingeneem en die khanaat van die Goue Horde in 1241 gestig wat Mordowië ingesluit het. Die Goue Horde het in 1430's verbrokkel en sommige Mordwiniërs het burgers van die Khanaat van Kazan geword, terwyl ander by Moskowië geïntegreer is.

Toe Iwan die Verskriklike die Khanaat van Kazan in 1552 verower, het die gebied deel van Rusland geword. Baie Mordwiniërs het gerussifiseer, maar die Mordwiniese kultuur het in landelike gebiede behoue gebly. In die 1700's het hulle die Latynse alfabet gebruik, maar sedert die middel 1800's word die Cyrilliese alfabet gebruik.

Ná die Russiese Rewolusie van 1917 het Mordowië deel van die Sowjetunie geword en in 1925 is outonome distrikte en dorpsrade in die gebied gestig. Die outonome distrik van die Mordwiniërs is in 1928 gestig. In 1930 het dit die hoër status van outonome gebied gekry en op 20 Desember 1934 is die Outonome Sosialistiese Sowjetrepubliek van Mordowië gestig.

Ná die verbrokkeling van die Sowjetunie in 1991 het die Morwiniërs hulself verklaar tot die Republiek van Mordowië en deel van die Russiese Federasie gebly. Dit bestaan in sy huidige vorm sedert 25 Januarie 1994.


</doc>
<doc id="45034" url="https://af.wikipedia.org/wiki?curid=45034" title="Karatsjai-Tsjerkessië">
Karatsjai-Tsjerkessië

Die Republiek van Karatsjai-Tsjerkessië (Russies: Карача́ево-Черке́сская респу́блика, "Karatsjaewo-Tsjerkesskaja Respoeblika"; Karatsjai-Balkaries: Къарачай-Черкес Республика; Kabardies: Къэрэшей-Шэрджэс Республикэ) is ’n republiek (’n deelgebied) van Rusland.

Die republiek is 14 100 km² groot en grens aan Krasnodar-krai, Kabardino-Balkarië, Stawropol-krai en Georgië. Daar is sowat 130 mere. Van die belangrikste riviere is die Aksaoet, Bolsjaja Laba, Koeban en Koema. Sowat 80% van die landskap is bergagtig. Die hoogste punt is Berg Elbroes, wat 5 642 m hoog is.

Van Karatsjai-Tsjerkessië se belangrikste natuurlike hulpbronne sluit in goud, steenkool en klei.

Die Karatsjai-Tsjerkessiese Outonome Oblast is op 12 Januarie 1922 gestig. In 1926 is dit opgedeel in die Karatsjai- Outonome Oblast en die Tsjerkessiese Nasionale Distrik. Laasgenoemde se status is in 1928 verhoog tot dié van outonome oblast. In 1943 is die Karatsjai- Outonome Oblast afgeskaf en sy mense na Kazachstan en Oezbekistan verban nadat hulle beskuldig is van samewerking met die Nazi's. Die grootste deel van die streek is verdeel tussen Stawropol-krai en Georgië.

Die oorblywende deel, wat deur Tsjerkessiërs bewoon is, was bekend as die Tsjerkessiese Outonome Oblast tot op 9 Januarie 1957, toe dit weer die Karatsjai-Tsjerkessiese Outonome Oblast met sy vorige grense geword het ná die rehabilitasie van die Karatsjai. Op 3 Julie 1991 is die outonome oblast verhef tot die Outonome Sosialistiese Sowjet-republiek van Karatsjai-Tsjerkessië. Met die verbrokkeling van die Sowjetunie in Desember 1992 is die woorde "Outonome Sosialistiese Sowjet-" uit die naam gelaat.

Volgens die 2002-sensus is die grootste bevolkingsgroep die Karatsjais (38,5%), gevolg deur die Russe (33,6%) en die Tsjerkessiërs (11,3%).

Die republiek is bekend as die tuiste van, toe dit gebou is, die grootste teleskoop ter wêreld, ’n baie groot radioteleskoop (600 meter in deursnee), en die Spesiale Astrofisiese Sterrewag van die Russiese Akademie vir Wetenskap. Albei is geleë aan die oewers van die Zelentsjoek-rivier, tussen die dorpe Zelentsjoekskaja en Archiz.


</doc>
<doc id="45035" url="https://af.wikipedia.org/wiki?curid=45035" title="Tequixquiac">
Tequixquiac

Tequixquiac is die munisipaliteit van die hoofstede van Santiago Tequixquiac geleë in die noordoostelike deel van die toestand van Meksikostad in Meksiko, alhoewel beide is algemeen bekend staan as Tequixquiac. Die dorp is geleë op 'n noordelike pas wat uit die vallei van Mexiko voer en lê sowat 280 km noord-oos van die hoofstad van Toluca. Hierdie naam is afkomstig van Nahuatl en beteken "plek van die natriumbicarbonaat water".


</doc>
<doc id="45036" url="https://af.wikipedia.org/wiki?curid=45036" title="Francesco Totti">
Francesco Totti

Francesco Totti (gebore 27 September 1976 in Rome) is 'n Italiaanse sokkerspeler. Hy het as aanvallende middelvelder vir die klub AS Roma gespeel. Hy het ook vir die Italiaanse nasionale sokkerspan uitgedraf en het sy span in 2006 gehelp om die wereldbeker te verower.

Vir die Italiaanse Nasionale Sokkerspan:


</doc>
<doc id="45037" url="https://af.wikipedia.org/wiki?curid=45037" title="Dagestan">
Dagestan

Die Republiek van Dagestan (Russies: Респу́блика Дагеста́н, "Respoeblika Dagestan") is ’n republiek (’n deelgebied) van Rusland. Dit is die grootste republiek in die Noord-Kaukasus wat grootte en bevolking betref.

Die woord "Dagestan" beteken "land van berge". Dit word in die Arabiese alfabet geskryf as داغستان.

Dagestan is in die Noord-Kaukasiese berge geleë. Dit is die mees suidelike gebied van Rusland. Dit is 50 300 km² groot en grens aan Kalmikië, Tsjetsjnië, Stawropol-krai, Azerbeidjan, Georgië en die Kaspiese See.

Die grootste deel bestaan uit berge en die hoogste punt is Berg Bazardjoezi, wat 4 466 meter hoog is. Daar is sowat 1 800 riviere, waarvan die belangrikstes die Soelak, Samoer en Terek is.

Vanweë die berge wat reis en kommunikasie bemoeilik, is die republiek etnies uiteenlopend. Anders as in die res van Rusland groei die bevolking vinnig. Volgens die 2002-sensus maak Avars, Dargins Tabasaranins en Lezgins 80% van die bevolking uit, Koemiks en Nogai 15% en Russe 4% en Rutuls 1%. Daar is ook talle ander groepe. Ondanks die etniese verskeidenheid is sowat 95% van die bevolking Moslems.

Die taal wat die meeste gepraat word, is Russies, maar meer as 30 plaaslike tale word ook gepraat.

Die volgende sektore word onderskei:

Van die belangrikste produkte wat vervaardig word, is kos, krag, olie, masjiene, chemiese stowwe en instrumente. Vis, wyn, brandewyn en vrugte is van die belangrikste landbouprodukte.



</doc>
<doc id="45041" url="https://af.wikipedia.org/wiki?curid=45041" title="Chakassië">
Chakassië

Die Republiek van Chakassië (Russies: Респу́блика Хака́сия, "Respoeblika Chakasija"; Chakas: Хакасия Республиказы) is ’n republiek (’n deelgebied) van Rusland geleë in Suidsentraal-Siberië. Die hoofstad en grootste stad is Abakan (bevolking: 160 000).

Die republiek het ’n bevolking van 538 200 (2006-raming). Volgens die 2002-sensus maak Russe 80,3% van die bevolking uit, gevolg deur Chakas (12%). Ander etniese groepe sluit in Oekraïners, Duitsers, Tartare en talle klein groepe.

Van die 6de eeu af was Chakassië die kern van die Kirgisiese staat. In die 13de eeu, ná die nederlaag teen die Mongole, het die meeste Kirgisiërs suidweswaarts gemigreer na hul hedendaagse gebied in Sentraal-Asië (Kirgisië). Moderne Chakassiërs beskou hulself as nakomelinge van die Kirgisiërs wat in Siberië agtergebly het.

Chakassië is in 1707 by Rusland ingelyf. In 1727 is dit bevestig in ’n verdrag tussen Rusland en China. Goelag-kampe is in 1707 en 1718 in die republiek gevestig. Baie gevangenes het ná hul vrylating in die streek agtergebly.

Outonomie is in 1930 tydens die Sowjet-bewind toegeken. In die 1920's en 1930's het die Sowjet-owerheid sowat ’n kwartmiljoen Russe in die gebied hervestig en teen 1959 het etniese Chakassiërs maar sowat ’n tiende van die bevolking uitgemaak. Chakassië het in 1991 volle republiek-status verwerf.

Die belangrikste nywerhede in die republiek is steenkoolmynbou en hout.



</doc>
<doc id="45046" url="https://af.wikipedia.org/wiki?curid=45046" title="Joodse Outonome Oblast">
Joodse Outonome Oblast

Die Joodse Outonome Oblast (Russies: Евре́йская автоно́мная о́бласть, "Ewreiskaja aftonomnaja oblast"; Jiddisj: ייִדישע אווטאָנאָמע געגנט, "Jidisje aftonome gegnt") is die enigste outonome oblast van Rusland. Die deelgebied lê in die Russiese Verre-Ooste en grens aan Chabarofsk-krai, Amoer-oblast en China. Die hoofstad is Birobidzjan.

Die outonome oblast is in 1934 gestig na aanleiding van Josef Stalin se beleid van nasionalisasie. Daarvolgens het die Sowjetunie se Joodse bevolking ’n gebied gekry waar hulle die Jiddisje kultuur binne ’n sosialistiese raamwerk kon beoefen.

Volgens die 1939-sensus het 17 695 Jode (16% van die totale bevolking) in die gebied gewoon. Die 1959-sensus, ses jaar ná Stalin se dood, het getoon dat die Joodse bevolking afgeneem het tot 14 269. Sedert 2002 woon 2 327 Jode (1,22% van die bevolking) in die streek en maak Russe 90% van die bevolking uit, gevolg deur Oekraïners (4,44%).

In Desember 1858 het die Russiese regering toestemming gegee vir die stigting van die Amoer-Kosakke vir die beskerming van die suidoostelike grens van Siberië. Tussen 1858 en 1882 is 63 nedersettings gestig.

Die bou van die Transsiberiese Spoorlyn het in 1898 begin en dit het Tsjita en Wladiwostok met mekaar verbind. Talle nuwe setlaars het toe die gebied binnegestroom en nog nuwe nedersettings is begin.

In 1928 het die Sowjetunie ’n wet deurgevoer vir die afsondering van die streek vir die stigting van ’n Joodse gebied. Volgens Stalin se beleid sou elke nasionale groep wat deel van die Sowjetunie was, ’n gebied kry waar hulle hul kultuur kon beoefen binne ’n sosialistiese raamwerk. Dit was ook ’n reaksie op twee sogenaamde bedreigings vir die Sowjet-staat: Judaïsme, wat teenstrydig was met die Sowjet-beleid van ateïsme, en Zionisme, die stigting van die moderne staat Israel wat teenstrydig was met die Sowjet-idee van nasionalisme.

Nog twee voordele was ’n toename in die bevolking van die afgeleë Russiese Verre-Ooste, veral aan die kwesbare grens met China, en Stalin kon ook die Jode so ver as moontlik weghou van die sentrale mag.

Die projek het in die middel dertigs skipbreuk gely tydens Stalin se eerste groot suiwering. Joodse leiers is gearresteer en tereggestel en Jiddisje skole is gesluit. Ná die Tweede Wêreldoorlog het die idee van die Joodse tuisland weer posgevat as ’n tuiste vir Joodse vlugtelinge. Dit is egter beëindig deur die Doktersameswering (gerugte dat daar ’n sameswering onder Joodse dokters was om die Sowjet-leiers te vermoor), die stigting van Israel en Stalin se tweede groot suiwering kort voor sy dood. Weer eens is Joodse leiers vervolg en pogings is aangewend om die Jiddisje kultuur uit te wis.

Sommige geleerdes meen Stalin het beplan om alle Jode in die Sowjetunie na die Joodse oblast te deporteer, nes hy met baie ander volke gedoen het. Die Doktersameswering was dalk die eerste stap in hierdie rigting. Die plan is egter laat vaar teen die tyd dat Stalin op 5 Maart 1953 dood is.

Teen 1991 het Jode minder as 2% van die bevolking uitgemaak. Jiddisj word egter weer in skole aangebied en daar is ’n Jiddisje radiostasie.

Die ekonomie is gebaseer op goud, tin, yster, grafiet, hout, beperkte landbou en die vervaardiging van veral kos en tekstiel.


</doc>
<doc id="45051" url="https://af.wikipedia.org/wiki?curid=45051" title="Eckernförder SV">
Eckernförder SV

Die klub is op 2 Mei 1923 gestig as opvolger vir die sokkerklub "Harmonia Eckernförde" (gestig in 1919) en die sokkerafdeling van "Eckernförder Männer-Turn-Vereins", wat terselfdertyd ontbind het.

Die klub het sy beste jare tydens en net na die Tweede Wêreldoorlog gehad, aangesien daar 'n groot Duitse torpedolaboratorium in Eckernförde opgerig is wat 'n toestroming van potensiële spelers tot gevolg gehad het. Teen die einde van die oorlog was daar 'n toestroming van vlugtelinge uit Oos-Pruise na Eckernförde en is die klub versterk met minstens vier spelers wat vroeër vir die Oos-Pruisiese kampioen VfB Königsberg uitgedraf het.
Die klub het in 1948 onsuksesvol aan die uitspeelwedstryde om promosie na die Oberliga Noord op die hoogste vlak deelgeneem. Hierna het die klub geleidelik 'n laer profiel begin handhaaf.



</doc>
<doc id="45052" url="https://af.wikipedia.org/wiki?curid=45052" title="Andy Murray">
Andy Murray

Sir Andrew Barron Murray, beter bekend as Andy Murray (gebore 15 Mei 1987 in Glasgow, Skotland), is 'n professionele Britse tennisspeler en ’n voormalige no. 1-kampioen. Hy het sy ridderskap op 16 Mei 2019 van Prins Charles ontvang, twee jaar nadat dié eer hom te beurt geval het.

Marray beklee tans die no. 225-posisie op die wêreldranglys as enkelspelspeler en no. 129 as dubbelspelspeler. 
Hy het tydens die Olimpiese Somerspele van 2016 die goue medalje in die mansenkelspel gewen en sodoende sy titel van die Olimpiese Somerspele 2012 in Londen verdedig, ’n prestasie wat nog geen ander enkelspelspeler bereik het nie. Tydens die openingseremonie het hy as draer van die Britse vlag opgetree.

Murray het al drie Grand Slam-toernooie gewen. Benewens Olimpiese kampioen, was hy ook al ’n Davisbekerkampioen en wenner van die ATP-eindronde in 2016.

Hy het Novak Djokovic in 2012 in die VSA-Ope se eindstryd geklop en was die eerste Britse speler sedert 1977, en die eerste Britse man sedert 1936, wat ’n Grand Slam-enkelspeleindstryd gewen het. Hy is ook die eerste Britse man sedert Fred Perry in 1936 wat meer as een Wimbledon-enkelspeltitels gewen het. 

Hy was in die Britse span wat die Davisbeker in 2015 die eerste keer sedert 1936 gewen het.

Murray het in 2005 professioneel begin tennis speel. Hy het al tot 11 Grand Slam-eindstryde deurgedring en drie titels ingepalm. Sy eerste keer was tydens die VSA Ope van 2012, die tweede keer in die Wimbledon-kampioenskap van 2013 en die derde keer in die Wimbledon-kampioenskap van 2016.

Murray verloor in drie stelle teen Roger Federer in die Australiese Ope. Die eindtelling was 6–3, 6–4, 7–6(11).

Murray verloor in drie stelle teen Djokovic in die Australiese Ope. Die eindtelling was 6–4, 6–2, 6–3.

Murray wen die VSA-Ope met 'n telling van 7-6 (12/10), 7-5, 2-6, 3-6, 6-2 teen Djokovic. Hiermee word hy die eerste Britse man sedert Fred Perry in 1936 wat 'n Grand Slam-titel wen.

Murray is in 2017 tot ridder geslaan danksy sy diens aan tennis en welsyn. Hy het die kwarteindronde van die Katar-Ope gehaal, maar teen Djokovic verloor. In die Australiese Ope het hy in die vierde ronde teen Mischa Zverev verloor.

In Doebai het Murray in Februarie sy enigste toernooi van die jaar in skoon stelle teen Fernando Verdasco gewen. Die volgende week het hy ’n skoknederlaag in Indian Wells teen Vasek Pospisil gely. In die Franse Ope het hy tot die halfeindronde deurgedring waar hy in vyf stelle deur Stan Wawrinka geklop is.

Ondanks kommer oor ’n heupbesering het hy as die verdedigende kampioen aan Wimbledon deelgeneem. Hy het tot die kwarteindronde deurgedring, waar hy in vyf stelle deur Sam Querrey verslaan is. Hy het die Kanadese Ope en Cincinnati-meesterstoernooi misgeloop weens sy heupbesering en hy het sy no. 1-posisie aan Rafael Nadal afgestaan. Weens sy besering het hy aan die VSA-Ope onttrek; dit was die eerste Grand Slam-toernooi sedert die Franse Ope van 2013 wat hy misgeloop het. 

Murray het daarna gesê hy sal moontlik nie weer in 2017 aan ’n professionele toernooi deelneem nie. Eindelik het hy nie weer gespeel nie en in November het hy gedaal tot no. 16, sy laagste posisie sedert Mei 2008. 

Murray het weens sy heupbesering aan die Brisbane-Internasionaal en die Australiese Ope onttrek. Op Instagram het hy gesê rehabilitasie en ’n operasie was moontlikhede vir herstel, maar dat laasgenoemde dalk nie suksesvol sou wees nie. Op 8 Januarie het hy op Instagram aangekondig hy het ’n heupoperasie ondergaan.

In Maart het Murray sy Britse no. 1-posisie vir die eerste keer sedert 2006 verloor. Hy het in die Queen's Club-kampioenskapsbyeenkoms sy terugkeer gemaak en in die eerste ronde in drie stelle teen Nick Kyrgios verloor. In die Eastbourne-Internasionaal het hy in die eerste ronde teen Stan Wawrinka gewen, maar in die tweede ronde teen Kyle Edmund verloor. Hy het aan Wimbledon onttrek. As gevolg hiervan het hy tot no. 839 op die ATP-ranglys geval.

In die VSA-Ope het hy in die tweede ronde in vier stelle teen Fernando Verdasco verloor. Hy het daarna aan die Davisbeker onttrek om van sy besering te herstel. Ná die Shenzhen-Ope, waarin hy in die kwarteindronde deur Fernando Verdasco geklop is, het hy sy seisoen vroeg beëindig weens ’n probleem met sy enkel sodat hy fiks kon wees vir die volgende jaar.

In die Brisbane-Internasionaal het hy die eerste ronde teen James Duckworth in skoon stelle gewen, maar erken dat hy nie weet hoe lank hy nog topgehaltetennis sou kon speel nie weens sy heupprobleme. Murray is in die volgende ronde uitgeskakel deur Daniil Medvedev, wat in dié stadium die wêreld se no. 16-speler was.

Op 11 Januarie 2019, op ’n perskonferensie net voor die Australiese Ope, het ’n emosionele Murray aangekondig hy gaan uittree omdat sy heup hom al lank las gee. Hy het die moontlikheid van ’n tweede heupoperasie genoem, maar gesê dit sou wees om sy pyn te verlig en nie noodwendig om sy loopbaan te verleng nie. Op 29 Januarie het Murray op Instagram gesê hy het ’n tweede operasie ondergaan. Op 7 Maart het hy aangekondig hy het nie meer pyn nie danksy die operasie en sou dalk terugkeer om professionele tennis te speel, maar dit sou van sy heup afhang en hy sou sy toestand toets deur dubbelspelwedstryde te speel.

Op 16 Mei het Murray sy ridderskap van prins Charles in Buckingham-paleis ontvang twee jaar nadat dit aan hom toegeken is.

Murray het in Junie na professionele tennis teruggekeer deur in die Queen's Club-kampioenskapsbyeenkoms saam met Feliciano Lopez in dubbelspelwedstryde te speel. Hulle het tot die eindstryd deurgedring en Rajeev Ram en Joe Salisbury geklop. Daarna het Murray gesê sy heup voel goed en hy het nie pyn nie. 

Hy het saam met Marcelo Melo as dubbelspelmaat in die Eastbourne-Internasionaal gespeel, waar hulle in die eerste ronde verloor het. Op Wimbledon het hy en sy mansdubbelspelmaat, Pierre-Hugues Herbert, in die twee ronde verloor, terwyl hy en sy gemengdedubbelspelmaat, Serena Williams, in die derde ronde verloor het..

Die tabel toon Murray se prestasie tydens elk van die Grand Slam-toernooie in mansenkels waaraan hy deelgeneem het:


</doc>
<doc id="45055" url="https://af.wikipedia.org/wiki?curid=45055" title="VfL 07 Bremen">
VfL 07 Bremen

Die klub is op 2 Junie 1907 gestig deur "Hermann Pöpper", die 14-jarige seun van 'n plaaslike bakker en 'n paar van sy vriende. Die nuwe klub se naam was "FC Hohenzollern" ter ere van Wilhelm II van Hohenzollern, destyds die Duitse keiser. In die 1920’s is verskeie ander sportafdelings opgerig en is die naam "Verein für Leibesübungen von 1907 (F.C. Hohenzollern)" aangeneem. Die huidige naam is net na die Tweede Wêreldoorlog aangeneem. Die klubkleure van blou en geel is ontleen aan die kleure van SC Victoria Hamburg.

Die klub se amptelike webblad beskou sy promosie na die "Verbandsliga Bremen" in 2007 as sy grootste prestasie.



</doc>
<doc id="45056" url="https://af.wikipedia.org/wiki?curid=45056" title="Entrena">
Entrena

Entrena is 'n stad in die outonome gewes La Rioja, Spanje, met 1 503 inwoners.



</doc>
<doc id="45059" url="https://af.wikipedia.org/wiki?curid=45059" title="FC Eintracht Northeim">
FC Eintracht Northeim

Die klub is op 1 April 1992 gestig as 'n samesmelting tussen "SuS Northeim" (gestig in 1907), "VfB Northeim" (ook gestig in 1907) en "Sultmershagener FC". Van die voorgangerklubs het "SuS Northeim" die grootste prestasie behaal toe dit die eerste rondte van die DFB-Pokal in 1964 gehaal het. Die span is eers na ekstra tyd met 1-0 deur Meidericher SV uitgeskakel.

Die nuwe klub se beste prestasie was om 2de te eindig in die "Verbandsliga Neder-Sakse Oos" in 2008.



</doc>
<doc id="45063" url="https://af.wikipedia.org/wiki?curid=45063" title="Sayabec">
Sayabec

Sayabec (IFA : /se.bɛk/) is 'n dorp in die Franstalige provinsie Quebec (Kanada) met sowat 2 000 inwoners in 2011.


</doc>
<doc id="45065" url="https://af.wikipedia.org/wiki?curid=45065" title="Amqui">
Amqui

Amqui is 'n dorp in die Franstalige provinsie Quebec (Kanada) met 'n bevolking van 6 322 in 2011.


</doc>
<doc id="45067" url="https://af.wikipedia.org/wiki?curid=45067" title="SV Curslack-Neuengamme">
SV Curslack-Neuengamme

Die klub is op 12 Oktober 1919 gestig in die restaurant "Gasthof von Ernst Wulff". Die klub se sokkerafdeling het na die Tweede Wêreldoorlog kortstondig met "SV Altengamme" se sokkerafdeling saamgesmelt, maar teen 1947 is die samesmelting weer ontbind. In 1988 het die sokkerafdeling weer met die sokkerafdeling van "TSV Kirchwerder" saamgesmelt onder die naam "FSG Vierlande", maar in 1991 is die samesmelting ongedaan gemaak en het die sokkerspanne weer met die moederklubs verenig.

Die klub speel sedert sy stigting in die laer stadsligas van Hamburg, maar toon die afgelope jare 'n opwaartse kurwe en het in 2006 na die verbandsliga op die vyfde vlak van die Duitse sokkerstruktuur gepromoveer.



</doc>
<doc id="45075" url="https://af.wikipedia.org/wiki?curid=45075" title="Toutologie (stylfiguur)">
Toutologie (stylfiguur)

'n Toutologie (afkomstig van die Griekse woord " ταυτολογία", d.w.s. tauto logos, wat "dieselde woord" beteken) of stapelvorm is die benadrukking van 'n woord met 'n ander woord, waarvan die betekenis so goed as dieselde is. Anders gestel is dit die opeenstapeling van woorde met dieselde betekenis, wat gevolglik oorbodige herhaling behels.

Dit kom meer dikwels voor as 'n taalfout as 'n stylfiguur, maar in die eersgenoemde geval is daar sprake van versteende gebruik. Baie vaste uitdrukkings is dan ook toutologieë. Ook kan 'n toutologie soms meewerk om 'n gevoel te versterk, en toutologieë word nie as foutief beskou wanneer dit só aangewend word nie. By 'n pleonasme egter, is die twee woorde nie sinonieme nie, maar word betekenis van een woord by die ander ingesluit (vgl. "dood verdrink").

Min of meer versteende (korrekte) toutologieë is onder meer:

Voorbeelde van (steeds) onversteende uitdrukkings, en daarom aanduibaar as foutief, sou die volgende insluit:


</doc>
<doc id="45078" url="https://af.wikipedia.org/wiki?curid=45078" title="Vlag van Somaliland">
Vlag van Somaliland

Die vlag van Somaliland is op 14 Oktober 1996 amptelik in gebruik geneem. Die vlag vertoon ’n horisontale driekleur met ewe wye bane in (van bo na onder) groen, wit en rooi met die "Sjahada" in wit op die groen baan en ’n vyfpuntige swart ster in die wit baan.

In 1991 is ’n eie plaaslike regering in Somalië gevestig maar die gebied se self-verklaarde onafhanklikheid word deur geen land of internasionale organisasie erken nie.

Die Grondwet van Somaliland, soos goedgekeur deur ’n referendum op 31 Mei 2001:

Artikel 7: Die Vlag, die Embleem en die Nasionale Lied

1. Die vlag van die Republiek van Somaliland sal bestaan uit drie horisontale, parallelle en gelyke seksies, die boonste seksie, wat groen is, het in die middel daarvan in Arabies die "Sjahada": "La Ilaha Ill-Allah, Muhammadan Rasulullah" (أشهد أن لا إله إلاَّ الله و أشهد أن محمد رسول الله, Daar is geen ander God behalwe Allah nie, Muhammed is die Boodskapper van Allah); die middel seksie is wit en het in die middel ’n swart ster; die onderste seksie is rooi.

Die groen stel vooruitgang voor, die wit stel vrede voor, die rooi stel die bloed voor van die helde wat gesterf het vir vryheid, die "Sjahada" stel Islam voor en die swart ster stel die ondergang van die droom van Groter Somalië voor.

Die vlag maak gebruik van die Pan-Arabiese kleure (groen, swart wit en rooi). Op die groen baan is die "Sjahada" in wit, soortgelyk aan die vlag van Saoedi-Arabië.

Alhoewel die bogenoemde artikel 7 duidelik stel dat die onderste baan rooi moet wees, is baie weergawes gesien met ’n duidelike oranje baan. ’n Ander variasie is die oriëntasie van die ster; baie Somaliland vlae het die ster wat onderstebo op die vlag is en dit word wyd gebruik.

Sommige vlae het ’n groen baan waarvan die "Sjahada" verwyder is en kan dus uitgesonder word van die reëls i.v.m. die halfmas hang van die vlag en nog ander het die "Sjahada" oor die hele lengte van die groen baan geskryf.

Die meeste van Somaliland se vlae is in die verhouding van 1:2. Afbeeldings van vlae op die internet gebruik dikwels verkeerdelik ’n verhouding van 2:3 vir die vlag.

Toe die Britte in 1903 die area waarin Somaliland geleë is, beset het, het hulle ’n protektoraat gevestig en dit deel van die Britse Ryk gemaak. Die Britte het ’n nuwe vlag vir die gebied aanvaar en dit Brits-Somaliland genoem. Soos baie lande van die Britse Statebond was die vlag ’n blou Britse vaandel met die embleem op die wapperkant van die vlag. In hierdie geval was dit ’n koedoe op ’n wit skyf. Die vlag is gebruik in die Somaliese vloot en op staatsgeboue in Brits-Somaliland.

In 1950 het die embleem van die Protektoraat van Brits-Somaliland verander, en daarmee saam die vlae waarop dit was. Die kop en skouers van die koedoe is behou en bo-op ’n skild geplaas. Die kop van die koedoe is gedraai sodat dit reguit kyk en in die middel van die horings van die bok is die Britse Kroon om die Britse koninklike familie asook die Britse Ryk voor te stel. Onder die bokkop is ’n wapenskild geplaas.

Toe Brits-Somaliland onafhanklikheid verkry het op 26 Junie 1960 en op 1 Julie 1960 met Italiaans-Somaliland saamgesmelt het, het die vlag in onbruik verval.

Die regering het beginsels vasgestel vir die gebruik van die vlag. Dit behoort met respek hanteer te word asook baie versigtig en sensitief. Weens die belangrikheid van die "Sjahada" vir Islam is daar spesiaal regulasies gemaak oor die gebruik van die vlag.

Die is verbode vir Somali’s om die vlag op halfmas te hang omdat dit die "Sjahada" bevat (wat in Arabies lui: "Daar is geen ander God buiten Allah nie, Muhammed is die Boodskapper van Allah") wat beteken dat dit on-Islamities en disrespekvol sal wees om die vlag so te gebruik. Selfs indien die president of iemand met ’n hoë regeringstatus in Somaliland sterf word die vlag nie halfmas gehang nie. Toe die tweede President van Somaliland, Muhammad Haji Ibrahim Egal oorlede is het hy ’n staatsbegrafnis gekry en baie Somali’s het die begrafnis bygewoon maar die vlag bo gehang, in plaas van die gebruiklike halfmas-gebaar. Indien ’n persoon gevang word dat die vlag halfmas gehang word kan hy tronkstraf kry of in die hof verskyn op ’n kriminele aanklag. Eenderse reëls, weens dieselfde redes, geld vir die vlag van Saoedi-Arabië.



</doc>
<doc id="45081" url="https://af.wikipedia.org/wiki?curid=45081" title="Vlag van die Kanariese Eilande">
Vlag van die Kanariese Eilande

Die vlag van die Outonome Gemeenskap van die Kanariese Eiande is op 16 Augustus 1982 amptelik in gebruik geneem. Die vlag vertoon ’n vertikale driekleur in wit, blou en geel met die landswapen in die middel van die blou baan op die staatsvlag.

Die kleure van die vlag is afgelei van die stede Santa Cruz de Tenerife (blou en wit) en Las Palmas de Gran Canaria (blou en geel). Daarnaas kom die kleure ook gereeld voor op die vlae van die sewe Kanariese Eilande.

Die hoogte-breedteverhouding van die vlag is 2:3 net soos by die vlag van Spanje. Elk van die drie bane neem een derde van die lengte van die vlag in.

Op 21 Desember 2004 is die kleurspesifikasies vir die eerste keer amptelik vasgelê en op 12 Desember 2005 is dit gewysig.

Die eerste vlag wat al sewe eilande verteenwoordig het, is ongeveer in 1907 gehys deur die Partido Nacionalista Canario (PNC, Kanariese Nasionalistiese Party). Hierdie vlag het bestaan uit ’n blou agtergrond met sewe wit sterre daarop; dit het die sewe eilande in die middel van die water van die Atlantiese oseaan verteenwoordig. In dieselfde jaar het die digter, Nicolas Estevanez, ’n ontwerp gemaak waarop ’n gestileerde weergawe van die vulkaan, Teide, op Tenerife sentraal was, maar op Gran Canaria is die vlag haas nooit gebruik nie.

In 1961 het die Movimento Canarias Libre ’n nuwe vlag ontwerp wat bestaan het uit drie vertikale bane in wit, blou en geel. Hierdie vlag lyk baie soos die huidige vlag, maar in die 1961-weergawe is die blou baan heelwat langer as die ander bane en die wapen ontbreek. Tydens die bewind van Francisco Franco was Spaanse deelgebiede egter nie toegelaat om hul eie vlae te hê nie.

Kort na die dood van Franco kon Spaanse gebiede hul eie vlae aanneem, waarna die Kanariese Eilande hul eerste amptelike vlag (die huidige een), gebaseer op die 1961-ontwerp, aanvaar het. Die ontwerp is bekragtig deur die Status van die outonomie van die Kanariese outonome gemeenskap van 16 Augustus 1982.



</doc>
<doc id="45084" url="https://af.wikipedia.org/wiki?curid=45084" title="Tegniese Universiteit van Darmstadt">
Tegniese Universiteit van Darmstadt

Die Tegniese Universiteit van Darmstadt of TUD (Duits: "Technische Universität Darmstadt") is 'n universiteit geleë in Darmstadt, Duitsland. Dit is die eerste outonomiese universiteit en is een van die grootste tegniese universiteite in Duitsland. Die universiteit het ongeveer 25 000 ingeskrewe studente. Die universiteit is in 1877 geopen.



</doc>
<doc id="45086" url="https://af.wikipedia.org/wiki?curid=45086" title="SV Eichede">
SV Eichede

Die klub is op 15 Mei 1947 gestig in die restaurant van "Ludwig Haase" op Eichede. Daar was nie voorheen 'n sportklub op Eichede nie en sportbeoefenaars was meesal lid van "TSV Mollhagen", wat in 1927 gestig is ("Mollhagen" is ook vandag 'n dorpsdeel van Steinsburg). In 1955 was daar 'n versoek van TSV Mollhagen dat die klubs moes saamsmelt, maar die lede van SV Eichede het daarteen gestem.

Die klub het die grootste deel van sy bestaan in die laer plaaslike ligas en in die skadu van "VfL Oldesloe", tradisioneel die sterkste klub in die distrik, deurgebring, maar speel deesdae in die Oberliga op die vyfde vlak, terwyl VfL Oldesloe in die sesde liga meeding.



</doc>
<doc id="45087" url="https://af.wikipedia.org/wiki?curid=45087" title="Staffordshire">
Staffordshire

Staffordshire (uitgespreek /ˈstæfərdʃər/ of /ˈstæfərdʃɪər/, dikwels afgekort tot Staffs) is 'n graafskap in Engeland, in die Verenigde Koninkryk. Die graafskap grens aan Cheshire, Derbyshire, Leicestershire, Warwickshire, die West Midlands, Worcestershire en Shropshire. 

Staffordshire het 'n geskatte bevolking van 1 126 200 in 2017 gehad en is dus die 16de grootste graafskap in die land. Die administratiewe setel ("county town") is Stafford.



</doc>
<doc id="45088" url="https://af.wikipedia.org/wiki?curid=45088" title="Derbyshire">
Derbyshire

Derbyshire (uitgespreek /ˈdɑrbɪʃər/ of /ˈdɑrbɪʃɪər/) is 'n graafskap in Engeland, in die Verenigde Koninkryk. Die graafskap grens aan Groter Manchester, Wes-Yorkshire, Suid-Yorkshire, Nottinghamshire, Leicestershire, Staffordshire en Cheshire. Derbyshire het 'n bevolking van sowat 1 019 500 in 2011 gehad en is dus die 20ste grootste graafskap in die land.



</doc>
<doc id="45089" url="https://af.wikipedia.org/wiki?curid=45089" title="Vlag van Ceuta">
Vlag van Ceuta

Die vlag van die Outonome Spaanse stad van Ceuta is ongeveer in 1415 amptelik in gebruik geneem. Die vlag vertoon ’n girovorm in agt driehoeke van swart en wit met die stadswapen in die middel van die vlag.

Die girovorm van die vlag is identies aan die vlag van Lissabon om die verowering van die stad deur die Portugese in 1415 te herdenk. Die stad was ’n deel van die Portugese Ryk tot 1640, waarna daar besluit is dat die stad by Spanje sou bly. Die stad se wapenskild is dus basies presies dieselfde as dié van die Portugese Koninkryk met sewe kastele en vyf skilde met silwer sierskywe.




</doc>
<doc id="45090" url="https://af.wikipedia.org/wiki?curid=45090" title="Olga Konstantinowna van Rusland">
Olga Konstantinowna van Rusland

Olga Konstantinowna Romanowa (Russies: Ольга Константиновна Романова; Grieks: Όλγα της Ελλάδας, "Olga tis Elládas"), groothertogin van Rusland en deur haar huwelik koningin Olga van Griekeland, is op 3 September 1851 (ou tyd: 22 Augustus 1851) gebore in Pawlofsk, Sint Petersburg, en is op 18 Junie 1926 oorlede in Rome, Italië. Sy was ’n lid van die Romanof-dinastie van Rusland, ’n koningin van Griekeland (tussen 1867 en 1913) en ’n regent van dié land (van 18 November tot 11 Desember 1920). Sy was die ouma van prins Philip, die Hertog van Edinburg, die man van koningin Elizabeth II van die Verenigde Koninkryk.

Olga was die dogter van groothertog Konstantyn Nikolajewitsj van Rusland en groothertogin Alexandra van Sakse-Altenburg, en het haar kinderdae deurgebring in Sint Petersburg, Pole en die Krim. Sy het in 1867, op 16, getrou met koning George I van Griekeland. Sy het aanvanklik moeilik aangepas in haar nuwe land, maar het gou betrokke geraak by maatskaplike werk. Sy het verskeie hospitale en hulpsentrums vir armes gestig. Sy het ook haar man ondersteun wie se bewind gekenmerk is deur verskeie konflikte met die Ottomaanse Ryk. In 1913 is George I in ’n sluipmoordaanval vermoor en Olga het kononginmoeder van Griekeland geword.

Met die uitbreek van die Eerste Wêreldoorlog het Olga na Pawlofsk teruggekeer en ’n militêre hospitaal daar opgerig. Toe die Russiese Rewolusie van 1917 uitbreek, is sy egter gearresteer en sy is eers ná onderhandelings met die Deense regering toegelaat om Russiese grondgebied te verlaat.

Sy het haar in Switserland gevestig en eers in 1920 na Griekeland teruggekeer. Die land was toe in die Grieks-Turkse Oorlog van 1919–1922 gewikkel en die politieke onstabiliteit wat veroorsaak is deur die dood van koning Alexander I het tot gevolg gehad dat sy as regent gekies is tot die afgesette Konstantyn I weer die troon kon bestyg. Die nederlaag van die Grieke teen die troepe van Mustafa Kemal van Turkye het die koningshuis egter in ’n nuwe ballingskap gedwing en Olga het die laaste jare van haar lewe tussen die Verenigde Koninkryk, Frankryk en Italië deurgebring.

Olga Konstantinowna was die tweede kind en oudste dogter van groothertog Konstantyn Nikolajewitsj van Rusland en groothertogin Alexandra van Sakse-Altenburg, wat ná haar bekering tot die Russies-Ortodokse Kerk bekend was as groothertogin Aleksandra Iosifowna.

Deur haar vader was Olga die kleindogter van tsaar Nikolaas I en deur haar moeder die kleindogter van hertog Joseph Frederic van Sakse-Altenburg. Sy was ook ’n afstammeling van keiser Aleksis I van Bisantium.

Op 27 Oktober 1867 het sy in Sint Petersburg getrou met koning George I van Griekeland, wat ’n seun was van koning Christian IX van Denemarke.
Uit die huwellik is agt kinders gebore (sien onder).

Olga het haar kinderlewe in Sint Petersburg en die Krim deurgebring waar haar vader verskeie wonings gehad het, onder andere Pawlofsk-paleis, waar sy in 1851 gebore is.

Haar ouers is as een van die mees vooraanstaande egpare van die keiserlike familie beskou: haar moeder was een van die intelligentste en mooiste vroue aan die hof en haar vader was ’n adviseur van tsaar Aleksander II. In 1862 is groothertog Konstantin deur sy broer aangestel as onderkoning van Pole en hy en sy gesin het in Warskou gaan woon. Dit was egter nie ’n maklike lewe nie en die groothertog was die teiken van sluipmoordaanvallers van die dag van sy aankoms in die hoofstad.

Eindelik het die tsaar sy broer in Augustus 1863 herroep. Olga was toe elf jaar oud en die gebeure het ’n diep indruk op haar gemaak.

Groothertogin Olga het haar aanstaande man, koning George I van Griekeland, vir die eerste keer in September 1863 ontmoet. George het tsaar Aleksander II besoek om hom te bedank vir sy steun met sy verkiesing as koning van Griekeland. Olga was toe twaalf jaar oud. In 1867 het George Rusland weer besoek en dié keer het hy en Olga verlief geraak. Die tsaar het egter gedink Olga, wat toe 15 jaar oud was, was te jonk om te trou. Eindelik is besluit dat sy met George mag trou as sy 16 jaar oud is.

Olga en George is op 27 Oktober 1867 in die Winterpaleis in Sint Petersburg getroud. Olga het egter nie maklik in Griekeland aangepas nie. Sy was maar ’n blote kind toe sy getroud is. Toe die koning en sy nuwe bruid in Athene aankom, was daar onrus onder die werkersklas, en Olga, wat nie gewoond was aan sulke betogings nie, was na aan trane. Sy moes egter dadelik haar ampspligte opneem terwyl sy nie eens Grieks kon praat nie. Binne ’n jaar het sy egter Grieks en Engels leer praat en talle ampspligte behartig.

Dwarsdeur hul huwelik was George en Olga ’n stil, eenvoudige egpaar. Hulle het baie tyd saam met hulle kinders deurgebring. Hulle het Duits met mekaar gepraat, want dit was die enigste taal wat albei kon praat ten tyde van hul troue. Later het hulle Engels met hulle kinders gepraat, hoewel die kinders aangemoedig is om Grieks met mekaar te praat.

Anders as in Rusland was die koninklike lewe nie baie weelderig nie, maar eintlik heel eentonig. Olga het baie terugverlang na Rusland en haar kamer was vol ikone van haar vaderland. In die kapel van die paleis het sy Slawiese liedere saam met haar kinders gesing. Wanneer Russiese matrose in die hawe was, het Olga nie gehuiwer om hulle na die paleis te nooi nie.

Toe Prins Christopher, George en Olga se agtste en laaste kind, gebore is, het Olga besluit om dit op die Russiese manier te doen. Anders as met haar ander kinders, wat in Griekeland gebore is, het sy in die Pawlofsk-paleis in Sint Petersburg aan hom die lewe geskenk. Aleksander III en sy vrou, Maria, is gekies as pleegouers. Later kon Olga ook toesien dat drie van haar kinders, prins Nicholas en prinsesse Alexandra en Maria, met Romanofs trou. Dit het haar ’n bykomende rede gegee om Rusland te besoek.

Hoewel sy in haar hart Russies was, het Olga nie onverskillig gestaan teenoor haar Griekse onderdane nie. Al was sy net 16 jaar oud toe sy in die land aangekom het, het sy dadelike begin met belangrike maatskaplike werk, veral onder siekes, bedelaars, vroue en kinders. Sy het ook instellings gestig om armes te help.

Voor Olga se aankoms in Griekeland was die toestande in die tronke haglik. Mans, vroue en kinders is in dieselfde inrigtings aangehou. Olga het ’n aparte tronk vir vroue laat bou en talle hervormings regdeur die land ingestel.

Haar grootste prestasie was die Evangelismos-hospitaal wat sy in Athene laat bou het. Dit was ’n moderne instelling wat terselfdertyd as ’n versorgingsentrum en opleidingskool vir verpleegsters gedien het. Wanneer Olga in die hoofstad was, het sy die pasiënte besoek en tydens Griekeland se oorloë met sy bure het sy self soldate verpleeg. Danksy haar goeie werk het sy gou gelief geraak onder haar onderdane. Sy was die gewildste koningin in die geskiedenis van Griekeland. Desondanks was daar egter steeds ’n mate van polemiek tydens die regering van haar man.

Ander as haar man, wat van die Lutherse geloof was, was Olga van die Russies-Ortodokse geloof. Terwyl sy soldate tydens die Grieks-Turkse Oorlog van 1897 besoek het, het sy uitgevind die meeste kon nie die Bybel lees nie omdat dit in Oud-Grieks geskryf was. Sy het toe besluit om die Nuwe Testament in moderne Grieks te laat vertaal sodat meer mense dit kon verstaan, maar so op baie tone getrap omdat dit beskou is as ’n "verwerping van die Grieke se heilige erfenis".

In Februarie 1901 is begin met verkope van die nuwe Bybel, wat maar een dragma gekos het – veel minder as die drukkoste. Dit was dus ’n groot sukses. Om kritiek te probeer vermy het die evangelies in die ou en nuwe weergawes verskyn en is dit duidelik voorin gestel dat die Bybel slegs vir gebruik tuis bedoel is en nie in die kerk nie. Daar was egter steeds kwaai kritiek teen die nuwe Bybel.

Terselfdertyd is die Bybel ook deur Alexandros Pallis, ’n belangrike figuur van die letterkundige beweging wat die gebruik van moderne Grieks in die letterkunde voorgestaan het, vertaal. Pallis se Bybel is vanaf September 1901 in die koerant "Acropolis" gepubliseer. Feitlik onmiddellik het teologiese puriste dié weergawe gekritiseer as " ’n belediging van die kosbaarste oorblyfsels van die volk", terwyl sommige hom en sy ondersteuners ook van godslastering en verraad beskuldig het.

Die kerk het ook die vertaling verwerp en dit was olie op die vuur: onluste het in November begin waarin die kerklike ban gevra word vir Pallin en almal wat deel aan die vertaling gehad het – ook koningin Olga en die aartsbiskop van Athene, Procope II, wat op versoek van die koningin aan die hoof van die eerste vertaling was. Soldate is ingestuur om die orde te herstel en agt mense is dood en meer as sestig gewond. Om verdere konflik te vermy, het die regering van George I beslag op al die oorblywende eksemplare van die vertaling gelê. Olga en ander wat daarby betrokke was, is nie die kerklike ban opgelê nie, maar die onmin het wel gelei tot die bedanking van aartsbiskop Procope II en die regering van die eerste minister, Georgios Theotokis.

In 1913 het die Eerste Balkanoorlog geëindig met die oorwinning van Griekeland, Bulgarye, Serwië en Montenegro oor die Ottomaanse Ryk. Gou was daar egter onmin tussen die geallieerde magte: Griekeland en Bulgarye het gestry oor wie die reg op Thessaloniki en die omringende gebied het.

Om die reg van die Grieke op die hoofstad van Masedonië te verseker, het George I op 8 Desember 1912 na die stad vertrek. Tydens sy lang verblyf daar het hy dikwels alleen in die strate gestap en op 18 Maart 1913 is hy op een van sy wandelings deur ’n anargis doodgeskiet.

Toe die koningin oor haar man se dood ingelig word, het sy kalm gesê dat dit die wil van God is en besluit om die volgenda dag na Thessaloniki te gaan, waar sy onder meer die plek besoek het waar die sluipmoord plaasgevind.

Met die kroning van haar seun, Konstantyn, het haar amptelike pligte geëindig en het Konstantyn se vrou, Sophie, die nuwe koningin geword. As koningin-moeder het Olga in ’n vleuel van die paleis gebly. Sy het egter haar geboorteland dikwels begin besoek.

In Augustus 1914 was Olga in Rusland toe die Eerste Wêreldoorlog uitbreek. Sy het besluit om in Sint Petersburg te bly en haar vaderland te help deur ’n hospitaal vir gewonde Russiese soldate op die been te bring. Die situasie onder tsaar tsaar Nikolaas II het egter algaande versleg en in Februarie 1917 het die Februarie-rewolusie uitgebreek. Die situasie vir Olga en haar familie het vinnig versleg. Haar familie het Sint Petersburg verlaat, maar Olga is lank aangehou en deur die Bolsjewiste verbied om die lant te verlaat. Terselfdertyd was daar onmin in Griekeland en haar seun is van die troon gesit, en dit het verhoed dat sy hulp van haar eie regering kon kry. Eindelik het die Deense regering haar gehelp om Rusland te verlaat. Sy het begin 1919 in Switserland aangekom, waar sy herenig is met haar seun en die res van die verbanne Griekse familie.

Olga is swaar getref deur die lot van haar familie: 17 van hulle is ná die rewolusie vermoor, onder andere haar twee Russiese skoonseuns, groothertôe Paul Aleksandrowitsj en Giorgi Michailowitsj, een van haar broers, groothertog Dimitri Konstantinowitsj, en verskeie van haar neefs en niggies, onder andere tsaar Nikolaas II en sy vrou, Aleksandra.

Die Griekse koninklike familie het die lot van die Romanofs gespaar gebly, maar hulle het self nie ongeskonde van die onrus weens die Eerste Wêreldoorlog afgekom nie. Konstantyn het eerstens besluit om Grieland nie by die oorlog te betrek nie omdat die land nie gereed was vir ’n nuwe konflik nie, en dié besluit is deur ’n groot deel van die weermag en die publiek gesteun.
Dit het egter gebots met die mening van sy eerste minister en die Geallieerde Magte en eindelik het dit tot die nasionale Skeuring gelei. Konstantyn is in Junie 1917 van die troon gesit en na Switserland verban. Maar die Geallieerdes, wat nóg in republiek in Griekeland wou hê nóg wou toesien dat kroonprins George sy pa opvolg, is die tweede oudste seun, Aleksander, koning gemaak omdat hy die Geallieerdes beter gesind was en hy as meer beïnvloedbaar as sy ouer broer beskou is.

Op 25 Oktober 1920 sterf Aleksander nadat hy deur ’n aap gebyt is. Konstantyn het intussen opnuut gewild geword en nadat die monargiste weer die Griekse regering oorgeneem het, is Olga gevra om die terugkeer van haar seun te verseker – en om intussen die land se regent te wees.

Konstantyn se terugkeer was egter in ’n moeilike tyd. Die Grieks-Turkse Oorlog, wat in 1919 hervat is, het in 1921 ’n wending geneem toe Turkye onder hul nuwe leier, Mustapha Kemal, ’n deel van die gebied wat Griekeland in verower het, terugwen en honderdduisende Grieke uit Anatolië verdryf word. Vir die koninklike familie het dit ernstige gevolge gehad. Op 27 September 1922 moet Konstantyn vir die tweede keer abdikeer. Saam met sy familie, ook koningin Olga, verlaat hy Griekeland terwyl sy oudste oorlewende seun hom vir ’n paar maande opvolg as George II.

Terselfdertyd word Olga se tweede jongste seun, Andrew, die pa van prins Philip, die latere Hertog van Edinburg, van verraad aangekla weens die nederlaag in Turkye. Olga het alles probeer om haar seun te red: sy het Westerse regerings gekontak en haar familiebande gebruik om druk op die Griekse regering te plaas. Eindelik is die prins vrygelaat en toegelaat om Griekeland saam met sy vrou en kinders te verlaat.

Anders as die res van die koninklike familie het Olga ’n pensioen gekry en sy het ook by baie van haar familielede, wat oor die hele Europa versprei was, gebly. Op haar oudag het sy baie gesondheidsprobleme gehad. Sy was aan ’n rolstoel gekluister en haar sig het verswak. Sy is op 18 Junie 1926 in Rome dood. Sy is in Italië begrawe langs haar seun Konstantyn, wat in 1923 dood is.

Olga en George I het agt kinders gehad:




</doc>
<doc id="45103" url="https://af.wikipedia.org/wiki?curid=45103" title="Vlag van Melilla">
Vlag van Melilla

Die vlag van Melilla, ’n Spaanse enklawe in Noord-Afrika, is op 14 Maart 1995 amptelik in gebruik geneem. Die vlag is ’n blou baan met die stadswapen in die middel van die vlag.




</doc>
<doc id="45104" url="https://af.wikipedia.org/wiki?curid=45104" title="Vlag van die Madeiraeilande">
Vlag van die Madeiraeilande

Die vlag van die Madeira-eilande, ’n eilandgroep onder Portugese beheer, is op 28 Julie 1978 amptelik in gebruik geneem. Die vlag vertoon ’n vertikale tweekleur in drie ewe breë bane (vanaf die vlagpaalkant) in blou, geel en blou met die Kruis van Christus in die geel baan.

Die blou op die vlag simboliseer die Atlantiese oseaan waarin die eilandgroep geleë is en die geel baan simboliseer die gunstige klimaat wat welvaart tot gevolg gehad het. Die kruis herinner aan twee kapteins van prins Hendrik die Seevaarder, wie lede van die Orde van Christus was. In 1419 het die kapteins op een van die eilande gestrand en het uit dankbaarheid daardie eiland Porto Santo (“Heilige Hawe”) genoem. Die jaar daarna is ’n ekspedisie gestuur om die eilandgroep te bevolk en onder Portugese gesag te bring.



</doc>
<doc id="45106" url="https://af.wikipedia.org/wiki?curid=45106" title="Abodrite">
Abodrite

Die Abodrite (dikwels ook Abotrite, Obotrite, Obodrite, Bodrisiër) was 'n Middeleeuse Elbslawiese stamgroep ('n ondergroep van die Wes-Slawe) wat die gebied van die huidige Mecklenburg en Holstein in Noord- en Noordoos-Duitsland bewoon het. Die naam beteken "nakomelinge van Obodr, die baie waaksame".

Liubice (tans Lübeck), 'n ou nedersetting rondom 'n kasteel by die monding van die Schwartau- in die Trave-rivier, het tydelik as regeringsetel van Abodrite-heersers uit die Nakonide-dinastie gedien.


</doc>
<doc id="45109" url="https://af.wikipedia.org/wiki?curid=45109" title="Prinses Alix van Hesse-Darmstadt">
Prinses Alix van Hesse-Darmstadt

Victoria Alix Helena Louise Beatrice van Hesse en by Ryn (25 April 1872, Darmstadt – 17 Julie 1918, Jekaterinburg) was ’n prinses van Hesse-Darmstadt en, deur haar huwelik met die latere Nikolaas II van Rusland, as Aleksandra Fjodorowna (Russies: Александра Фёдоровна) die laaste keiserin van Rusland.

Sy het grootgeword as prinses van Hesse en by Ryn. Haar vader was groothertog Ludwig IV van Hesse en by Ryn en haar moeder Prinses Alice van die Verenigde Koninkryk, die tweede oudste dogter van koningin Victoria. Toe Alix nog klein was, is haar moeder en jonger suster, Marie Viktoria (May), aan witseerkeel oorlede. Haar broer, Friedrich Wilhelm, wat aan hemofilie gely het, is dood nadat hy uit ’n venster geval het. Alix se vader is oorlede toe sy twintig jaar oud was.

Ná die dood van haar moeder was Alix baie na aan haar ouma, koningin Victoria, en sy en haar drie susters en broer het merendeels in Engeland grootgeword.

Alix het laat in haar lewe getrou vir haar stand. Sy het haar man, haar kleinneef Nikolaas II van Rusland, reeds op twaalfjarige ouderdom ontmoet. Hulle het weer in 1889 ontmoet toe hy 21 en sy 17 was en verlief geraak. Nadat sy Sint Petersburg besoek het, het Nikolaas gesê as Alix nie sy vrou word nie, sal hy nooit trou nie.

Sy ouers, tsaar Aleksander III en Maria Fjodorowna, was teen die verhouding gekant, want hulle het gehoop om Rusland se nuwe bondgenootskap met Frankryk te versterk deur ’n huwelik tussen Nikolaas en prinses Hélène van Orléans, dogter van Philippe, comte de Paris van die Huis van Orléans.

Nikolaas wou egter nie kopgee nie en op 8 April 1894 het hy en Alix verloof geraak. In November van daardie jaar het sy die ortodokse geloof aangeneem en die naam Aleksandra Fjodorowna gekry.

Gedurende 1894 het Aleksander III se gesondheid agteruitgegaan en op 20 Oktober dié jaar is hy onverwags op 49-jarige ouderdom dood. Die datum vir Nikolaas en Aleksandra se troue, wat eers die volgende lente sou plaasvind, is vervroeg omdat Nikolaas haar steun nou nodiger as ooit gehad het. Hulle het op 26 November 1894 in Sint Petersburg getrou. Weens die omstandighede was die huwelik beskeie volgens koninklike standaarde.

Op 25-jarige ouderdom is Nikolaas as tsaar van Rusland gekroon. Die kroning het in ’n bloedbad verander nadat mense tydens ’n fees op kos afgestorm het, en dit is beskou as ’n slegte teken vir Nikolaas se bewind.

Aleksandra was nie aan die hof of by die volk baie gelief nie, deels weens haar gebrek aan sosiale vaardigheid en deels weens haar Duitse afkoms. Sy was skaam en haar Frans, wat die spreektaal van die adel was, was beroerd. Sy het haar by geleenthede al hoe meer onttrek en migraine-aanvalle begin kry. In haar latere lewe het die invloed van Grigori Raspoetin, ’n lekeprediker, tot haar ongewildheid bygedra.

Om sake te vererger het sy ná ’n huwelik van ’n hele paar jaar vier dogters, maar geen manlike erfgenaam nie, gehad.

Op 12 Augustus 1904 is die langverwagte troonopvolger, Aleksei, eindelik gebore. Die vreugde was egter van korte duur, want Aleksei was ’n hemofilielyer. Dit was destyds nog ’n lewensgevaarlike genetiese defek wat deur die dogters en kleindogters van koningin Victoria na die koningshuise van Europa versprei is. Alexandra self het ’n oom (prins Leopold, Hertog van Albany) en ’n broer gehad met die siekte. Die feit dat die enigste manlike erfgenaam van Nikolaas II ook die siekte gehad het, is vir die Russiese volk geheim gehou.

Die hulp van talle Russiese dokters is ingeroep om Aleksei te behandel. Niemand kon hom egter help nie en Aleksandra het haar ál meer tot mistieke kultusse gewend. Eindelik het ’n wandelende lekeprediker, Grigori Raspoetin, sukses gehad om die seun se toestand te verbeter. Van 1912 af het die keiserlike familie, en veral Aleksandra, op Raspoetin vertrou om die seun gesond te maak. Langsamerhand het Raspoetin se invloed so groot geword dat hy die keiserlike familie se gesag tydens die Eerste Wêreldoorlog ondermyn het.

Die uitbreek van die Eerste Wêreldoorlog was ’n beslissende oomblik vir Rusland en Aleksandra. Rusland het geveg teen Duitsland, Aleksandra se vaderland, waar haar broer die Groothertog van Hesse was. Boonop was keiser Wilhelm II haar neef. Aleksandra was nou nog ongewilder onder die Russiese volk, wat haar beskuldig het van samewerking met die Duitsers.

Toe Nikolaas na die oorlogsfront is om self bevel van die Russiese leër oor te neem, het hy Aleksandra in Sint Petersburg in beheer gelaat. Sy was nie ’n goeie politikus nie – sy het heeltyd nuwe ministers aangestel en die regering kon nie doeltreffend funksioneer nie. Raspoetin se invloed op Aleksandra het in dié tyd ook al hoe groter geword en hulle is as kop in een mus beskou. Al hoe meer gerugte oor haar het ontstaan, onder andere dat sy ’n Duitse spioen was. In 1916 is Raspoetin deur lede van die Romanof-familie vermoor.

Deur dit alles het tsaar Nikolaas sy vrou verdedig teen aanvalle van binne en buite die familie.

Op 24 Februarie 1917, in ’n tyd van bittere armoede ná drie jaar van oorlog, strawwe oorlogswinters en miljoene slagoffers, het ’n spontane volksopstand in Moskou begin wat die eerste fase was van die Russiese Rewolusie. Hoewel die tsaristiese orde tot in daardie stadium elke opstand onderdruk het, het dit hierdie keer nie gebeur nie. Inteendeel, sommige soldate het hul eie offisiere geskiet en aan die opstand deelgeneem. ’n Week later, op 2 Maart, is Nikolaas gedwing om afstand te doen van die troon en na Jekaterinburg verban.

Op 16 Julie 1918, toe die Wit Leër op die punt was om Jekaterinburg te verower, is die tsaar en sy hele familie doodgeskiet op bevel van die plaaslike sowjet. Die lyke is grotendeels verbrand en daarna in ’n park begrawe.

Kort ná die ineenstorting van die Sowjetunie het die Romanofs ’n vorm van erkenning gekry: In 1998 is die oorskot van Nikolaas II, sy vrou en drie van sy kinders in Sint Petersburg herbegrawe. Op 14 Augustus 2000 is die hele gesin deur die Russies-Ortodokse Kerk tot heiliges verklaar.



</doc>
<doc id="45110" url="https://af.wikipedia.org/wiki?curid=45110" title="Prinses Dagmar van Denemarke">
Prinses Dagmar van Denemarke

Marie Sophie Frederikke Dagmar van Denemarke (Kopenhagen, 26 November 1847 – Hvidøre (Denemarke), 13 Oktober 1928) was ’n Deense prinses en later keiserin Maria Fjodorowna (Russies: Мария Фёдоровна) van Rusland deur haar huwelik met tsaar Aleksander III.

Sy was die dogter van koning Christiaan IX van Denemarke en Louise van Hesse-Kassel, en die suster van koning Frederik VIII van Denemarke, koning George I van Griekeland en koningin Alexandra, vrou van koning Edward VII van die Verenigde Koninkryk.

Prinses Dagmar is op 26 November 1847 in Kopenhagen gebore as die vierde kind en tweede dogter van koning prins Christiaan van Sleeswyk-Holstein-Sonderburg-Glücksburg, die latere koning van Denemarke, en Louise van Hesse-Kassel. Sy het twee ouer broers, Frederik en Willem, en ’n ouer suster, Alexandra, gehad. Ná Dagmar was daar nog twee kinders, Thyra en Waldemar.

Toe sy gebore is, het haar vader in die Deense leër gedien en was die gesin baie arm. Dinge het verander toe koning Frederik VII van Denemarke Dagmar se vader as sy opvolger aanwys. 1863 was ’n goeie jaar vir die familie: haar suster Alexandra is getroud met koning Edward VII van die Verenigde Koninkryk, haar broer Willem het koning George I van Griekeland geword en haar vader koning van Denemarke. Haar vader is vanweë sy nageslag die "skoonvader van Europa" genoem.

Dagmar se moeder, sedert 1863 koningin Louise van Denemarke, het altyd ’n hegte band met die Russiese hof behou sodat, as ’n huwelik met die Britse hof sou misluk, een van haar dogters nog met ’n Russiese groothertog kon trou. Ná Alexandra se troue met prins Edward is die verlowing van Dagmar en tsarewitsj Nikolaas in 1864 bekend gemaak. In 1865 word Nikolaas egter baie siek en hy sterf.
Haar moeder en tsarina Maria Aleksandrowna het ná sy dood besluit dat Dagmar moet trou met die nuwe tsarewitsj, Nikolaas se jonger broer Aleksander. Om met hom te kon trou, moes Dagmar haar tot die Russies-Ortodokse geloof bekeer en die naam Maria Fjodorowna aanneem. Sy en Aleksander is op 28 Oktober 1866 in Sint Petersburg getroud. Uit die huwelik is ses kinders gebore, onder andere die latere Nikolaas I.

Die rustige gesinslewe van Aleksander en Maria het skielik geëindig toe tsaar Aleksander II in 1881 in ’n bomaanval vermoor word en hulle die nuwe tsaar en tsarina van Rusland word. Maria het haar rol geniet as die eggenote van een van die magtigste heersers van Europa en het deur die tsaar groot invloed op die politieke kwessies in Europa gehad.

Sy was gekant teen die huwelik van haar seun Nikolaas met prinses Alix van Hesse-Darmstadt, ’n kleindogter van koningin Victoria van die Verenigde Koninkryk. Sy en die tsaar het egter hul toestemming vir die huwelik gegee. Net ná die aankondiging van die verlowing is Alexander III skielik oorlede en Nikolaas II het die volgende tsaar geword.

Nikolaas en Aleksandra is op 26 November 1894 getroud terwyl die familie nog in rou was. Vir Maria was dit moeilik om haar posisie as keiserin aan Aleksandra af te staan en daardeur is ’n wig ingedryf tussen die egpaar en die res van die keiserlike familie.

Tydens die Eerste Wêreldoorlog het Maria haar liefdadigheidswerk voortgesit en talle hospitale en gewonde soldate besoek. In dié ongunstige toestande het Nikolaas en Aleksandra al hoe ongewilder geword en eindelik het die Russiese Rewolusie in 1917 uitgebreek. Die tsaar is gedwing om te abdikeer en hy en sy gesin is na Jekaterinburg verban waar hulle in 1918 deur die Bolsjewiste doodgeskiet is.

Eers het Maria geweier om te vlug, maar eindelik vlug sy tog op aandrang van haar suster Alexandra van die Verenigde Koninkryk in die lente van 1919. Sy het vir ’n ruk in Londen by Alexandra gebly, maar toe na Denemarke teruggekeer. Sy is in 1928 daar oorlede.

Ingevolge haar wens om in Rusland by haar man begrawe te word sodra toestande na normaal teruggekeer het, is sy op 28 September 2006 in Sint Petersburg langs haar man herbegrawe.


</doc>
<doc id="45113" url="https://af.wikipedia.org/wiki?curid=45113" title="Kaliningrad-oblast">
Kaliningrad-oblast

Kaliningrad-oblast (Russies: Калининградская область, "Kaliningradskaja oblast") is die mees westelike en ook die kleinste deelgebied van Rusland met 'n oppervlakte van 15 125 km (0,1% van die totale oppervlakte van die Russiese Federasie) en 'n bevolking van 941 000 (2010). In Rusland word na die gebied vanweë sy beduidende voorkomste aan barnsteen dikwels ook as "Barnsteenland" (Russies: Янтарный Край) verwys.

Die administratiewe sentrum van die oblast is Kaliningrad (vroeër Königsberg/Koningsberg). Die gebied behels die noordelike derde van die voormalige Pruisiese provinsie Oos-Pruise (dit wil sê die provinsie se voormalige grondgebied met die uitsondering van die Memelland, Ermland, Masoere en Oberland/Prusy Górne). Dit grens in die noorde aan Litaue en in die suide aan Pole; die kuslyn aan die Oossee strek oor 'n afstand van 140 km. Die gebied is 'n Russiese eksklawe wat naas Pole en Litaue ook deur die grondgebied van Letland en Wit-Rusland van die res van die Russiese Federasie afgesny is. Die belangrikste landverbinding met die Russiese kerngebied loop deur Litaue en Belarus.

As setel van die Oosseevloot speel die gebied 'n beduidende rol in Rusland. Ongesuiwerde industriële afloopwater uit die oblast skep 'n omgewingsvraagstuk vir die strandmeer Koerse Haf wat gedeeltelik op Litause grondgebied lê. 


</doc>
<doc id="45118" url="https://af.wikipedia.org/wiki?curid=45118" title="Leicestershire">
Leicestershire

Leicestershire (dikwels afgekort tot Leics) is 'n graafskap in Engeland, in die Verenigde Koninkryk. 

Leicestershire het 'n bevolking van 1 043 800 in 2017 gehad en is dus die 21ste grootste graafskap in die land.



</doc>
<doc id="45122" url="https://af.wikipedia.org/wiki?curid=45122" title="George I van Griekeland">
George I van Griekeland

George I (Grieks: Γεώργιος Αʹ, Βασιλεὺς τῶν Ἑλλήνων, "Geórgios Αʹ, Basileus ton Ellínon"; 24 Desember 1845 – 18 Maart 1913) was van 1863 tot 1913 koning van Griekeland. Hy was oorspronklik ’n Deense prins en was net 17 jaar oud toe hy deur die Griekse nasionale vergadering gekies is as koning van Griekeland nadat hulle die voormalige koning Otto van die troon gesit het.

As eerste monarg van die nuwe Griekse Huis van Sleeswyk-Holstein-Sonderburg-Glücksburg, was sy heerskappy van 50 jaar (die langste in die moderne geskiedenis van Griekeland) gekenmerk deur die verowering van grondgebied terwyl Griekeland sy plek gevestig het in die Europa voor die Eerste Wêreldoorlog. Twee weke voor die viering van sy 50ste bewindsjaar en tydens die Eerste Balkanoorlog, is hy in ’n sluipmoordaanval doodgeskiet. In skerp teenstelling met sy bewind was die heerskappy van sy opvolgers kort en onseker.

George I is die oupa van prins Philip, die Hertog van Edinburg, die man van koningin Elizabeth II van die Verenigde Koninkryk.

George is in Kopenhagen gebore as die tweede oudste seun van prins Christiaan van Sleeswyk-Holstein-Sonderburg-Glücksburg en Louise van Hesse-Kassel. Sy volle name was prins Christiaan Wilhelm Ferdinand Adolf Georg van Sleeswyk-Holstein-Sonderburg-Glücksburg, maar totdat hy die Griekse troon bestyg het, was hy bekend as prins Wilhelm.

In 1852 is George se pa aangewys as die opvolger van Frederik VII van Denemarke, wat nie kinders gehad het nie, en die gesin het prinse en prinsesse van Denemarke geword. George se broers en susters was Frederick (wat hul pa as koning van Denemarke opgevolg het), Alexandra, wat getrou het met Edward VII van die Verenigde Koninkryk, Dagmar, wat as Maria Fjodorowna die vrou van Aleksander III van Rusland was, Thyra en Waldemar.

George het sy loopbaan in die Deense vloot begin, maar is op 30 Maart 1863, toe hy net 17 jaar oud was, gekies as koning van Griekeland ná die afsetting van koning koning Otto. Hy het koning geword voor sy pa, wat op 15 November van dieselfde jaar die Deense kroon bestyg het.

Die nuwe 17-jarige koning het op 30 Oktober 1863 in Athene aangekom. Hy was vasbeslote om nie dieselfde foute as sy voorganger te maak nie en het gou Grieks geleer. Hy is dikwels in die strate van Athene gesien, terwyl sy voorganger net op amptelike geleenthede verskyn het. Hy het ook seker gemaak mense dink nie hy word te veel deur sy Deense raadgewers beïnvloed nie.

Tydens ’n besoek aan sy suster, Dagmar, wat as Maria Fjodorowna die vrou van Aleksander III van Rusland was, het hy Olga Konstantinowna van Rusland ontmoet, wat ’n kleindogter van tsaar Nikolaas I was. Hulle het verlief geraak en Olga was net 16 toe sy op 27 Oktober 1867 in Sint Petersburg met George getrou het.

Dwarsdeur hul huwelik was George en Olga ’n stil, eenvoudige egpaar. Hulle het baie tyd saam met hulle kinders deurgebring. Hulle het Duits met mekaar gepraat, want dit was die enigste taal wat albei kon praat ten tyde van hul troue. Later het hulle Engels met hulle kinders gepraat, hoewel die kinders aangemoedig is om Grieks met mekaar te praat.

Anders as in Rusland was die koninklike lewe nie baie weelderig nie, maar eintlik heel eentonig. Albei het terugverlang na hul onderskeie vaderlande. George het by sy paleis in Tatoi, wat deur Dene onderhou is en ’n herinnering aan sy vaderland was, ’n melkery aangehou. Olga het nie gehuiwer om Russiese matrose na die paleis te nooi nie.

Toe Montenegro op 8 Oktober 1912 oorlog teen Turkye verklaar, het Serwië, Bulgarye en Griekeland by Montenegro aangesluit in wat bekend was as die Eerste Balkanoorlog. Die goed opgeleide Griekse magte het een oorwinning ná die ander behaal en op 9 November 1912 het Griekse magte Salonika binnegery.

Gou was daar egter onmin tussen die geallieerde magte: Griekeland en Bulgarye het gestry oor wie die reg op Thessaloniki en die omringende gebied het. Om die reg van die Grieke op die hoofstad van Masedonië te verseker, het George I op 8 Desember 1912 na die stad vertrek. Tydens sy lang verblyf daar het hy dikwels alleen in die strate gestap en op 18 Maart 1913 is hy op een van sy wandelings deur ’n anargis doodgeskiet.

Die moordenaar, Alexandros Schinas, het glo tot ’n "sosialistiese organisasie" behoort en "het met sy arres gesê hy het die koning vermoor omdat hy nie vir hom geld wou gee nie". Die Griekse regering het enige politieke motief vir die moord ontken en gesê Schinas was ’n rondswerwende alkoholis. Schinas is in die tronk gemartel en het hom ses weke later doodgeval uit die venster van ’n polisiekantoor.

Koning George I en koningin Olga het agt kinders gehad:



</doc>
<doc id="45123" url="https://af.wikipedia.org/wiki?curid=45123" title="Alexander van Griekeland">
Alexander van Griekeland

Alexander (Grieks: Ἀλέξανδρος, Βασιλεὺς τῶν Ἑλλήνων, "Aléxandros, Vasiléfs ton Ellínon"; 1 Augustus 1893 – 25 Oktober 1920) was van 1917 tot 1920 koning van die Hellene (Griekeland).

Hy is op 1 Augustus 1893 in Tatoi naby Athene gebore as die tweede oudste seun van koning Konstantyn I en prinses Sophie van Pruise. Nadat Konstantyn en sy oudste seun, kroonprins George, gedwing is om die land te verlaat weens Konstantyn se steun aan Duitsland tydens die Eerste Wêreldoorlog, het Alexander koning geword. Hy het egter in werklikheid geen mag gehad nie en was net ’n marionet in die hande van die eerste minister, Eleftherios Venízelos.

In een belangrike saak het hy teen die wil van die eerste minister opgetree: Op 4 November 1919 het hy skelm getrou met Aspasia Manos, ’n gewone burgerlike en die dogter van kol. Petros Manos. Dit was ’n groot skandaal en Venizelos was woedend. Aspasia moes uit Athene vlug tot die krisis opgelos is en die huwelik wettig verklaar is. Sy was egter nooit koningin nie en slegs bekend as "Madame Manos". Die egpaar het Parys ses maande later besoek op voorwaarde dat hulle nie saam reis of saam by amptelike geleenthede opdaag nie.

Alexander is op 27 jaar dood nadat ape sy hond op 2 Oktober 1920 tydens ’n wandeling aangeval het. Hy het die hond verdedig en is self gebyt. Hy het infeksie opgedoen en binne dae ’n hewige reaksie ontwikkel. Op 12 Oktober het hy ernstig siek geword en op 25 Oktober is hy in Athene dood. Sy pa, Konstantyn, is gevra om terug te keer as koning.




</doc>
<doc id="45124" url="https://af.wikipedia.org/wiki?curid=45124" title="Konstantyn I van Griekeland">
Konstantyn I van Griekeland

Konstantyn I (Grieks: Κωνσταντῖνος Αʹ, Βασιλεὺς τῶν Ἑλλήνων, "Konstantínos Αʹ, Vasiléfs ton Ellínon"; 2 Augustus 1868 – 11 Januarie 1923) was van 1913 tot 1917 en van 1920 tot 1922 koning van Griekeland.
Hy was aanvoerder van die Griekse leër tydens die onsuksesvolle Grieks-Turkse Oorlog van 1897 asook die suksesvolle Balkanoorloë van 1912–1913 waarin Griekeland Thessaloniki verower en sy grondgebied en bevolking verdubbel het.

Konstantyn was die oudste seun van koning George I en Olga Konstantinowna van Rusland, ’n kleindogter van tsaar Nikolaas I.

Hy het sy vader op 18 Maart 1913 opgevolg ná dié se dood in ’n sluipmoordaanval. Toe die Eerste Wêreldoorlog in 1914 uitbreek, wou die Griekse eerste minister Eleftherios Venízelos hom by die Geallieerdes aansluit, maar koning Konstantyn, die swaer van keiser Wilhelm II van Duitsland, was pro-Duits. Dit het aanleiding tot vele struwelinge gegee en tot die ontslag en verbanning van Venízelos.
Onder druk van die Geallieerdes moes Konstantyn in 1917 afstand doen van die troon. Hy het die land saam met kroonprins George verlaat en Franse troepe het Athene daarna binnegeruk. Venízelos het na sy land teruggekeer en oorlog teen Duitsland verklaar.

Intussen het Konstantyn se tweede oudste seun as Alexander koning geword. Die volk het Konstantyn egter as ’n martelaar beskou en het Alexander "prins regent" pleks van "koning" genoem. In 1920 is Alexander dood nadat ’n aap hom gebyt het. Ná ’n volkstemming is Konstantyn gevra om weer koning te word. Hy is met groot geesdrif ontvang en Venízelos moes die land weer verlaat.

In 1922 het ’n baie ongelukkige oorlog teen Turkye uitgebreek waarteen Konstantyn gekant was. Die Grieke het nog altyd die droom gehad om Istanbul van die Turke terug te wen en die Bisantynse Ryk te herstel. Die oorlog het rampsalige gevolge gehad vir Griekeland, wat talle nederlae gely het. Konstantyn het die skuld vir alles gekry en hy het weer van die troon afstand gedoen om ’n burgeroorlog te voorkom. Sy oudste seun het hom dié keer opgevolg as George II. Konstantyn is in 1923 in ballingskap in Palermo dood.

Op 27 Oktober 1889 is Konstantyn in Athene getroud met Sophie, ’n dogter van keiser Frederik III van Duitsland en keiserin Victoria van Sakse-Koburg en Gotha. Die egpaar het ses kinders gehad:



</doc>
<doc id="45125" url="https://af.wikipedia.org/wiki?curid=45125" title="George II van Griekeland">
George II van Griekeland

George II (Grieks: Γεώργιος Bʹ, Βασιλεὺς τῶν Ἑλλήνων, "Geórgios Bʹ, Basileus ton Ellínon"; 19 Julie 1890 – 1 April 1947) was van 1922 tot 1924 en van 1935 tot 1947 koning van Griekeland.

George is in die Tatoi-paleis naby Athene gebore as die oudste seun van koning Konstantyn I van Griekeland en sy vrou, prinses Sophia van Pruise. Hy was ’n agterkleinseun van koningin Victoria van die Verenigde Koninkryk en ’n kleinseun van koning George I van Griekeland, die Deense prins van Glücksburg wat in 1863 as koning van Griekeland gekies is.

George het ’n weermagloopbaan gevolg en was tydens die Balkanoorlog lid van die 1ste Griekse Infanterie. Toe sy oupa in 1913 in ’n sluipmoordaanval vermoor is, het George die kroonprins en die Hertog van Sparta geword.

Toe sy pa, koning Konstantyn tydens die Eerste Wêreldoorlog van die troon gesit is, het hy in 1917 saam met sy pa in bannelingskap gegaan. Sy broer Alexander het toe koning geword onder eerste minister Eleftherios Venizelos, ’n geswore republikein.

Toe Alexander in 1920 dood is nadat ’n aap hom gebyt het, is Venezelos uitgestem en Konstantyn het weer koning geword. Kroonprins George was ’n kolonel en later generaal-majoor in die oorlog teen Turkye. In dié tyd, op 27 Februarie 1921, is hy in Boekarest getroud met prinses Elisabeth, dogter van koning Ferdinand en koningin Marie van Roemenië. Toe die Turke die Grieke verslaan, is Konstantyn weer gedwing om te abdikeer en George het hom op 27 September 1922 opgevolg.

Ná ’n mislukte staatsgreep in Oktober 1923 is hy gevra om die land te verlaat terwyl oor die toekoms van Griekeland besluit word. Hy het ingestem, maar geweier om te abdikeer. Hy het op 19 Desember 1923 saam met sy vrou na haar geboorteland, Roemenië, vertrek waar hy in bannelingskap gaan woon het. Toe op 25 Maart 1924 besluit word dat Griekeland weer ’n republiek sou word, is hy amptelik van die troon gesit, van sy Griekse burgerskap ontneem en beslag is op sy besittings gelê.

Sy vrou het in Roemenië agtergebly terwyl hy al hoe meer tyd oorsee deurgebring het. In 1932 het hy Roemenië permanent verlaat en in Brittanje gaan woon. Hy en Elisabeth het nie kinders gehad nie en is op 6 Julie 1935 geskei.

Tussen 1924 en 1935 was daar 23 verskillende regerings in Griekeland, asook ’n diktatorskap en 13 staatsgrepe. Op 3 November 1935 is in ’n stemming gekies om die monargie te herstel. George het op 25 November teruggekeer. Kort daarna het Ioannis Metaxas opgang in die politiek gemaak en op 4 Augustus 1936 het George Metaxas se daarstelling van ’n diktatorskap bekragtig. Die parlement is ontbind, politieke partye verbied en die grondwet afgeskaf. Die koning en eerste minister Metaxas was aan die hoof van ’n fascistiese regering wat politieke teenstanders gearresteer en streng sensuur toegepas het.

Tydens die Tweede Wêreldoorlog het die Duitsers die Grieke verslaan en Griekeland binnegeval. Op 23 April 1941 het die koning en sy regering Griekeland verlaat. Van daar is George na Egipte en eindelik terug na Brittanje waar hy weer in bannelingskap gaan woon het.

Ná die oorlog het hy onder druk van die Geallieerdes ’n regent aangestel wat dadelik ’n republikeinse regering aangestel het. In die 1946-verkiesing het ondersteuners van die monargie egter weer ’n meerderheid behaal en op 26 September het George na Griekeland teruggekeer. Hy is op 1 April 1947 in Athene dood.

Hy is opgevolg deur sy broer, Paul. Dié het oor al die verbannings van sy familie gesê: "Die belangrikste stuk gereedskap vir ’n koning van Griekeland is ’n koffer."



</doc>
<doc id="45126" url="https://af.wikipedia.org/wiki?curid=45126" title="Paul van Griekeland">
Paul van Griekeland

Paul (Grieks: Παῦλος, Βασιλεὺς τῶν Ἑλλήνων, "Pávlos, Vasiléfs ton Ellínon"; 14 Desember 1901 – 6 Maart 1964) was van 1947 tot 1964 koning van Griekeland.
Paul is op 14 Desember 1901 in Athene gebore as die derde oudste seun van Konstantyn I van Griekeland en prinses Sophia van Pruise. Hy was ’n agterkleinseun van koningin Victoria van die Verenigde Koninkryk en ’n kleinseun van koning George I van Griekeland, die Deense prins van Glücksburg wat in 1863 as koning van Griekeland gekies is.

Op 9 Januarie 1938 is Paul in Athene getroud met prinses Frederika van Hannover. Hulle het drie kinders gehad:

Van 1917 tot 1920 het Paul in bannelingskap saam met sy pa, Konstantyn I, gewoon. Van 1923 tot 1935 en van 1941 tot 1946 was hy weer ’n banneling, dié keer saam met sy broer, George II.

Paul het in 1946 na Griekeland teruggekeer en in 1947 koning geword ná die dood van George, wat nie kinders gehad het nie. In 1947 kon hy nie die huwelik van sy neef, Prins Philip, Hertog van Edinburg, met die toekomstige koningin Elizabeth II van die Verenigde Koninkryk bywoon nie omdat hy ingewandskoors gehad het.

Teen 1949 was die burgeroorlog in Griekeland feitlik oor en het die ekonomie begin herstel. Diplomatieke en handelsbande het ook verbeter danksy Paul se staatsbesoeke oorsee. Hy was die eerste Griekse monarg wat ’n Turkse staatshoof besoek het.

Republikeinse gevoelens in Griekeland het egter al hoe sterker geword. Paul en Frederika is albei gekritiseer omdat hulle in die politiek ingemeng het asook vir hul gereelde oorsese besoeke en die koste om die koningsgesin te onderhou.

Ná operasies in 1959 en 1963 is hy in Februarie 1964 weer geopereer, dié keer vir maagkanker, en hy is sowat ’n week later in Athene oorlede. Hy is opgevolg deur sy seun, Konstantyn II.


</doc>
<doc id="45127" url="https://af.wikipedia.org/wiki?curid=45127" title="Konstantyn II van Griekeland">
Konstantyn II van Griekeland

Konstantyn II (Grieks: Κωνσταντῖνος Βʹ, Βασιλεὺς τῶν Ἑλλήνων, "Konstantínos Βʹ, Vasiléfs ton Ellínon"; gebore 2 Junie 1940) was koning van Griekeland van 1964 tot met die afskaffing van die monargie in 1973. Hy was die sesde en laaste monarg van die Huis van Sleeswyk-Holstein-Sonderburg-Glücksburg en daar word gewoonlik in Grieks na hom verwys as "ο τέως βασιλιάς" ("die voormalige koning").

As ’n manlike afstammeling van koning Christian IX van Denemarke behou hy sy titel prins van Denemarke, hoewel die Griekse tak van die Deense troonopvolging uitgesluit is.

Konstantyn is in Athene gebore as broerskind van koning George II en die oudste seun en erfgenaam van die koning se broer, kroonprins Paul. Sy ma was kroonprinses Frederika, die voormalige prinses Frederika van Hannover. Sy ouer suster is Sofia, die huidige koningin-gemalin van Spanje, en sy jongste suster, prinses Irene, is ongetroud.

Hy was ’n jaar oud toe sy familie in bannelingskap gaan woon het in Egipte en Kaapstad, Suid-Afrika (waar sy jongste suster gebore is). In 1946 het hulle na Griekeland teruggekeer. Koning George is in 1947 dood, waarna Konstantyn se pa koning Paul en hy kroonprins geword het.

Op 18 September 1964 is hy in Athene getroud met prinses Anne-Marie van Denemarke, suster van die huidige Deense koningin, Margrethe II.

Konstantyn het sy pa, Paul, in Maart 1964 opgevolg. Hoewel sy troonbestyging aanvanklik gunstig bejeën is, het sy bewind gou omstrede geraak. Sy ongewildheid het bygedra tot die politieke onstabiliteit wat gelei het tot die militêre staatsgreep van 21 April 1967. Die staatsgreep het nie veel regsgronde gehad nie totdat Konstantyn, as staatshoof, die militêre regering beëdig en dit so gewettig het. Dié stap is erg gekritiseer en op 13 Desember 1967 was hy verplig om uit die land te vlug ná ’n mislukte teenstaatsgreep. Hy het egter die de jure-staatshoof gebly tot 1 Junie 1973, toe die regering die monargie afgeskaf en Griekeland tot ’n republiek verklaar het.

Konstantyn het nooit amptelik geabdikeer nie. Hy gebruik nog die titel "koning Konstantyn", waarop hy volgens internasionale protokol aanspraak maak, maar nie meer "koning van die Hellene" nie. Sy titel word egter nie deur Griekeland erken nie. In 1994 is hy kragtens ’n nuwe wet van sy Griekse burgerskap ontneem. Hy mag ook nie ’n Griekse paspoort kry voordat hy ’n van aanneem nie, wat hy weier om te doen.

Hy word dikwels in die Griekse pers gespot omdat hy homself koning Konstantyn noem. Van die byname wat vir hom gebruik word, is "ο Τέως" ("die voormalige", ’n term wat vir enige amptenaar gebruik word), "mnr. Glücksburg" en "Kokos", ’n onvleiende verkleiningsvorm van die naam Konstantyn. Hy word ook soms "Konstantyn die Kleine" genoem in teenstelling met die Romeinse keiser Konstantyn die Grote.

Hy en sy vrou woon sedert 1967 in Londen, maar hy mag sy geboorteland weer vrylik besoek en het selfs ’n stuk grond en huis buite Athene.

Konstantyn en Anne-Marie het vyf kinders:




</doc>
<doc id="45128" url="https://af.wikipedia.org/wiki?curid=45128" title="Otto van Griekeland">
Otto van Griekeland

Otto, prins van Beiere of Othon, koning van Griekeland (Grieks: Ὄθων, Βασιλεὺς τῆς Ἑλλάδος, "Óthon, Vasiléfs tis Elládos"; 1 Junie 1815 – 26 Julie 1867) het in 1832 die eerste moderne koning van Griekeland geword volgens die Kongres van Londen, waarkragtens Griekeland ’n nuwe onafhanklike monargie geword het onder beskerming van die Verenigde Koninkryk, Frankryk en Rusland. Hy was van 6 Februarie 1832 tot 23 Oktober 1862 koning.

Toe Griekeland in 1832 deur die Kongres van Londen onafhanklik verklaar word, het Griekse diplomate na Europese monargieë gereis om ’n koning te vind. Min konings wou egter hul seuns na die onstuimige Griekeland stuur. Prins Leopold van Sakse-Koburg-Gotha en prins Frederik van Nederland is albei die troon aangebied, maar het dit van die hand gewys.

In 1832 het Griekeland wel ’n monargie geword met die 17-jarige prins Otto van Beiere, seun van Lodewyk I, as koning.

Die jong koning was nie die geskikte man om die verarmde, verwoeste land reg te ruk nie. Sy regering het aanvanklik onder leiding van ’n raad van drie Beierse hofamptenare gestaan, maar toe Otto meerderjarig word, het hy die regente afgedank omdat hulle ongewild was en hy het as absolute monarg regeer. Eindelik het sy onderdane se aandrang op ’n grondwet hom gedwing om in 1843 aan hul eise te voldoen.

Hy het egter ongewild gebly en net staande gebly danksy die Grieke se begeerte om die Bisantynse Ryk te herstel. In 1862 was daar egter weer eens ’n opstand en Otto en sy vrou, Amalia, het die land verlaat. ’n Rumoerige tyd het hierna in Griekeland gevolg.

Na sy vertrek is die 18-jarige prins Vilhelm van die Deense Huis van Sleeswyk-Holstein-Sonderburg-Glücksburg, die tweede oudste seun van koning Christiaan IX, as koning gekies. Hy het die troon bestyg as George I.


</doc>
<doc id="45129" url="https://af.wikipedia.org/wiki?curid=45129" title="Huis van Wittelsbach">
Huis van Wittelsbach

Die Huis van Wittelsbach is ’n ou en belangrike Duitse vorstehuis wat eeue lank konings, grawe en hertôe opgelewer het.

In 1180 het graaf Otto VI van Wittelsbach die Beierse hertogdom deur keiser Frederik I Barbarossa in leen gekry uit dank vir goeie diens tydens ekspedisies na Rome. Graaf Otto het hom sedertdien hertog Otto I van Wittelsbach genoem.

’n Kenmerk van die vorstehuis was die talle verdelings en samevoegings van die verskillende takke, waardeur besittings altyd weer aan ’n oorlewende tak nagelaat is sodat dit byna nooit verlore gegaan het nie. In die latere Wittelsbachers het waansin gereeld voorgekom; die bekendste voorbeeld hiervan was koning Lodewyk II van Beiere.

Belangrike lede uit die huis is onder andere:


</doc>
<doc id="45132" url="https://af.wikipedia.org/wiki?curid=45132" title="Flespos">
Flespos

Flespos (ook bottelboodskap, bottelpos of bottelbrief) is die benaming wat vir ’n gesprekmiddel gebruik word, waartydens ’n boodskap, dig in ’n fles verseël, (gewoonlik ’n glasbottel, hoewel enige houer wat daartoe in staat is om te dryf en waterdig te bly, aangewend kan word) ter water gelaat word. Hierdie betrokke boodskappe word merendeels nie na ’n bepaalde iemand gerig nie, maar word eerder aan die seestrome oorgelaat wat die eindbestemming, en dus ook die ontvanger daarvan, beïnvloed. Vanweë die eenvoud word sulke briewe dikwels vereenselwig met persone wat op ’n verlate eiland gestrand is, in ’n poging om te hulp gesnel te word. Baie mense stuur egter hierdie boodskappe uit genot, om vas te stel hoe groot die afstand is wat hul bottelboodskap kan aflê, of om nuwe kennisse te bereik. Dit word ook vir wetenskaplike navorsing rakende seestrome ingespan. Flespos of bottelboodskappe kan ook na enige boodskap verwys wat sonder ’n voorafbepaalde bestemming weggestuur word.

Die eerste flespos waarvan daar opgeteken is, is omstreeks 310 v.C. deur die Griekse wysgeer, Theophrastus, ter see gelaat, wat deel uitgemaak het van ’n proefneming om te bewys dat die Middellandse See deur die invloeiing van die Atlantiese Oseaan gevorm is. 

Met sy terugkeer na Spanje, ná sy eerste seereis na die Nuwe Wêreld, het Christophorus Columbus se skip ’n tierende storm binnegevaar. Columbus het ’n verslag van sy bevindinge, tesame met ’n aantekening dat dit na die Koningin van Spanje aangestuur moet word, in ’n verseëlde kuip oorboord gegooi, in die verwagting dat die nuus die heerser sou bereik, selfs al sou hy tydens die storm omkom.
Columbus het die seestorm egter deurstaan, maar die verseëlde verslag is tot op hede nie opgespoor nie.

Tydens die sestiende eeu het die Engelse seemag, onder andere, flespos gebruik om inligting omtrent die vyand se liggings na die kus te stuur, waar dit op die stand sou uitspoel. Koningin Elizabeth I het selfs ’n amptelike betrekking daargestel, genaamd "Uncorker of Ocean Bottles", ("Kurktrekker van Seebottels"), wat ongemagtigdes sou verbied om die flesse oop te maak; dit was met die dood strafbaar. 

Agt-en-tagtig gestrandes is in Mei 2005 vanaf die Costa Ricaanse kus gered. ’n Noodroepbrief is in ’n bottel geplaas, waarna dit aan een van ’n verbygaande vissersboot se lang lyne vasgebind is. 

Gedurende 1914 het ’n Britse Eerste Wêreldoorlog-soldaat, Thomas Hughes, ’n groen gemmerbierbottel met ’n brief binne-in, vir sy vrou bestem, die Engelse Kanaal in gewerp. Hy het twee dae later op die slagveld in Frankryk gesneuwel. In 1999 het Steve Gowan, ’n visserman, die bottel uit die Teems gebagger. Hoewel die voorgenome ontvanger van die brief alreeds in 1979 oorlede is, is die flespos in 1999 aan Hughes se 86-jarige dogter, wat in Nieu-Seeland woonagtig was, oorhandig. 

Die oudste bottelboodskap het 92 jaar en 229 dae ter see deurgebring. 'n Bottel, as 423B genommer, was by 60º 50'N 00º 38'W op 25 April 1914 ter see gelaat, en is deur ’n visserman, Mark Anderson van Bixter, Shetland, Verenigde Koninkryk, by 60º 50'N 00º 37'W op 10 Desember 2006 teruggevind. 


</doc>
<doc id="45133" url="https://af.wikipedia.org/wiki?curid=45133" title="Shandong">
Shandong

Shandong (Chinees: 山东 ) is 'n provinsie in die ooste van die Volksrepubliek China, met 'n bevolking van sowat 94 000 000. Sy hoofstad is Jinan (济南), wat in 2004 'n bevoking van omtrent 5 900 000 gehad het.



</doc>
<doc id="45136" url="https://af.wikipedia.org/wiki?curid=45136" title="Christiaan IX van Denemarke">
Christiaan IX van Denemarke

Christian IX (8 April 1818 – 29 Januarie 1906) was van 16 November 1863 tot 29 Januarie 1906 koning van Denemarke. Hy het bekend geword as die "skoonvader van Europa" omdat al ses sy kinders in ander koningshuise ingetrou het; die meeste huidige Europese monarge is afstammelinge van hom.

Hy is in Gottorp Sleeswyk, gebore as die vierde oudste seun van Friedrich Wilhelm, Hertog van Sleeswyk-Holstein-Sonderburg-Glücksburg en Louise Caroline, prinses van Hesse. Deur sy ma was hy ’n agterkleinseun van Frederik V van Denemarke, ’n agter-agterkleinseun van George II van Groot-Brittanje en die afstammeling van verskeie ander monarge, maar hy het geen direkte aanspraak op enige Europese troon gehad nie.

Deur sy pa was Christiaan lid van ’n junior manlike tak van die Huis van Oldenburg en ’n prins van die Sleeswyk-Holstein-Sonderburg-Glücksburg-lyn, ’n junior tak van die familie wat Denemarke eeue lank regeer het. Hy was ’n aanspraakmaker op die troon van die hertogdomme Sleeswyk-Holstein, maar nie die eerste nie.

As jong man het hy onsuksesvol probeer om die hart van sy agterkleinniggie koningin Victoria te wen. Eindelik is hy op 26 Mei 1842 in Kopenhagen getroud met Louise van Hesse-Kassel, ’n niggie van Christiaan VIII.

In 1847 is hy gekies as vermoedelike opvolger van Christiaan VIII omdat dit gelyk het of die toekomstige koning Frederik VII nie kinders kon hê nie. Dit was deels danksy Christiaan se vrou, wat ’n nader aanspraakmaker op die troon was as haar man. Weens die Saliese wet kon sy egter nie self op die troon sit nie.

Toe Frederik VII op 15 November 1863 oorlede is, het Christiaan hom opgevolg. Denemarke is dadelik in ’n krisis gedompel oor die besitreg en status van Sleeswyk en Holstein, twee provinsies in die suide van Denemarke. Christiaan het onder druk ’n grondwet geteken wat Sleeswyk deel van Denemarke gemaak het. In ’n oorlog in 1864 met Pruise en Oostenryk moes Denemarke Sleeswyk in 1865 aan Pruise afstaan. Holstein is in dieselfde jaar ná verdere konflik ook by Pruise ingelyf.

Christiaan en Louise het ses besonder suksesvolle kinders gehad:

Vier van sy kinders was óf die monarg óf die vrou van ’n monarg van Denemarke, die Verenigde Koninkryk, Rusland en Griekeland. ’n Vyfde, Thyra, sou koningin van Hannover geword het as haar man se monargie nie afgeskaf is net voor hy die troon sou bestyg nie. Waldemar is die troon van Bulgarye aangebied, maar moes onder druk afstand doen daarvan. Sy kinders se huwelike was nie eintlik danksy Christiaan nie, maar vanweë die ambisies van sy vrou, Louise. Sy is in daardie opsig vergelyk met koningin Victoria van die Verenigde Koninkryk.

Christiaan se kleinseuns sluit in Nikolaas II van Rusland, Konstantyn I van Griekeland, George V van die Verenigde Koninkryk, Christiaan X van Denemarke en Haakon VII van Noorweë. Vandag is die meeste van die heersende en gewese heersende koninklike families van Europa direkte afstammeling van koning Christiaan IX, asook van koningin Victoria.

Christiaan is op 87 vreedsaam oorlede in die Amalienborg-paleis in Kopenhagen.



</doc>
<doc id="45137" url="https://af.wikipedia.org/wiki?curid=45137" title="Huis van Palts-Neumarkt">
Huis van Palts-Neumarkt

Palts-Neumarkt (Duits: Pfalz-Neumarkt) was ’n onderafdeling van die Wittelsbach-dinastie van die Duitse Palts. Die lyn is ná die dood van Rupert van Duitsland in 1410 verdeel in vier lyne: Palts-Neumarkt, Palts-Simmern, Palts-Mosbach en die keurvorstelike lyn met die hoofstad Heidelberg.

Palts-Neumarkt het gedy onder Rupert se seun, Johann van Palts-Neumarkt (1383–1443). Uit sy huwelik met Katharina van Pommere-Stolp is Christoffel van Beiere gebore, wat oor Denemarke, Swede en Noorweë geheers het.

Met Christoffel se dood het die lyn uitgesterf en het dit in die besit gekom van die lyn Palts-Mosbach, wat toe die Palts-Mosbach-Neumarkt geword het.


</doc>
<doc id="45140" url="https://af.wikipedia.org/wiki?curid=45140" title="Brinkumer SV">
Brinkumer SV

Die klub is in 1924 met die huidige naam gestig en is naas "FTSV "Jahn" Brinkum" die grootste sportklub in Stuhr. 

Die klub het in 2009 sy grootste prestasie behaal deur die Oberliga Bremen te wen, maar het verkies om nie aan die uitspeelwedstryde om promosie na die Regionalliga deel te neem nie. Die DFB se streng vereistes vir 'n Regionalligalisensie vereis onder meer dat 'n klub oor 'n tuisveld met 'n kapasiteit van minstens 5 000 beskik en die klub sou dit nie kon bekostig (en kon ook nie 'n borg in die hande kry) om 'n groot belegging in infrastruktuur te finansier nie.



</doc>
<doc id="45141" url="https://af.wikipedia.org/wiki?curid=45141" title="Margrethe II van Denemarke">
Margrethe II van Denemarke

Margrethe II (Margrethe Alexandrine Þórhildur Ingrid, gebore 16 April 1940) is sedert 1972 koningin van Denemarke. Sy is die eerste vroulike heerser van die land ná Margrethe I, wat van 1388 tot 1412 oor die Skandinawiese lande geheers het tydens die Kalmarunie.

Koningin Margrethe II se amptelike slagspreuk is: "Die Hulp van God, die Liefde van die Volk, die Krag van Denemarke".

Prinses Margrethe is in die Amalienborg-paleis in Kopenhagen gebore as die oudste kind van Frederik IX en sy vrou, kroonprinses Ingrid. Omdat koning Christiaan X in dié tyd ook koning van Ysland was, het die prinses die Yslandse naam Þórhildur gekry as eerbetoon aan die mense van dié land. Dit word gespel met die Yslandse letter thorn, wat ook as "th" geskryf word, en haar naam word dus soms "Thorhildur" gespel.

Margrethe is nie as troonopvolger gebore nie. Weens die Saliese wet, wat ook in Denemarke van krag was, kon net mans die troon bestyg nadat die Glücksburg-tak aan die bewind gekom het. Sy het nie broers gehad nie en haar oom Knud was die waarskynlike troonopvolger.

Die proses om die grondwet te verander het in 1947 begin toe dit duidelik word koningin Ingrid sou nie nog kinders hê nie. Die gewildheid van Frederik en sy dogters en die meer prominente rol wat vroue in Denemarke begin speel het, het die verandering tot gevolg gehad. Twee agtereenvolgende parlemente en ’n referendum moes die stap goedkeur. Sedertdien word vroue toegelaat om die troon te bestyg as hulle nie ’n broer het nie. Prinses Margrethe het toe die waarskynlike opvolger geword.

Sy het aan verskeie universiteit studeer en op 10 Junie 1967 in Kopenhagen getrou met ’n Franse diplomaat, graaf Henri de Laborde de Monpezat. Hy het die koninklike titel "prins Henrik van Denemarke" gekry. Hy is oorlede op 13 Februarie 2018.

Koning Frederik IX is in 1972 oorlede en Margrete het koningin geword kragtens die nuwe opvolgingswet. Haar hooftaak is om die koninkryk oorsee te verteenwoordig en ’n verenigende taak tuis te verrig. Sy open uitstallings, herdenkings, brûe, ens. Sy mag nie aan die politiek deelneem of ’n politieke opinie lug nie.

Die koningin is ’n erkende skilder en het al baie uitstallings van haar werk gehou. Haar illustrasies, onder die skuilnaam Ingahild Grathmer, is gebruik vir die Deense uitgawe van "The Lord of the Rings" wat in 1977 gepubliseer is en in 2002 herdruk is. Sy is ook ’n hoogs aangeskrewe vertaler wat aan die boek help vertaal het. Verder ontwerp sy van haar eie klere.

In 2008 het die koningin aangekondig dat haar afstammelinge deur die manlike linie die bykomende titel Graaf of Gravin van Monpezat sou hê.

Die koningin en prins Henrik het twee seuns:

Margrethe se afkoms deur die manlike linie, dus van vader tot seun, kan eeue terug nagespeur word en beteken dat as sy ’n histories korrekte naam vir die koningshuis moes kies, dit Oldenburg sou wees.




</doc>
<doc id="45142" url="https://af.wikipedia.org/wiki?curid=45142" title="Suid-Afrikaanse heraldiek">
Suid-Afrikaanse heraldiek

Heraldiek floreer in Suid-Afrika vir meer as 350 jaar. Wapens word deur individuë, amptelike instansies, plaaslike owerhede, militêre eenhede, en 'n verskeidenheid organisasies gevoer. Sedert 1963 beskik Suid-Afrika oor sy eie heraldiese owerheid, wat hoë standaarde van
heraldiese praktyk bevorder en wapens registreer om regsbeskerming aan hulle te verleen.

Die eerste wapen wat in Suid-Afrika vertoon is was die Portugese koninklike wapen, op die pilare (padraos) wat Bartolommeo Dias op verskeie plekke langs die kus tydens sy seevaart in 1488 opgerig het. Sommige daarvan bestaan nog.

Dit was die Nederlanders wat heraldiek in Suid-Afrika gevestig het, toe hulle die kolonie aan Kaap die Goeie Hoop in 1652 gestig het. Volgens die Romeins-Hollandse regsstelsel het almal die reg om 'n wapen aan te neem en te voer, en baie setlaars het dus wapens gehad. Sommige word nog vandag deur hulle nasate
gevoer.

Die Nederlandse rykswapen, en die wapen van die Verenigde Oost Indische Compagnie wat die kolonie regeer het, is ook gebruik. Daar blyk nie enige ander korporatiewe wapens uit daardie tyd te wees nie, maar daar is wel bewys van die gebruik van (heraldiese) wapens deur militêre eenhede in die 1780's. Die eerste munisipale wapens is in 1804 ingestel.

Britise krysgmagte het die Kaap tydens die Napoleontiese Oorloë beset, en in 1814 het Nederland die kolonie permanent aan Groot-Brittanje oorhandig. Daarna kon die burgers wapentoekennings van die Engelse, Skotse of Ierse owerhede verkry as hulle wou. Volgens Britse reg is 'n wapen 'n eerbewys wat deur een van hierdie instansies toegeken of erken moet wees, maar aangesien die Romeins-Hollandse reg in Suid-Afrika behou is, kon burgers voortgaan om wapens self te skep en aan te neem.

Soos in die geval van taal, musiek, en ander aspekte van die kultuur, het die Britse en Afrikaanse heraldiek dan sy aan sy bestaan en nie saamgesmelt nie. Dit is nog steeds die geval, alhoewel kruisbestuiwing wel gedurende die afgelope halfeeu plaasgevind het.

Die kolonies en Boererepublieke wat later in die 19de eeu gestig is het mettertyd hul eie landswapens aangeneem.

In 1910 het die kolonies saamgesmelt om die Unie van Suid-Afrika te vorm. Met die geleidelike ontwikkeling van onafhanklikheid oor die volgende dekades, het die regering aandag aan heraldiese aangeleenthede begin gee.

In 1935 het die Unieregering 'n sisteem ingestel waarin verenigings en inrigtings soos skole en klubs hulle wapens as 'kentekens' by die Departement van Binnelandse Sake kon registreer om hulle teen misbruik te beskerm. Die Departement van Onderwys, Kuns en Wetenskap het in 1959 die registrasiefunksie oorgeneem.

Die opkoms van Afrikaner nasionalisme gedurende die 1930's en 1940's het die kulturele erfenis na vore gebring, en verskeie boeke en artikels oor Afrikaner families en wapens is gedurende daardie tyd gepubliseer. Ongelukkig was die heraldiese publikasies nie betroubaar nie.

Nadat die Nasionale Party in 1948 aan bewind gekom het, is stappe gedoen om die heraldiek op 'n beter grondslag te plaas. Tussen 1949 en 1953 het die vier provinsiale administrasies 'n sisteem daargestel om munisipale wapens teen misbruik te beskerm. In 1954 het die Suid-Afrikaanse Weermag sy eie heraldiese afdeling gestig. In 1955 het 'n inter-departementele konferensie die stiging van 'n sentrale heraldiese owerheid aanbeveel, en in 1956 het 'n komitee aanbeveel dat dit op die Sweedse lees geskoei moet word. Die Heraldiese Genootskap van Suid-Afrika is in 1953 gestig.

Gedurende die 1950's is 'n ongekende getal Engelse en Skotse wapentoekennings aan Suid-Afrikaners en Suid-Afrikaanse munisipaliteite, regspersone, en die Anglikaanse bisdomme gemaak.

In 1961 het Suid-Afrika 'n republiek geword en die Statebond verlaat. 'n Heraldiekwet is in 1962 goedgekeur, en die Buro vir Heraldiek en Heraldiekraad is in 1963 in die lewe geroep. Die Buro het by die Departement van Onderwys, Kuns en Wetenskap en die provinsiale administrasies as heraldiese registrateur oorgeneem, en bo en behalwe korporatiewe en munisipale wapens registreer hy ook amptelike en persoonlike wapens. Wapens moet heraldies korrek wees om kragtens die Heraldiekwet geregistreer te wees. Registrasie bly vrywillig. Herregistrasie (matrikulasie) van persoonlike wapens vir die kinders van die oorspronklike eienaars is in 1969 ingestel.

Van 1963 tot 1969 het die Heraldiekwet ook voorsiening gemaak vir die "toekenning" van wapens deur die staatspresident en die provinsiale administrateurs aan onderskeidelik amptelike instansies en plaaslike owerhede. Toekennings moes eers deur die Heraldiekraad goedgekeur word, en is daarna deur die Buro geregistreer. (Die Buro is nooit magtiging verleen om wapens self toe te ken nie, maar slegs om hulle te registreer).

Sedert 1963 het die Buro heelwat dekoratiewe lyne en wapenfigure ontwerp wat deur Suid-Afrikaanse diere, plante, en argitektuur geïnspireer is. In die 1970's het die Buro 'n hoogs gestileerde Fins-geïnspireerde kunsstyl ontwikkel.

Aangesien die Romeins-Hollandse reg almal toelaat om wapens te voer, solank hulle nie ander se regte oorskry nie, het sosiale status of diens aan die land geen betrekking daarop nie. Wapens word dus deur 'n wye verskeidenheid mense en instansies ingevoer, insluitend:

Daar is min regulering van heraldise praktyk in Suid-Afrika. 'n Wapen wat by die Buro geregistreer is word beskerm deurdat die eienaar regsstappe kragtens die Heraldiekwet kan neem teen enigiemand wat sy wapen misbruik. In die geval van die wapens van die nasionale en provinsiale regerings, weermageenhede, en plaaslike owerhede, kan oortreders vervolg en beboet word. Minagting van die landswapen is met 'n boete of tronkstraf strafbaar.

Registrasie van wapens is heeltemaal vrywillig.

Suid-Afrikaanse heraldiek het verskeie kenmerkende eienskappe:





</doc>
<doc id="45144" url="https://af.wikipedia.org/wiki?curid=45144" title="Frederik VIII van Denemarke">
Frederik VIII van Denemarke

Frederik VIII (3 Junie 1843 – 14 Mei 1912) was van 1906 tot 1912 koning van Denemarke.

Frederik is in Kopenhagen gebore as die oudste seun van Christiaan IX en sy vrou, Louise van Hesse-Kassel. As kroonprins het hy aan die oorlog van 1864 teen Oostenryk en Pruise deelgeneem en sy pa daarna met sy ampspligte gehelp. Hy het met Christiaan se dood in Januarie 1906 koning geword.

Hy was in talle opsigte ’n liberale heerser wat die nuwe parlementêre stelsel meer as sy pa gesteun het. Omdat hy op so ’n hoë ouderdom koning geword het, het hy net ’n paar jaar gehad om homself te bewys aangesien hy teen dié tyd siek was.

Op sy terugreis van ’n besoek in 1912 aan Frankryk het koning Frederik Hamburg aangedoen. Die aand van sy aankoms het hy gaan stap, inmekaargesak en gesterf.

Die koningsgesinne van Denemarke, Noorweë, België en Luxemburg is afstammelinge van hom.

Koning Frederik en sy vrou het vier seuns en vier dogters gehad:



</doc>
<doc id="45145" url="https://af.wikipedia.org/wiki?curid=45145" title="Christiaan X van Denemarke">
Christiaan X van Denemarke

Christiaan X (26 September 1870 – 20 April 1947) was van 1912 tot 1947 koning van Denemarke en van 1918 tot 1944 die enigste amptelike koning van Ysland (as Kristjan I).

Hy is naby Kopenhagen gebore as die oudste kind van koning Frederik VIII van Denemarke en sy vrou, prinses Louise, die enigste oorlewende kind van koning Karel XV van Swede. Een van sy broers het koning Haakon VII van Noorweë geword.

Christian het op 26 April 1898 in Cannes met Alexandrine, die Hertogin van Mecklenburg-Schwerin, getrou. Hulle het twee kinders gehad:

Christiaan was ’n ietwat outoritêre leier wat baie klem gelê het op die belangrikheid van koninklike waardigheid en mag in ’n tydperk toe demokarasie al hoe gewilder geword het. Dit was nie die stof vir ’n gewilde koning nie; tog was hy een van die gewildste Deense konings wat tydens albei wêreldoorloë regeer het, deels vanweë die rol wat hy gespeel het onder Nazi-besetting.

Anders as sy broer, koning Haakon VII van Noorweë, en koningin Wilhelmina van Nederland wat tydens die Nazi-besetting van hul lande in bannelingskap gegaan het, het Christiaan X in die Deense hoofstad gebly as ’n visuele simbool van weerstand. Hy het ondanks sy ouderdom en die netelige situasie elke dag te perd deur die stad gery – sonder enige begeleiding of wagte. Hy het die Dene wat hy ontmoet het, vriendelik gegroet, maar die Duitse soldate geïgnoreer.

Nadat Adolf Hitler vir hom in 1942 ’n lang telegram gestuur het om hom geluk te wens met sy 72ste verjaarsdag, het hy ’n baie kort telegram teruggestuur: "Baie dankie. Chr. 10". Hitler was woedend. Hy het dadelik sy ambassadeur aan Denemarke onttrek en die Deense ambassadeur uit Duitsland gesit.

Die besetting van Denemarke het kommunikasie met Ysland onmoontlik gemaak en op 10 April 1940 het die Yslandse parlement die land self begin regeer. ’n Maand later het Brittanje die eiland beset en op 17 Junie 1944 het die Yslandse volk in ’n referendum gestem vir afstigting van Denemarke.

Nadat Christiaan op 19 Oktober 1942 van sy perd geval het, was hy feitlik verlam vir die res van sy bewind.


</doc>
<doc id="45146" url="https://af.wikipedia.org/wiki?curid=45146" title="Frederik IX van Denemarke">
Frederik IX van Denemarke

Frederik IX (11 Maart 1899 – 14 Januarie 1972) was van 1947 tot met sy dood koning van Denemarke.

Frederik is in Sorgenfri, op die eiland Seeland, gebore as die seun van Christiaan X en Alexandrine van Mecklenburg-Schwerin.

Hy het die Deense koninklike tradisie verbeek deur ’n vloot- eerder as ’n leërloopbaan te volg. Voordat hy koning geword het, het hy tot by die rang skout-admiraal gevorder.

In 1922 het Frederik verloof geraak aan prinses Olga van Grieland en Denemarke, sy niggie en die dogter van prins Nikolaas van Grieland en Denemarke. Hulle het egter nie getrou nie en hy is op 24 Mei 1935 in Stockholm getroud met prinses Ingrid van Swede, sy agterkleinniggie en die dogter van kroonprins Gustaf Adolf, later koning Gustaf VI Adolf van Swede.

Hulle het drie dogters gehad:

Omdat hy nie seuns gehad het nie en net mans die troon kon bestyg kragtens die Saliese wet, was sy broer Knud die waarskynlike troonopvolger. Die proses om die grondwet te verander het in 1947 begin toe dit duidelik word koningin Ingrid sou nie nog kinders hê nie. Die gewildheid van Frederik en sy dogters en die meer prominente rol wat vroue in Denemarke begin speel het, het die verandering tot gevolg gehad.

Twee agtereenvolgende parlemente en ’n referendum moes die stap goedkeur. Sedertdien word vroue toegelaat om die troon te bestyg as hulle nie ’n broer het nie. Prinses Margrethe het toe die waarskynlike opvolger geword.

Daar was talle verandering gedurende Frederik se bewind. Die land het die beperkinge van ’n landboustaat afgeskud en ’n welsynstaat ontwikkel. Danksy die uitstekende ekonomie van die 1960's het vroue ook die arbeidsmark betree. Denemarke het dus ’n moderne staat geword, met nuwe eise aan die monargie.

Kort voor die koning sy Nuwejaarstoespraak aan die einde van 1971 sou maak, het hy siek geword. Hy is kort daarna, op 14 Januarie 1972, oorlede.


</doc>
<doc id="45148" url="https://af.wikipedia.org/wiki?curid=45148" title="Elektrokardiogram">
Elektrokardiogram

Elektrokardiografie is 'n grafiese voorstelling van die hart se elektriese aktiwiteit vir diagnostiese doeleindes.

Elektriese impulse ontstaan in die sinoatriale node van die hart en versprei daarvandaan deur die geleidingsweefsel van die hart om die hartspier se sametrekking te kontroleer. Hierdie elektriese golwe kan deur elektrodes nagespoor word om swakhede en skade in verskillende areas van die hartspier te toon (soos gevind met miokardiale infarksies). Geleidingsversteurings en ritmeversteurings word ook so ondersoek.

Plasing van die elektrodes met hul etikette is gestandariseer as volg:

Vir beskrywingsdoeleindes word die resulterende golwe as volg beskryf:


</doc>
<doc id="45149" url="https://af.wikipedia.org/wiki?curid=45149" title="Hartaknoet van Denemarke">
Hartaknoet van Denemarke

Hartaknoet (gebore omstreeks 890 – 940) was ’n legendariese koning van Denemarke. Hy word in bronne genoem die seun van óf ene "Sven" óf die halfmitiese Wiking Sigurd Slang-in-die-Oog, wat ’n seun van die legendariese Ragnar Lodbrok was. Sommige historici meen Hartaknoet was ’n kleinseun van Sigurd en nie ’n seun nie.

Volgens Adam van Bremen is Denemarke deur die Swede onder Olaf en sy twee seuns met geweld oorgeneem en so het die Huis van Olaf in Denemarke ontstaan. Ná Olaf se dood het sy seuns regeer. Hulle is opgevolg deur Sigtrygg.

Volgens Adam het Hartaknoet van "Noordmannië", die land van die "Noordmanne" (waarmee hy dalk óf Noorweë óf Normandië bedoel het), gekom en die jong koning se bewind oorgeneem. Hy het daarna 30 jaar lank regeer. Uit ander bronne lei sommige historici egter af dat Sigtrygg se pa, Gnupa, veel later nog oor minstens ’n deel van Denemarke regeer het.

Adam is die enigste bron wat Hartaknoet noem.


</doc>
<doc id="45150" url="https://af.wikipedia.org/wiki?curid=45150" title="Gorm die Oue">
Gorm die Oue

Gorm die Oue (Deens: "Gorm den Gamle") was van omstreeks 900 tot omstreeks 940 koning van Denemarke. Hy was na berig word die seun van die halflegendariese Deense koning Hartaknoet. Hy is in die laat 9de eeu gebore en in 958 dood.

Volgens Adam van Bremen het Hartaknoet van "Noordmannië", die land van die "Noordmanne" (waarmee hy dalk óf Noorweë óf Normandië bedoel het), gekom en die jong Deense koning Sigtrygg se bewind oorgeneem. Hy het daarna 30 jaar lank regeer.

Toe hy dood is, het Gorm hom opgevolg. Heimskringla meen Gorm het minstens ’n deel van die koninkryk met geweld oorgeneem van Gnupa, en Adam self gee te kenne dat die koninkryk voor Gorm se bewind verdeel was.

Gorm het getrou met Thyra, wie se afkoms onseker is. Hy het een van die groot grafheuwels by Jelling vir haar laat maak, asook die oudste van die Jelling-klippe, waarop hy haar "tanemarkar but" (Denemarke se Redding of Denemarke se Prag) noem. Gorm het twee seuns gehad: Knoet en Harald, later koning Harald Bloutand.

Arild Hvitfeld verduidelik hoe Gorm dood is. Van sy twee seuns het hy die oudste, Knoet, verkies – in so ’n mate dat hy gesweer het die boodskapper wat tyding van Knoet se dood bring, sal tereggestel word.

Die twee seuns was regte Wikings: Hulle het Denemarke elke somer verlaat om te gaan plunder. Harald het op ’n dag na die koning se woning teruggekeer met die nuus dat Knoet dood is tydens ’n poging om Dublin, Ierland, binne te val. Weens Gorm se eed wou niemand hom die nuus vertel nie. Koningin Thyra het bevel gegee dat swart materiaal in die koninklike saal opgehang word, maar niemand mag ’n woord gesê het nie. Toe Gorm die saal binnekom, het hy verbaas gevra waaroor daar gerou word. Koningin Thyra het met behulp van ’n metafoor vir die koning vertel sy "wit valk" is deur ander voëls gevang, terwyl sy "grys valk" steeds voëls vang vir die koning se tafel. Gorm het die boodskap dadelik verstaan.

Volgens dié verhaal was hy so hartseer oor Knoet se dood dat hy die volgende dag dood is. Dit weerspreek egter inligting op die Jelling-klippe dat koningin Thyra voor Gorm dood is. Hirstorici vermoed dat Gorm eers in Thyra se grafheuwel begrawe is en later deur sy seun Harald in ’n houtkerk in Jelling herbegrawe is.




</doc>
<doc id="45153" url="https://af.wikipedia.org/wiki?curid=45153" title="Harald I van Denemarke">
Harald I van Denemarke

Harald 'Bloutand' Gormsson (Oud-Noors: "Haraldr blátönn Gormsson", Deens: "Harald Blåtand Gormsen"; gebore omstreeks 935) was die seun van koning Gorm die Oue en Thyra Dannebod. Hy is in 985 of 986 dood nadat hy van omstreeks 958 as koning van Denemarke regeer het en vir ’n paar jaar rondom 970 as koning van Noorweë. Volgens sommige bronne het sy seun Sven Vurkbaard hom van die troon gedwing.

Harald het die Jelling-stene laat oprig ter ere van sy ouers. Encyclopedia Britannica beskou die rune-inskrifte as die bekendstes in Denemarke. Die biografie van Harald Bloutand kan opgesom word in die inskrifte op die Jelling-stene:

Harald se bydrae tot die kerstening van die Dene is ietwat omstrede. Feit is egter dat hy wel bekeer is. Daarna, in die 960's, het hy sy pa, Gorm, se liggaam laat herbegrawe in die kerk wat hy langs die leë grafheuwel laat bou het en die nou beroemde Jelling-stene laat maak.



</doc>
<doc id="45154" url="https://af.wikipedia.org/wiki?curid=45154" title="Harald II van Denemarke">
Harald II van Denemarke

Harald II van Denemarke (omstreeks 980's – 1018) was van 1014 tot 1018 koning van Denemarke. Hy was die oudste seun van Sven Vurkbaard en Gunhilda, en was regent terwyl sy pa in Engeland teen Ethelred II geveg het. Hy is ná sy dood opgevolg deur sy broer, Knoet die Grote.


</doc>
<doc id="45155" url="https://af.wikipedia.org/wiki?curid=45155" title="Magnus I van Noorweë">
Magnus I van Noorweë

Magnus I of Magnus die Goeie (1024 – 25 Oktober 1047) was van 1035 tot 1047 koning van Noorweë en van 1042 tot 1047 koning van Denemarke.

Magnus was die seun van Olaf II van Noorweë, wat die Nore teen hul sin probeer kersten het. In 1028 moes Magnus saam met sy pa uit Noorweë na Kiëf-Roes vlug. In 1035, ná die dood van Knoet die Grote, het die Noorse adellikes, wat nie meer deur Denemarke regeer wou word nie, Magnus teruggeroep en is hy uitgeroep as koning van Noorweë.

Hy is daarna verkies tot koning van Denemarke ná die dood van die Deense koning Hartaknoet in 1042. Sven Estridsen het egter ook op die Deense troon aanspraak gemaak en het in opstand gekom teen Magnus. Die konflik het voortgeduur totdat Magnus se neef Harald Hardråde in 1045 uit ballingskap teruggekeer het, belaai met goud wat hy vergader het in sy tyd as huursoldaat in die Bisantynse Ryk. Magnus het Harald as ’n groot bedreiging beskou en besluit om die Noors-Deense troon met hom te deel. Die twee konings het toe saam opgeruk teen Sven Estridsen en hom uit Denemarke verdryf.

’n Jaar later, in 1047, is Magnus dood nadat hy van ’n perd afgeval het. Die omstandighede rondom sy dood is onduidelik, maar destyds is gemeen dat Harald hom vermoor het. Op sy sterfbed het Magnus sy koninkryk gedeel: Harald het die troon van Noorweë gekry en Sven het koning van Denemarke geword.

Die lyn van Olaf II het by Magnus geëindig, maar weer aan die bewind gekom toe Erik II, ’n afstammeling van Magnus se suster, koning word. Ook Jakobus I van Engeland het van Magnus afgestam.



</doc>
<doc id="45160" url="https://af.wikipedia.org/wiki?curid=45160" title="Vilvestre">
Vilvestre

Vilvestre is 'n stad in Spanje, en het 'n bevolking van 490 in 2011 gehad.


</doc>
<doc id="45161" url="https://af.wikipedia.org/wiki?curid=45161" title="Vlag van Mayotte">
Vlag van Mayotte

Die Franse oorsese gebied Mayotte het geen amptelike vlag nie en gebruik die vlag van Frankryk as vlag. Die eiland het wel, soos die ander eilande in die Comore ’n eie onderskeidende vlag.




</doc>
<doc id="45162" url="https://af.wikipedia.org/wiki?curid=45162" title="Vlag van Réunion">
Vlag van Réunion

Die Franse oorsese gebied Réunion het geen amptelike vlag nie en gebruik die Franse vlag. Die eiland het verskeie voorgestelde vlae maar daar is nog nie op ’n spesifieke een besluit nie.

Die simboliek vir die vlag wat voorgestel is deur die Réunionese Vlagkundige Vereniging is soos volg: rooi stel die vulkaan en krag voor, blou stel die lug en soetheid voor en geel stel die son en helderheid voor.

Die simboliek vir die vlag wat voorgestel is deur die Vereniging vir die Réunionvlag is soos volg: naas die kleure van die Franse vlag stel blou die eilandbewoners van Europese herkoms voor asook die Christelike geloof en die see, die goudgeel stel die eilandbewoners van Indiese herkoms voor asook Hinduïsme en die son, rooi stel die eilandbewoners van Sjinese herkoms voor asook hulle tradisies en die vulkaan en groen stel die eilandbewoners afkomstig van Afrika voor asook Islam en die natuur. Al die eilandbewoners leef in vrede, harmonie en bedagsaamheid en dit word deur die wit skyf gesimboliseer.

Die simboliek vir die vlag wat voorgestel is deur die Verstaan- en Helpende Hand Beweging is soos volg: rooi stel die vulkaniese oorsprong van Réunion voor asook die stryd van kulturele militante vir vryheid, die geel stel die son voor, die swart stel die element van slawehandel in die eilandgeskiedenis voor, die blou stel die lug en die Indiese oseaan voor en die groen stel Réunionese plantegroei voor. Die mengsel van kleure simboliseer die Réunionese reënboog van verskeidenheid in eenheid.



</doc>
<doc id="45163" url="https://af.wikipedia.org/wiki?curid=45163" title="Vlag van Sint Helena">
Vlag van Sint Helena

Die vlag van Sint Helena, ’n Britse oorsese gebied is op 4 Oktober 1984 in gebruik geneem. Die vlag vertoon ’n blou Britse vaandel met die wapen van die eiland op die wapperkant.



</doc>
<doc id="45164" url="https://af.wikipedia.org/wiki?curid=45164" title="Vlag van Ascensioneiland">
Vlag van Ascensioneiland

Die vlag van Ascensioneiland, ’n Britse oorsese gebied is op 11 Mei 2013 in gebruik geneem. Die vlag vertoon ’n blou Britse vaandel met die wapen van die eiland op die wapperkant.

Tydens die 'n vergadering van die Raad van Ascensioneiland op 3 Maart 2009 is besluit dat die eiland 'n unieke vlag sal ontwerp in samewerking met die Buitelandse en Gemenebeskantoor van Brittanje. Lede het ook voorgestel dat 'n openbare kompetisie geloods moet word om die ontwerp van die vlag vas te stel.



</doc>
<doc id="45165" url="https://af.wikipedia.org/wiki?curid=45165" title="Vlag van Tristan da Cunha">
Vlag van Tristan da Cunha

Die vlag van Tristan da Cunha, ’n Britse oorsese gebied is op 20 Oktober 1984 in gebruik geneem. Die vlag vertoon ’n blou Britse vaandel met die wapen van die eiland op die wapperkant.

Voor 20 Oktober 2002 het Tristan da Cunha die vlag van Sint Helena gebruik vir amptelike doeleindes.



</doc>
<doc id="45166" url="https://af.wikipedia.org/wiki?curid=45166" title="Homeostase">
Homeostase

Homeostase is die eienskap wat 'n stelsel openbaar wanneer dit sy eie interne omgewing stabiliseer en konstant probeer hou.

Dit word veral in die konteks van lewendige organismes gebruik.

'n Algemene voorbeeld is hoe die liggaam sy temperatuur konstant by 37 grade celsius probeer hou d.m.v. meganismes van terugvoer en die reaksies daarop.

Kubernetika bestudeer die meganismes wat sulke stelsels vir regulering gebruik.

In die algemeen word homeostase gehandhaaf deur reseptors wat die omgewing moniteer. Hierdie reseptors kommunikeer met beheerders wat dan 'n respons d.m.v. 'n effektor bepaal.

So is daar positiewe en negatiewe terugvoer-meganismes. Positiewe terugvoer versterk die effektor se respons terwyl negatiewe terugvoer die effek wil verminder en so wil normaliseer.


</doc>
<doc id="45170" url="https://af.wikipedia.org/wiki?curid=45170" title="Sven II van Denemarke">
Sven II van Denemarke

Sven II (omstreeks 1019 – 28 April 1076) was van 1047 tot met sy dood koning van Denemarke. Hy was die seun van Ulf Jarl en Estrid Margarete Svendsdatter, die dogter van Sven I en suster van Knoet die Grote. Hy was drie keer getroud.

Hy is in Denemarke bekend as Svend Estridsen. Sy voornaam word ook Sven, Svein en Swen gespel en sy van Estridson, Estridsson of Estridsøn.

Vanweë sy verwantskap aan Knoet die Grote is hy vroeg reeds beskou as 'n aanspraakmaker op die troon. Toe Hartaknoet in 1042 dood is, het hy aanspraak op die Deense kroon gemaak, maar moes swig voor Noorweë se koning Magnus I.

Hy het gou teen Magnus in opstand gekom en die Deense adellikes het hom as koning gekroon, maar hy is deur Magnus verslaan en het na Swede gevlug. Die oorlog tussen Sven en Magnus het tot 1045 geduur toe Magnus se neef Harald Hardråde uit ballingskap teruggekeer het, belaai met goud wat hy vergader het in sy tyd as huursoldaat in die Bisantynse Ryk. Magnus het Harald as ’n groot bedreiging beskou en besluit om die Noors-Deense troon met hom te deel. Die twee konings het toe saam opgeruk teen Sven en hom uit Denemarke verdryf.

In 1047 is Magnus dood. Hy het sy koninkryk verdeel tussen Harald, wat die troon van Noorweë gekry het, en Sven, wat koning van Denemarke geword het.

Harald, wat geweier het om Denemarke af te staan, het Sven aangeval en ’n lang oorlog teen hom gevoer. Nadat Harald verslaan en doodgemaak is en Willem die Veroweraar van Engeland op sy beurt vir Harold Godwinson verslaan het, het Sven sy aandag toegespits op Engeland, wat eens deur sy oom, Knoet die Grote regeer is. In 1069 het hy Engeland saam met Edgar Adeling, die laaste oorblywende erfgenaam van die Angel-Saksiese koningshuis, binnegeval. Nadat hulle die stad York verower het, het Sven egter omkoopgeld van Willem aanvaar en hom uit Engeland teruggetrek. Edgar moes na Skotland vlug.

Koning Sven is op sy plaas naby die dorp Åbenrå oorlede. Later is hy die "vader van konings" genoem omdat vyf van sy vyftien seuns konings van Denemarke geword het.

Sven is in 1050 vir die tweede keer getroud met Gunhild Sveinsdotter, ’n stiefma van sy eerste vrou, Gyda van Swede (oorl. 1049). Die pous het gelas dat die huwelik nietig verklaar word. Hy het dit laat doen, maar vir die res van sy lewe die een minnares ná die ander gehad. Sven was die vader van minstens 18 kinders, waarskynlik meer. Hulle was almal buite-egtelik en hul moeders is onbekend:

Sven word dikwels beskou as Denemarke se laaste Wiking-koning en die eerste Middeleeuse een. Aan sy geraamte kan gesien word dat hy ’n lang, sterk, effens kreupele man was.

Hy het nou met die kerk saamgewerk en honderde kerke laat bou waarvan baie nog staan. Hy kon blykbaar lees en skryf en dis danksy hom dat ’n groot deel van Denemarke en Swede se geskiedenis van die 9de en 10de eeu bekend is omdat hy die verhaal van sy voorgeslagte omstreeks 1070 aan die historikus Adam van Bremen vertel het.


</doc>
<doc id="45171" url="https://af.wikipedia.org/wiki?curid=45171" title="Harald III van Denemarke">
Harald III van Denemarke

Harald III of Harald Hen (omstreeks 1040 – 17 April, 1080) was van 1076 tot 1080 koning van Denemarke. Hy was die oudste buite-egtelike seun van Sven II van Denemarke en was getroud met Margareta Hasbjörnsdatter.

Harald was van die edelmanne van Denemarke afhanklik vir sy verkiesing as koning en het niks gedoen om hulle teen te staan nie. Hy het geen oorloë geveg nie en het net die paar dinge verbeter wat binne sy vermoë was. Oor die algemeen was hy ’n vreedsame en goeie heerser.

Hy is die beste bekend vir die verbetering van die Deense munt- en regstelsel. Sy hervormings is egter nie ten volle aanvaar tot met die bewind van Waldemar II nie. Saxo Grammaticus noem hom ’n swak en ondoeltreffende koning wat geswig het voor die wil van die gewone mense. Dit verduidelik dalk sy bynaam Harald Hen, of Harald die Slypsteen, dus Harald die Sagte.



</doc>
<doc id="45172" url="https://af.wikipedia.org/wiki?curid=45172" title="Verdrag van Vereeniging">
Verdrag van Vereeniging

Die Verdrag van Vereeniging (beter bekend as die Vrede van Vereeniging) is die vredesverdrag wat op Saterdag 31 Mei 1902 geteken is tussen verteenwoordigers van die Boere en die Britte. Hierdie verdrag het die bloedigste oorlog ooit op Suid-Afrikaanse bodem, die Anglo-Boereoorlog, beëindig.

Nadat die Boeregeneraals besluit het dat die oorlog nie volgehou kon word nie, het hulle hul manskappe oorreed om die wapens neer te lê. Die eerste korrespondensie het op 4 Maart 1902 plaasgevind toe Lord Kitchener 'n aide-mémoire aan Schalk Willem Burger gestuur het waarin die Nederlandse minister van buitelandse sake die Boere aanraai om die wapens neer te lê en die stryd te beëindig.

"Broers, ons het besluit om tot die bittere einde te staan; laat ons soos manne erken dat daardie einde vir ons gekom het, in bitterder vorm gekom het as wat ons ooit gedink het. Vir ’n ieder van ons sou die dood ’n soeter en sagter einde gewees het as die stap waartoe ons nou sal moet oorgaan. Maar ons buk voor Gods wil. Die toekoms is duister; maar ons sal die moed, die hoop, die vertroue op God nie prysgee nie."

Dit was die woorde van genl. Jan Smuts aan sy mede-Boerestryders die middag van 30 Mei 1902. Hulle was byeen in die Tent van Samekoms op Vereeniging vir die aanvang van die vredesonderhandelinge wat ’n einde sou bring aan die Tweede Vryheidsoorlog, ook bekend as die Anglo-Boereoorlog. Hierdie stryd het reeds sedert 11 Oktober 1899 regoor Suid-Afrika posgevat. Volgens die vredesooreenkoms, waarvoor net "ja" of "nee" gestem moes word, sou die twee Boererepublieke hul onafhanklikheid inboet.

In Mei 1902 het sestig Boere-leiers met Britse verlof by Vereeniging vergader om oor vrede te besluit. Op 15 Mei tref die afgevaardigdes daar alles in gereedheid aan. Hulle is in twee ruim tente gehuisves, terwyl samesprekings in ’n groter tent in die middel van die terrein gevoer is.

Tydens die eerste vergadering is genl. C.F. Beyers tot voorsitter verkies en kry elke afgevaardigde die geleentheid om die toestand in sy kontrei te bespreek. Genl.Smuts wat pas teruggekeer het van Okiep het berig dat daar geen hoop op ’n algemene opstand in die Kaapkolonie was nie. Dit blyk ook dat net ’n paar generaals kans sien om die stryd voort te sit, onder andere genl. Christiaan de Wet van die Oranje-Vrystaat. Die toesprake is ernstig en boeiend. Elkeen praat uit die hart en skets die omstandighede in sy eie distrik.

Die volgende dag (16 Mei) word besin oor die moontlikheid om ’n deel van die land, waaronder die Witwatersrand, af te staan sodat die res van die volk in vryheid kon lewe. Die brandende vraag was: Sou die volk kon voortbestaan indien die leiers sou besluit om aan te hou veg? Hoewel die toekoms duister was, wou niemand onvoorwaardelik oorgee nie. Ná baie gesprekvoering is daar toe ’n kommissie van volksverteenwoordigers na Pretoria gestuur om oor voorwaardes van oorgawe te onderhandel.

Die voortbestaan van die volk het inderdaad die Boere-afgevaardigdes by Vereeniging in hul diepste wese aangegryp. Hul taal, hoe belangrik ook al, was maar ’n klein onderdeel van die reusagtige probleem wat hom in die ure van beslissing onontwykbaar opgedring het. Hoe kon die volk wat met soveel heldemoed so bitter swaar gestry, gely en geoffer het, gered word? Deur voort te veg totdat daar miskien geen volk meer oor is nie, of die wapen neer te lê en die bitter smaak van nederlaag, die demoralisering, die verlies van onafhanklikheid en politieke magteloosheid te aanvaar?

Dit was in die opweeg van hierdie geweldige alternatiewe dat die taalkwessie vir die eerste keer op 16 Mei 1902 in Kestell en Van Velden se notule van die konferensie vermeld word. Genl. Louis Botha was aan die woord. Hy het gepleit dat die hopeloos geworde stryd gewonne gegee moes word voordat die reeds so diep beproefde volk totaal geruïneer was. Laat hulle, terwyl die geleentheid nog daar is, die beste moontlike voorwaardes beding. 

""Indien wij onze onafhankelijkheid niet kunnen behouden, laten wij dan trachten Verantwoordelijk Bestuur te krijgen … Laten wij ook trachten om de rechten van de Hollandsche taal, onze taal, te behouden. Gij weet, hoe lang het genomen heeft, voordat men in de Kaapkolonie de rechten dier taal eenigszins erkend kreeg. Zullen wij niet trachten, die rechten vastgesteld te krijgen, nu wij de kans ertoe hebben?""

Dat die Boere-onderhandelaars nie juis daarin geslaag het om die regte van hul taal vasgestel te kry nie, moes reeds vir die afgevaardigdes by Vereeniging duidelik gewees het. Naas Stoffberg en Kemp was dit egter slegs J.J. Naudé van die Pretoria-kommando en die 'losse kommando' onder genl. De la Rey, wat kommer daaroor uitgespreek het. Volgens Naudé was dit ’n vaste opdrag van sy burgers dat die regte van die Hollandse taal gewaarborg moes word; die taal "die van zoveel beteekenis is voor het volk en een kanaal is, waardoor het volk weer volk kan worden".

Op Maandag 19 Mei begin die onderhandelinge tussen genls. Louis Botha, Christiaan de Wet, Koos de la Rey, J.B.M. Hertzog en Jan Smuts aan die een kant, en Alfred Milner en genl. Horatio Herbert Kitchener aan die ander kant. Dit word ’n taai stryd en op 21 Mei stel Hertzog, Smuts, Kitchener en sy regsverteenwoordiger, Richard Solomon, ’n konsepvoorstel op om aan die Britse regering voor te lê. Op 28 Mei kom die finale vorm van Londen terug. Die voorstelle moet voor die einde van Mei in die geheel deur die Boere-afgevaardigdes aanvaar of verwerp word. As hulle dit sou verwerp, word die stryd voortgesit.

Op 29 Mei word die voorstelle in die Tent van Samekoms op Vereeniging bespreek. Pres. M.T. Steyn was ernstig siek en kon nie aan die samesprekings deelneem nie; gevolglik is genl. De Wet in sy plek as Vrystaatse president beëdig. By die aanvang van die bespreking stel genl. Koos de la Rey die vraag tree as vyfde spreker later die aand op: "Wat is geloof? – Here, u wil geskied, nie my wil om te oorwin nie. Ek moet myself vernietig onder Gods wil." De Wet pleit dat die stryd wat in die geloof begin is, ook in die geloof moet voortgaan. Beyers sê dat die voortbestaan van die volk in God se hande gelaat moet word, maar dat die posisie haglik geword het omdat ’n gees van moedeloosheid die mense beetgepak het. Nou loop hulle oor na die vyand, en teen daardie gees kan niemand stry nie.

Op 30 Mei weeg Hertzog die voor- en nadele van die besluit teen mekaar op en merk toe op: "As julle twyfel, gaan voort met wat julle wil doen!" Botha wat pleit vir ’n staking van vyandelikhede omdat dit in die belang van die volk sou wees, word hierin deur Smuts ondersteun.

Op Saterdag, 31 Mei 1902 vergader tien verteenwoordigers van die Boererepublieke by Melrose-Huis, Kitchener se hoofkwartier in Pretoria. Die Vredestraktaat word net ná 11 die aand onderteken.

Die ooreenkoms het bepaal dat alle vyandighede gestaak word en dat alle Boeremagte hul wapens aan die Britte oorhandig, met die belofte van uiteindelike selfregering aan die Transvaal en die Oranje-Vrystaat as kolonies van die Britse Ryk. Die Boererepublieke het ingestem om onder die soewereiniteit van die Britse Kroon en die Britse regering te val op verskeie voorwaardes, waaronder:

Die Britse regering het uiteindelik aan die twee kolonies selfregering toegestaan en die Unie van Suid-Afrika is op 31 Mei 1910 gestig. Die Unie het relatiewe onafhanklikheid verkry onder die Rykskonferensie van 1926 en die Statuut van Westminster van 1931. Op 31 Mei 1961 het die land 'n republiek geword en sodoende alle bande met die Britse regering gesny.

Alhoewel die verdrag die naam van Vereeniging (in Transvaal) dra, waar die vredesonderhandelinge plaasgevind het, is die dokumente in Melrose-Huis in Pretoria onderteken.

Namens die Verenigde Koninkryk:

Namens die regering van die Zuid-Afrikaansche Republiek:

Namens die regering van die Oranje-Vrystaat

Die stemlys waarop Boere-afgevaardigdes "vir" of "teen" moes stem is met 54 teen 6 aanvaar. Die stemlys was soos volg:




</doc>
<doc id="45174" url="https://af.wikipedia.org/wiki?curid=45174" title="Knoet IV van Denemarke">
Knoet IV van Denemarke

Knoet IV of Knoet die Heilige (Deens: "Knud IV den Hellige" of "Sankt Knud"; omstreeks 1043 – 10 Julie 1086) ), was van 1080 tot 1086 koning van Denemarke. Knoet was ’n ambisieuse koning wat sy oog op die Engelse troon gehad, die Deense monargie versterk en die Rooms-Katolieke Kerk ondersteun het. Hy is in 1086 deur rebelle vermoor en word deur die Katolieke Kerk as die beskermheilige van Denemarke beskou.

Knoet was die buite-egtelike seun van Sven II van Denemarke. Voordat hy koning geword het, was hy volgens berigte in 1075 een van die leiers van ’n Wiking-strooptog in Engeland.

In 1080 het hy sy broer, Harald III, opgevolg as koning van Denemarke. Hy het met sy troonbestyging getrou met Adela, die dogter van Robert I, Graaf van Vlaandere. Hulle het ’n seun, Charles, gehad – ’n ongewone naam in Denemarke. Die seun het later Graaf van Vlaandere (1119–1127) geword en was bekend as Karel die Goeie. Nes sy pa is hy deur rebelle in ’n kerk vermoor (in 1127 in Brugge).

Knoet het hom gou bewys as ’n hoogs ambisieuse en vroom koning. Sy bewind is gekenmerk deur pogings om die koninklike mag in Denemarke uit te brei. Hy het edikte afgekondig waarkragtens hy vir homself grond toegeëien het, asook die reg op die inhoud van skeepswrakke en op die besittings van buitelanders en mense wat sonder familie sterf. Hy het ook wette uitgevaardig om swakkes, buitelanders en die weduwees en wese te beskerm. Al dié maatreëls het gelei tot ontevredenheid onder sy onderdane, wat nie gewoond was aan ’n koning wat homself soveel mag toeëien en so inmeng in hul daaglikse lewe nie.

Knoet se ambisies was nie net tot sy eie land beperk nie. As ’n kleinseun van die suster van Knoet die Grote, wat tot in 1035 koning van Engeland, Denemarke en Noorweë was, het hy geglo hy is geregtig op die Engelse troon. Hy het Willem die Veroweraar dus as ’n indringer beskou. In 1085 het hy ’n vloot byeengebring om Engeland binne te val, maar dit het nooit gevaar nie. Knoet was waarskynlik lugtig vir inmenging deur Hendrik IV, Heilige Romeinse Keiser met wie Denemarke en Vlaandere op vyandelike voet was. Hy was ook wantrouig teenoor sy broer Olaf (later Olaf I van Denemarke), wat die vloot wou aanvoer. Hy het hom laat arresteer en na Vlaandere gestuur. Dit was die einde van die vloot, maar Knoet wou dit weer die volgende jaar byeenbring.

Voor dit egter kon gebeur, het ’n opstand in 1086 uitgebreek in Suid-Jutland, waar Knoet gebly het. Hy en sy manne het in ’n houtkerk in Odense gaan skuil. Maar op 10 Julie 1086 het die rebelle die kerk binnegestorm en Knoet voor die kansel vermoor.

Vanweë sy steun aan die kerk is hy gou as ’n heilige beskou en in 1101 is hy amptelik heilig verklaar.


</doc>
<doc id="45175" url="https://af.wikipedia.org/wiki?curid=45175" title="Ruben">
Ruben

Ruben of Re'uven (Hebreeus רְאוּבֵן) volgens Genesis, is die eerste (en oudste) seun van Jakob en Lea. Hy is die stamvader van die Israelitiese Stam van Ruben.

In die teks vanuit die Torah word twee verskillende naamverklarings omtrent die naam "Ruben" verstrek, waaruit die tekskenners vanuit onderskeie bronne, hetsy Jahwisties of Elohisties, vermeld.
Die eerste verklaring wat deur die Tora aan die hand gedoen word, is dat die naam verwys na waar die HERE Lea se ellende raakgesien het, vanweë haar status as Jakob se mindergunstelingvrou. Dit dui daarop dat die naamverklaring van "Ruben" uit "raa beonyi" voortspruit, wat "HY het my ellende aangesien" beteken.
Die tweede verklaring is dat die naam verwys na Lea se hoop om Jakob, deur die geboorte van Ruben, se liefde te wen. Dit behels dat die naam uit "yeehabani" afgelei is, wat "hy sal my liefhê" beteken.

’n Ander Hebreeuse sinsnede waarmee "Ruben" in die besonder ooreenstem, is "ra'a ben", wat die betekenis "aanskou, ’n seun" dra, wat so deur die klassieke rabbynse letterkunde uitgelê word, hoewel party van hierdie bronne aanvoer dat Lea hierdie benaming gebruik het om op ’n beduidende onderskeid tussen Ruben en Esau, sy oom, te sinspeel.
Sommige kenners vermoed dat die laaste medeklinker van die naam oorspronklik ’n "l" moes gewees het (wat na aan die "n" van die Oud-Hebreeuse alfabet verwant is). Josephus gee die naam as "Reubel" weer, wat dus die moontlikheid laat dat Ruben se naam ’n stamverwant van die Arabiese benaming "Ra'abil" is, wat "wolwe" beteken.

Daar word kortliks in die Tora beskryf dat Ruben met Bilha, Ragel se diensmaagd, geslagsgemeenskap gehad het. Omrede sy vader met Bilha, as byvrou, dieselfde gehandel het, wat tot die geboorte van Ruben se halfbroers, Dan en Náftali, gelei het, word hierdie daad deur die klassieke rabbynse bronne as bloedskande beskou. Die Tora voer aan dat Ruben se gedrag Jakob so toornig laat ontvlam het dat hy Ruben se eersgeboortereg aan Josef oorgedra het. Die eersgeboortereg, volgens die klassieke rabbynse bronne, het die reg vir die afstammelinge (die Stam van Ruben) gegee om oor die ander stamme te heers (dit is aan Juda oorgedra) sowel as priesterskap (dit is aan Levi oorgedra).
Sommige van hierdie bronne voer egter aan dat Ruben nie werklik geslagsgemeenskap met Bilha gehad het nie, maar eenvoudig sy moeder, Lea, verdedig het, ten koste van Bilha, wat sodoende Jakob ontstoke gelaat het. Daar is in hierdie bronne opgeteken dat, ná die dood van Ragel (Jakob se gunstelingvrou), Jakob ’n poging aangewend het om Bilha se bed nader aan syne te skuif, wat Ruben weer weggeskuif het. Ruben het, volgens die klassieke rabbynse geskrifte, onmiddellik berou oor sy dade in verband met Bilha getoon, en was dus die "eerste boetvaardige". Aanvanklik, volgens hierdie bronne, was Ruben berouhebbend deur in die geheim te oorpeins en hom van vleis en wyn te weerhou. Toe Juda oor die Tamar-saak gebieg het, het Ruben met sý daad vorendag gekom, sodat sy broers nie vir hul optredes gestraf sou word nie. Die klassieke bronne vermeld ook dat die HERE vir Ruben, ter beloning van sy vrywillige boetedoening en bekentenis, Hosea as ’n afstammeling gegee het, en vir Ruben ook ’n beloning in die toekomstige wêreld gegee het.

Hoewel Ruben deel van die sameswering teen Josef was, het hy die ander broers oorreed om Josef nie om die lewe te bring nie, Josef probeer red, en later tot die gevolgtrekking gekom dat die verknorsing waarin hy en sy ander broers in Egipte beland het, hul verdiende loon was.
Volgens klassieke rabbynse letterkunde word Ruben uitgebeeld as iemand met ’n sterk verantwoordelikheidsin oor sy broers (omrede hy die oudste is) en wat kwaad geword het toe hy ontdek dat Josef soek geraak het, omrede sy broers Josef aan Ismaeliete verkoop het (Jahwistiese weergawe) of toe Josef deur Midianiete gevind en weggevoer is (Elohistiese weergawe).

Volgens die rabbynse letterkunde was die eerste toevlugstede in die Stam van Ruben se grondgebied geleë, omrede Ruben (as enkeling) probeer het om Josef uit die hand van sy broers te red.
Klassieke rabbynse bronne getuig dat Ruben op die 9de dag van Kislef gebore is, en op ’n ouderdom van 125 heengegaan het. Die midrastiese Boek van Jasher omskryf Ruben se begrafnis as volg: hy is in ’n doodskis neergelê, waarna hy later na Israel teruggeneem en daar ter aarde bestel is.

Sommige Bybelkenners voer ewenwel aan dat "Ruben as Stamvader" as ’n ‘‘postdiksie’’ gereken moet word; as ’n naamgeër-beeldspraak wat ’n oorsaakleer verskaf hoe die stam met al die ander stamme van die Israelitiese bondgenootskap mee verband hou.
Met Lea as stammoeder, bedink Bybelkenners dat die teksskrywers geglo het dat die Stam van Ruben deel was van die oorspronklike Israelitiese bondgenootskap, ewenwel ’n antieke Minaeaanse inskrywing na ’n Arabiese stam genaamd r-b-n (klinkers weggelaat) verwys.

Ruben het, volgens Genesis 46:9, vier seuns gehad: Henog, Pallu, Hesron en Karmi. Daar word geen melding van sy vrou(e) se naam gemaak nie.



</doc>
<doc id="45177" url="https://af.wikipedia.org/wiki?curid=45177" title="Jinan">
Jinan

Jinan is die hoofstad van Shandongprovinsie, in die ooste van die Volksrepubliek China. Die stad het 'n bevolking van 6 036 500 mense in 2009 gehad, waarvan ongeveer 98% Han-Chinese is.


</doc>
<doc id="45178" url="https://af.wikipedia.org/wiki?curid=45178" title="Vlag van Suid-Soedan">
Vlag van Suid-Soedan

Die vlag van Suid-Soedan vertoon ’n blou driehoek aan die vlagpaalkant met ’n vyfpuntige geel ster wat na die vlagpaal wys; aan die wapperkant is drie ewe wye bane in swart, rooi en groen met wit fraaiings langs die rooi baan.

Die vlag is aanvaar na die ondertekening van Naivasja-ooreenkoms wat die einde van die tweede Soedannese burgeroorlog bevestig het. Die vlag is aanvanklik gebruik deur die Soedannese Volksbevrydingsbeweging (SPLM).

Saam met die vlag van Suid-Afrika is die vlag van Suid-Soedan een van net twee vlae wêreldwyd wat ses verskillende kleure in sy ontwerp het (dit sluit skakerings van een kleur in ’n vlag uit). Die kleure stel die volgende voor: swart stel die Soedannese bevolking voor, rooi stel die gevloeide bloed in die stryd om vryheid voor, groen stel die land voor en die ster verteenwoordig die Ster van Bethlehem.

Volgens die Suid-Soedanese regering verteenwoordig die kleure van die vlag:

Die vlag is soortgelyk aan die vlag van Kenia met die toevoeging van die blou driehoek en geel ster aan die vlagpaalkant en die weglating van die motief op die vlag van Kenia.




</doc>
<doc id="45179" url="https://af.wikipedia.org/wiki?curid=45179" title="Vlag van Zanzibar">
Vlag van Zanzibar

Die vlag van Zanzibar, ’n argipel aan die ooskus van Afrika, is op 10 Januarie 2005 in gebruik geneem. Die vlag vertoon ’n horisontale driekleur in ewe wye bane in (van bo na onder) blou, swart en groen met die vlag van Tanzanië in die skildhoek.

Die huidige vlag van Zanzibar is ’n aangepaste weergawe van die vlag wat tussen Januarie en April 1964 gebruik is. Dit is aangepas deur die vlag van Tanzanië in die skildhoek te plaas maar slegs in die boonste baan.

In 1964 het die noordelike eiland van Zanzibar, Pemba-eiland, ’n kortstondige volksrepubliek met ’n eie vlag gehad.




</doc>
<doc id="45181" url="https://af.wikipedia.org/wiki?curid=45181" title="Vitoria-Gasteiz">
Vitoria-Gasteiz

Vitoria-Gasteiz (Spaans: "Vitoria", Baskies: "Gasteiz") is die hoofstad van die Outonome Gemeenskap van die Baskeland, in die noorde van Spanje. Die stad het 'n bevolking van 239 562 in 2011 gehad.


</doc>
<doc id="45185" url="https://af.wikipedia.org/wiki?curid=45185" title="Swangerskap">
Swangerskap

Swangerskap vind plaas wanneer 'n vrou 'n bevrugte eier in haar baarmoeder dra. Na geslagsgemeenskap word 'n eiersel deur 'n spermsel bevrug en die eier ontwikkel tydens die swangerskap tot 'n embrio en dan 'n fetus, om as baba gebore te word. 'n Vrou se swangerskap duur ongeveer 40 weke, gemeet vanaf die eerste dag van haar laaste menstruasiesiklus. Die term "swangerskap" is slegs op mense van toepassing, ander vroulike soogdiere is "dragtig".

As gevolg van die ontwikkeling van 'n nuwe lewe in haar baarmoeder, ondergaan 'n vrou se liggaam 'n aantal veranderinge, die eerste hiervan is die afwesigheid van haar maandstonde, wat dikwels vir baie vroue die eerste teken is dat hulle swanger kan wees. Ander simptome in die eerste paar maande is (oggend)naarheid, sensitiewe/opgeswelde borste, moegheid, toenemende besoeke aan die toilet en krampe of bloeding wat nie aan die menstruasiesiklus verwant is nie.

Alhoewel elke swangerskap 'n unieke verloop volg, word daar tog 'n algemene tydsverloop gebruik om die groei van die ongebore baba te beskryf, vanaf die vrystelling van die eiersel (week 1) tot geboorte (week 40).

Vrouens kry reeds terwyl hulle self nog in hulle moeders se baarmoeder is al die eierselle wat hulle in hul leeftyd sal gebruik. Met haar eerste maandstonde het 'n meisie ongeveer 300 000 eierselle, waarvan daar (tot haar menopouse) elke maand een ryp sal word en afgestoot word, in 'n proses genaamd "ovulasie".

Wanneer 'n vrou ovuleer, gewoonlik in die middel van haar menstruasiesiklus, word 'n eiersel van een van die vrou se twee eierstokke ryp en van die eierstok afgestoot en word die sel dan deur die eierleiers (sien beeld links) oor 'n tydperk van 3 tot 4 dae na die vrou se baarmoeder vervoer. 'n Gemiddelde eiersel lewe egter ongeveer 24 uur, dus moet bevrugting reeds in die eierleiers plaasvind, vóór die eiersel die baarmoeder bereik. Oor die algemeen word slegs een eiersel ryp, maar in sommige gevalle word twee (of selfs meer) ryp en, indien beide bevrug word na geslagsgemeenskap, kan dit tot 'n gewone (nie-identiese) tweeling lei.

Tydens ovulasie word die slym in die baarmoeder dikker en neem dit meer bloed op, vir ingeval 'n bevrugte eiersel daaraan geheg moet word. Indien geen bevrugting plaasvind nie, moet die baarmoeder die onnodige bloed en slym afskei, wat tot 'n vrou se maandstonde lei.

Ná ovulasie is daar 'n tydsduur van slegs 'n paar uur waartydens die eiersel bevrug kan word deur 'n saadsel. Indien 'n man tydens geslagsgemeenskap ejakuleer, stort hy miljoene spermselle in die vrou se vagina, wat dan opwaarts reis en probeer om die eiersel in die eierleier te bevrug, deur daarmee te versmelt. Hierdie reis duur tussen 12 en 24 uur, alhoewel daar aantekeninge is van spermselle wat die eiersel reeds na slegs een uur bereik het. Spermselle lewe baie langer as eierselle, van 3 tot 7 dae, dus is die beste kans op bevrugting wanneer die spermselle reeds die eierleiers bereik het wanneer die eiersel afgestoot word.

Voor 'n spermsel die eiersel bereik moet hy eers deur die vrou se baarmoeder reis; 'n gebied wat oor die algemeen nadelig is vir die spermsel en waar die meeste sterf. Tydens voorbereiding vir ovulasie verander die omgewing in 'n baarmoeder, wat dan vir 'n tyd meer spermselle laat oorleef om verder te reis, alhoewel die swakste en meeste van hulle steeds hier sal vrek. Die sterkste spermselle bereik die eiersel en swerm dan in 'n sirkel om dit en probeer om daarmee te versmelt, deur deur die buitenste wand van die sel deur te dring. Dit is egter nie maklik om deur hierdie wand te dring nie; die eiersel bevat 'n beskermende laag wat die spermselle slegs kan oplos deur ensieme te produseer. Sodra 'n spermsel die beskermende laag bo 'n deeltjie van die wand voldoende opgelos het, kan hy tot die eiersel deurdring. Slegs een spermsel kan 'n eiersel binnedring; sodra hy daarin geslaag het, sluit die eiersel die beskermende laag en kan geen ander spermselle meer daarin slaag om dit binne te dring nie. Die suksesvolle spermsel verloor sy stert en sy kopdeel (of kern) beweeg tot by die eiersel se kern waar die twee verder saamsmelt en lei tot die eerste deling van die eiersel.

Die spermsel en eiersel bevat elkeen 23 chromosome in hul kern. Die samesmelting van die twee kerns bring die totaal chromosome tot 46, die normale aantal chromosome vir 'n mens, en word 'n "sigoot" genoem. Die uiteindelike baba se geslag, alle uiterlike kenmerke en 'n groot deel van sy karakter is nou reeds vasgestel. Moontlike chromosoomafwykings word ook nou bepaal. Terwyl daar tydens die versmelting van die twee kerns iets fout gaan, kan dit ook lei tot aangebore gebreke.

Die bevrugte eiersel beweeg nou tydens 'n aantal dae na die baarmoeder. Op pad daarheen verdeel dit in selle. Die verdeelde selle word 'n "morula" genoem en lyk op 'n mikroskopiese moerbei. Indien die sigoot verdeel om twee (of meer) aparte embrios te vorm, is daar sprake van 'n identiese tweeling; dit gebeur gewoonlik binne die eerste agt dae ná bevrugting. Die morula word mettertyd 'n blastosiet wat aan die slymvlies van die baarmoeder vasheg. Hierdie vashegting vind normaalweg tussen 6 en 12 dae na bevrugting plaas en gaan soms gepaard met klein bietjie bloedverlies, wat op die begin van 'n (vroeë) maandstonde kan lyk. Met die vashegting van die blastosiet is 'n vrou amptelik swanger en begin die sel sy embrionale fase.

Indien 'n vrou 'n swangerskap beplan, is dit belangrik dat sy reeds vóór bevrugting ophou met rook, alkohol drink en dwelmmiddels gebruik. In die geval van 'n onbeplande swangerskap is dit belangrik om daarmee op te hou sodra dit bekend word. Ook word dit aangeraai om reeds voor bevrugting foliensuur in te neem, wat die risiko van 'n oop ruggie (spina bifida) en waterkoppie (hidrokefalus) drasties verlaag.

Omdat swangerskap bereken word vanaf die eerste dag van die laaste maandstonde kan dit soms verwarrend wees om te weet hoe oud 'n embrio is. 'n Vrou wat byvoorbeeld ses weke swanger is se embrio is ongeveer vier weke oud. Die presiese ouderdom kan eers met die eerste sonar, wat gewoonlik tussen 8 en 12 weke plaasvind, bereken word. Oor die algemeen hou die embrionale fase tot die tiende week aan, waarna daar na die embrio as 'n "fetus" verwys word.
Kort na bevrugting het die embrio begin om menslike chorioniese gonadotropien (MCG) te produseer. Ongebruikte MCG verlaat die vrou se liggaam in haar urine en is dan ook die hormoon waarvoor getoets word tydens 'n swangerskapstoets. Die doel van die MCG is om die geelliggaam, of corpus luteum, te onderhou, wat weer op sy beurt progesteroon produseer, 'n hormoon wat belangrik is vir die ontwikkeling van die embrio. Die hoeveelheid MCG wat afgeskei word, word soms ook gekoppel aan hoe naar 'n swanger vrou voel en 'n hoë hoeveelheid MCG kan op 'n meerling dui, alhoewel dit geensins altyd die geval is nie. Die hormoon kan ook gebruik word om sekere gevalle van onvrugbaarheid te behandel.

Naarheid is een van die hoofsimptome tydens die eerste semester. Alhoewel daar soms daarna as "oggendnaarheid" verwys word, is daar baie vroue wat juis op ander tye, of selfs die hele dag naar is. Sommige vroue voel mislik sonder dat hulle opgooi, terwyl ander weer aanhoudend opgooi en nie mislik voel nie. In laasgenoemde se geval is daar 'n gevaar dat die vrou (en embrio) kan dehidreer en dat hulle nie die nodige voedingstowwe inkry nie (omdat dit die liggaam telkens weer verlaat). Ook is die maagsure wat in braaksel aanwesig is sleg vir die aanstaande moeder se tande. Indien daar sprake van uitermatige braking is, is dit raadsaam om 'n huisdokter te kontak. Vir ander vroue is daar 'n aantal nie-medisinale hulpmiddels beskikbaar, van meerdere, klein maaltye deur die dag tot gemmerkapsules of gemmertee tydens hoofmaaltye. Aanstaande moeders wat maklik naar word leer ook gou om té geurige en sterk kos te vermy, asook 'n verskeidenheid ander geure (verskil van vrou tot vrou).

Ander simptome in die eerste trimester is sensitiewe, opgeswelde borste, moegheid, verhoogde reuksintuig, rugpyn, hoofpyn, afkeur in sommige kossoorte en voorliefde vir ander asook reëlmatige urinering. Dit is onwaarskynlik dat 'n vrou ál hierdie simptome sal ervaar.
Na die bevrugte eiersel aan die baarmoeder vasgeheg het, begin die embrio in die baarmoeder se slymvlies ontwikkel. Die vrugvlies, met die chorionvlies aan die buitekant en die amnionvlies aan die binnekant, vorm 'n ballonvormige ruimte waarin die embrio kan rondbeweeg. Die embrio ontwikkel teen 'n vinnige spoed: die brein begin ontwikkel, asook die ruggraat, hart en spysverteringskanaal. Die hart begin reeds 10 dae na vashegting klop.

In die vierde en vyfde week van swangerskap word die stompies wat uiteindelik die arms en bene word sigbaar, alhoewel hulle nog nie maklik onderskei kan word nie. Die hart klop teen 'n vaste tempo en die plasenta het begin vorm. Die eerste bloed beweeg deur die hoof-are en vroeë strukture, wat uiteindelike die oë en ore sal word, begin vorm. Aan die einde van die vyfde swangerskapsweek is die embrio ongeveer 6 mm groot.

In die sesde swangerskapsweek begin die vorming van die longe, kaak, neus en verhemelte. Arms en bene is nou duideliker, met 'n gewebde struktuur aan die einde wat uiteindelik die vingers en tone sal word. 'n Week later het die vorming van al die belangrike organe reeds begin, waaronder ook die lewer, niere en pankreas. Die stel niere wat nou ontwikkel is eintlik al die tweede stel: tydens swangerskap gebruik die embrio en fetus drie stelle niere (die laaste stel is die permanente stel). Ook die haar- en nippelfollikels ontwikkel nou. In week 7 begin die ooglede en tong ook vorm, asook die bene van sy ledemate en die elmboë en tone word steeds duideliker.

Tydens die agtste week van swangerskap begin die naelstring funksioneer en die gesig word meer herkenbaar as dié van 'n mens. Nog bene vorm en verhard en spiere begin saamtrek. Die embrio is nou byna aan die einde van sy embrionale fase en is ongeveer 2,5 cm groot. Die eerste sonar word gewoonlik tussen 8 en 12 weke gemaak.
In week 9 is die embrio se belangrikste liggaamsdele volledig en begin hy uiters vinnig groei: van week 9 tot 13 groei die fetus tot ongeveer 7 cm – hy is dan byna drie keer so groot as in week 8. In week 9 verdwyn die fetus se stert en sy ooglede sluit om eers weer tydens die 28ste week van swangerskap oop te gaan. Die manlike of vroulike geslagsdele is ook duidelik gevorm aan die einde van hierdie tyd, maar steeds te klein om met die sonar te sien.

Vanaf week 10 (tot en met die geboorte) heet die embrio 'n "fetus" en begin sy belangrikste organe, waaronder sy niere, derms, brein en lewer, te funksioneer (alhoewel hulle steeds bly ontwikkel tydens die swangerskap). Die lewer begin nou ook self rooibloedselle produseer. Tydens week 11 kan die fetus sy hand tot 'n vuis saamtrek en die eerste knoppies wat uiteindelik tande sal word verskyn. Die brein groei en ontwikkel uiters vinnig, sodanig dat die kop byna die helfte van die fetus se gehele grootte is. Ook begin die fetus om te skop en te strek, alhoewel die moeder hierdie bewegings eers oor 'n maand of twee sal voel. Met die vorming van die mantelvlies begin die fetus ook vir die eerste keer te hik.

In week 12 begin daar 'n aantal refleksbewegings plaasvind: buiten die bogenoemde skoppe, strekkings en bolvuiste, begin sy tone krul en sy mond suigbewegings maak. Indien iets teen die swanger vrou se baarmoeder druk, sal die fetus kriewel, alhoewel die moeder dit nog nie kan voel nie. Die niere begin nou om urine na die fetus se klein blaas af te skei.

Met week 13 besit die fetus reeds vingerafdrukke op die punte van sy vingers. Sy liggaam word nou met fyn donshaartjies bedek, wat help om die temperatuur van die vel te reguleer en die vel te beskerm teen die vrugwater. Hierdie haartjies verdwyn voor sy geboorte, maar is dikwels sigbaar by babas wat te vroeg gebore word. Die fetus se nek is nou volledig gevorm en hy begin sy kop heen en weer beweeg. Die res van die liggaam begin nou om in grootte op te vang met die kop, wat tans 'n derde van die gehele grootte in beslag neem. 'n Vroulike fetus het nou reeds meer as 2 miljoen eierselle in haar eierstokke.

Na die 13de week is die swanger vrou aan die einde van die haar eerste trimester.

Tydens die tweede trimester verdwyn baie van die swangerskapsimptome wat die toekomstige moeder tot nou ongemaklik laat voel het, soos sensitiewe borste, gemoedskommelinge, vermoeidheid en naarheid (sommige vrouens voel egter naar tydens hulle hele swangerskap). Die tweede trimester is ook wanneer 'n vrou begin "wys" - wanneer die fetus sodanig groei dat 'n vrou die kenmerkende bult by haar maaggebied kry – en wanneer sy gewoonlik gewig begin optel. Die hoeveelheid gewig wat 'n vrou behoort op te tel hang af van haar gewig voor die swangerskap: vrouens wat ondergewig is word aangeraai om tot 18 kg op te tel, terwyl 'n vrou van normale gewig (met 'n liggaamsmassa-indeks van tussen 19 en 25) tussen 11 en 16 kg behoort op te tel. Vrouens wat oorgewig is word aangeraai om tussen 7 en 12 kg op te tel, terwyl vetsugtige vrouens (met 'n liggaamsmassa-indeks van 30 of meer) nie baie meer as 6 kilogram behoort op te tel nie. Dokters of vroedvroue kan toekomstige moeders help om op 'n gesonde dieet te besluit. Vanweë die druk op die blaas, begin baie vrouens reeds aan die einde van die eerste trimester of die begin van die tweede trimester swangerskapsklere dra, selfs al is daar geen sigbare bult nie, bloot vir die gemak daarvan.

Ander simptome wat in die tweede trimester kop kan uitsteek (by sommige vrouens reeds tydens die eerste trimester) is droë oë, lae bloeddruk en veral swangerskapsrinitis: 'n toe neus as gevolg van 'n toename in slymproduksie en geswelde slymvliese – veroorsaak deur die ekstra estrogeen wat die liggaam vervaardig. Later in die trimester (tussen week 16 en 20, maar soms later) kan mens die fetus vir die eerste keer voel beweeg. Gedurende die tweede helfte van die semester, as gevolg van die groei van die fetus, word die ligamente wat die baarmoeder ondersteun pynlik, soos hulle strek om die ekstra massa te onderhou. Ook kan swangerskapsvlekke, gebarste are en geswelde enkels nou begin verskyn, wat eers na die bevalling weer verdwyn.
Tydens week 14 tot 16 is die fetus se vel nog deursigtig en begin die vel op sy kop ook die donsagtige hare ontwikkel om die temperatuur van sy vel te reguleer. Sy vingerafdrukke is nou ontwikkel en hy begin ook mekonium in sy dermkanaal vergader: afgeskeide stowwe wat die fetus nie vir ontwikkeling benodig nie en sy liggaam na geboorte sal verlaat tydens sy eerste stoelgang. Sy sweetkliere ontwikkel ook in die tyd en sy lewer en pankreas produseer vloeibare afskeidings. In hierdie tyd groei die fetus ook van sowat 9 tot 16 cm.

Van week 17 tot 20 groei die fetus steeds vinniger – in week 20 bereik hy 'n lengte van 25 cm. Wenkbroue, wimpers, vinger- en toonnaels begin in hierdie tyd groei. Die vel ontwikkel steeds verder en produseer teen die twintigste week "vernix caseosa", 'n wit vetterige middel wat help om die vel teen die vrugwater te beskerm. 'n Spontane aborsie vóór week 20 word 'n "miskraam" genoem, terwyl 'n fetus wat ná week 20 spontaan aborteer word, "doodgebore" is.

Die fyn donshaartjies wat die fetus vroeër begin ontwikkel het, dek tydens week 21 tot 23 sy hele liggaam. Aangesien die vel nou ook minder deursigtig word en die fetus vet in sy liggaam begin vergader, begin hy meer na 'n pasgebore baba te lyk. Die oë se komponente ontwikkel in hierdie weke volledig en die lewer en pankreas werk hard om ook klaar te ontwikkel.

Babas wat tussen week 24 en 26 reeds gebore word, het 'n goeie kans op oorlewing. Fetusse wat steeds verder ontwikkel, het nou onderskeidelike fases waarin hy wakker is of slaap (die toekomstige moeder kan ook waarneem wanneer 'n fase oorskakel). Die lugsakkies in die longe begin nou vorm en die brein ontwikkel tussen week 24 en 26 teen 'n merkwaardige snelheid. Die senuweestelsel is sodanig ontwikkel dat dit 'n aantal funksies beheer.

Aan die einde van die 26ste week weeg die fetus ongeveer 900 gram, alhoewel hy reeds 32 cm lank is. Voor die bevalling sal hy slegs nog 'n verdere 20 cm groei, maar sy massa behoort nog met 'n verdere 2,5 kg toe te neem.

Soos 'n vrou se liggaam voorberei vir die laaste swangerskapsweke, verskyn daar nuwe simptome: die algemeenste hiervan is 'n seer rug en beenkrampe, as gevolg van al die ekstra massa wat die vrou dra en die ekstra druk op die are en senuwees in die bene. Hierdie simptome word erger namate die weke verby gaan. Sooibrand en hardlywigheid, simptome wat reeds tydens die eerste trimester hul verskyning gemaak het, maar waarskynlik tydens die tweede trimester verdwyn het, kom nou met geweld terug. Ook kan 'n swanger vrou se steeds groeiende baarmoeder tot aambeie lei. 'n Ander terugkerende simptoom is gemoedskommelinge, as gevolg van toenemende hormoonveranderinge.

Die spiere in die baarmoeder begin in die derde trimester ook toenemend saamtrek – sogenaamde "Braxton-Hicks-sametrekkings": hierdie sametrekkings vind onreëlmatig plaas en duur slegs 'n klein rukkie, anders as "regte" sametrekkings wat daarop dui dat bevalling naby is. Braxton-Hicks-sametrekkings word later in die derde trimester egter meer reëlmatig en hou vir langer aan, wat dit moeilik maak om dit van ware sametrekkings te onderskei.

Rondom week 34 begin die swanger vrou dikwels uitgeput voel, alhoewel dit gewoonlik nie so erg is as in die eerste trimester nie. In die derde trimester behoort 'n swanger vrou haar dokter of vroedvrou elke twee weke te besoek, en vanaf week 36, elke week.
Die derde trimester is wanneer die fetus begin om massa aan te sit: tussen week 27 en 32 begin hy vet stoor en sit hy ongeveer 600 g aan, om aan die einde van week 32 weeg ongeveer 1,5 kg te weeg. Alhoewel die longe nog nie 100% volledig is nie, begin ritmiese asemhalingsbewegings in hierdie periode plaasvind. Die fetus se bene is byna volledig ontwikkel, maar is nog sag en buigbaar. Naas vet, begin die fetus nou ook sy eie kalsium, yster en fosfor te stoor. Hy maak ook nou sy oë vir die eerste keer sedert die einde van die eerste trimester oop.

Tydens week 33 tot 36 beweeg die fetus om hom gereed te maak vir die bevalling: hy skuif sy liggaam sodat sy kop na onder wys. Hy sit steeds ook al hoe vinniger meer massa aan. Die "lanugo", die fyn donshaartjies wat hy vroeër in die swangerskap ontwikkel het, begin nou verdwyn en sy vel word minder rooi en gladder. Aan die einde van week 36 weeg die fetus ongeveer 2,6 kg.

Tydens die 38ste week van swangerskap word die fetus as volgroeid beskou en word die bevalling afgewag: meeste vrouens kraam tussen week 37 en 42. Tydens week 37 en 40 beweeg die fetus al hoe minder, bloot omdat daar minder spasie is om in te beweeg in die baarmoeder. Sy vingernaels het intussen lank gegroei en sal kort na sy geboorte geknip moet word. Ongeag die geslag, kan twee klein borste waargeneem word. Al sy organe is nou ontwikkeld, alhoewel die longe bly ontwikkel tot die dag van geboorte. Die fetus is nou ongeveer 48-53 cm en weeg tussen 3 en 4,5 kg.

Tussen week 37 en week 42 skenk die vrou gewoonlik geboorte. In meeste gevalle begin die bevalling vanself, alhoewel daar sommige gevalle is waar die dokter die geboorte kan induseer. Die begin van kraam (die barensnood) word gekenmerk deur sametrekkings van die baarmoeder en die breek van die vrugwatersak. Ook ervaar die vroue pyn in haar onderrug en krampe. Elke vrou behoort in besit van instruksies van haar dokter of vroedvrou te wees, wat aandui wanneer sy na die hospitaal gebring moet word of, in die geval van 'n tuisgeboorte, wanneer die vroedvrou gekontak moet word. In sommige gevalle kry die vrou lokale verdowing tydens die bevalling.

In sommige gevalle gebruik die praktisyn medisyne of tegnieke om die kraamproses aan te help of te versnel, 'n sogenaamde "geïnduseerde kraam". Dikwels word die barensnood geïnduseer indien 'n vrou een of twee (of selfs meer) weke oortyd is, aangesien dit 'n aantal probleme kan veroorsaak. Die plasenta word byvoorbeeld vanaf week 41 al hoe minder effektief met die oordrag van die nodige voedingstowwe, wat die fetus kan benadeel. Ook kan die steeds groeiende baba te groot word, wat die bevalling kan bemoeilik en die kans op besering (vir beide baba en moeder) tydens 'n vaginale geboorte verhoog.

Daar is ook verskeie ander mediese redes vir 'n geïnduseerde kraam, byvoorbeeld gebreekte water, sonder enige ander kraamsimptome (wat 'n verhoogde risiko van besmetting dra), oneffektiewe plasenta, indien die vrou preëklampsie ontwikkel of een van 'n aantal ander chroniese of akute siektes het. Ook vrouens wat voorheen 'n doodgebore baba gehad het, kry gewoonlik 'n geïnduseerde bevalling.

Alhoewel elke bevalling anders is, vind 'n algemene bevalling in drie fases plaas. Die eerste fase begin met sametrekkings wat die serviks of baarmoedernek beïnvloed sodat dit oopmaak en die baba daardeur kan beweeg. Aan die begin van die hierdie fase verdun die serviks stadigaan, maar nader aan die einde gebeur dit vinniger en voel 'n vrou langer, sterker en meer reëlmatige sametrekkings. Die fase eindig sodra die serviks 10 cm ontsluit of oop is.

Sodra die serviks volledig ontsluit is begin die tweede fase. Dit is in hierdie fase wat 'n vrou moet "druk", om die baba uit te stoot. In sommige kulture word die vrou aangemoedig om te begin stoot sodra sy volledig ontsluit is, terwyl ander kulture voel dat die vrou haar liggaamlike instinkte moet volg en slegs stoot as sy gereed voel. Ongeag welke metode gevolg word, word daar gewoonlik bietjie gewag terwyl die baba se kop – die grootste deel van die liggaampie – deur die vagina se opening beweeg, om die risiko van vaginale skeuring te verminder. Hierdie tweede fase duur 1 tot 1,5 uur vir nuwe moeders, terwyl moeders wat reeds voorheen gekraam het, gewoonlik na 'n halfuur klaar is. Na die geboorte van die baba eindig die tweede fase.
Tydens die derde fase word die nageboorte (die plasenta) uitgestoot. Sodra die baba gebore is, trek die baarmoeder voelbaar saam. Die swanger vrou moet dan nog 'n laatste keer druk om van die plasenta ontslae te raak. Dit gebeur gewoonlik binne die eerste 15 minute na die geboorte, maar kan soms langer duur. Indien die nageboorte nie na 'n uur plaasgevind het nie, word die hulp van 'n ginekoloog ingeroep. Die derde fase eindig met die nageboorte.

Die bevalling duur verskillend vir elke vrou: 'n vrou wat ten minste 37 weke swanger is en vir die eerste keer kraam, kan 'n bevalling van tussen 10 en 20 uur verwag. Vir sommige vrouens duur dit egter baie langer, terwyl dit vir ander juis weer baie gouer verby is. Meeste vrouens wat reeds ten minste een keer vaginaal geboorte geskenk het, ervaar gewoonlik vinniger en makliker bevallings met haar volgende babas.

Sommige vrouens voel pyn tydens die bevalling, sommige selfs baie pyn en ander weer minder. Die liggaam stel self endorfiene vry tydens die bevalling: 'n hormoon wat mens goed laat voel en pyn en spanning verminder. Asemhaling- en ontspanningsmetodes word ook dikwels gebruik as nie-medisinale pynbestryding, asook massering, ontspannende musiek en klanke of geure.

Daar is ook medisinale pynstillers wat gebruik word; die bekendste is waarskynlik die epiduraal, 'n vorm van lokale verdowing waartydens 'n kateter met behulp van 'n naald deur twee rugwerwels in 'n gaping, die epidurale ruimte, tussen die vliese van die rugmurg en die werwelkolom geplaas word. Deur die kateter word dan 'n verdowingsmiddel toegedien om die pyn te verlig, maar wat die moeder steeds in staat stel om te druk tydens die bevalling. Ander medisinale pynbestrydings sluit lokale verdowings wat op verskeie plekke toegedien word, byvoorbeeld die dy of die boud, in.
Tydens kraam kan daar soms 'n aantal komplikasies optree. Een van die algemeenste komplikasies is 'n stuitligging, waar die fetus nie tydens die laaste weke gedraai het om met sy kop na onder te lê nie. Afhangend van die mate van die stuitligging en wanneer dit ontdek word, is 'n aantal behandelings moontlik, van 'n eksterne druk op die baarmoeder tot 'n keisersnee. Soms moet 'n episiotomie uitgevoer word: 'n sny in die perineum (die vel tussen die vagina se opening en die anus), byvoorbeeld in 'n geval waar die baba se kop te groot is om deur die opening te pas of die geboorte om een of ander rede versnel moet word.

Soms is dit ook nodig dat 'n keisersnee uitgevoer word. Tydens 'n keisersnee word 'n sny onderaan die moeder se buik, deur die baarmoeder, gemaak en word die baba dan deur 'n dokter verlos (uitgehaal). 'n Keisersnee word slegs uitgevoer wanneer 'n vaginale geboorte nie moontlik is nie, of indien 'n vaginale geboorte 'n risiko vir die moeder en/of die baba inhou. Ook drie- of meerlinge word dikwels deur middel van 'n keisersnee gebore. Vrouens wat reeds voorheen 'n keisersnee gehad het, sal gewoonlik vir toekomstige geboortes ook 'n keisersnee kry.

Na die bevalling kry die 1 minuut-oue baba sy eerste toets: die sogenaamde "Apgar-telling". Vir 'n baba se Apgar-telling word op die volgende dinge gelet: sy hartklop, asemhaling, spiertonus, reflekse en kleur. 'n Tweede en derde Apgar-telling word weer met 5 minute en 10 minute oud geneem.

In die geval van 'n tweeling (of drieling, vierling, ens.) word onderskeid getref tussen 'n gewone tweeling (of twee-eiige tweeling) en 'n identiese (of eeneiige tweeling). 'n Identiese tweeling kom voor wanneer een bevrugte eiersel in twee aparte embrios deel. Identiese tweelinge is baie skaars: slegs drie of vier vrouens uit elke duisend het 'n identiese tweeling. Identiese tweelinge, soos die benaming verklap, lyk baie opmekaar. Hulle is ook geneties identies en dus altyd dieselfde geslag. In die meeste gevalle deel die bevrugte eiersel tydens die eerste drie dae reeds in twee. In so 'n geval het elke baba sy eie vrugwatersak en sy eie plasenta. Indien die eiersel tussen dag vier en agt in twee deel, het elke baba sy eie vrugwatersak, maar deel hulle 'n plasenta. Indien die verdeling tussen dag nege en 13 plaasvind, deel die babas 'n vrugwatersak en die plasenta. Eierselle wat na dag 13 eers verdeel, vorm gewoonlik 'n Siamese tweeling.

'n Gewone tweeling kom voor wanneer twee eierselle deur twee aparte spermselle bevrug word en terselfdertyd aan die baarmoeder vasheg. As gevolg van kunsmatige bevrugting het die aantal gewone tweelinge wat gebore word drasties gestyg. In sommige lande, soos die Verenigde State, lei tot een uit elke 32 swangerskappe tot 'n tweeling. Ouer vrouens is ook geneig om meer gewone tweelinge te hê. Anders as identiese tweelinge, is gewone tweelinge nie geneties identies nie en kan dit dus 'n seun-meisie, seun-seun of meisie-meisie wees. Die genetiese verwantskap is dieselfde as tussen 'n gewone broers en susters – 'n gewone tweeling is in beginsel niks anders as 'n broer en suster (of broer en broer/suster en suster) wat ewe oud is nie.

'n Swangerskap van 'n twee- of meerling verloop effens anders as 'n normale swangerskap. Die toekomstige moeder sal haar dokter of vroedvrou meer dikwels besoek, aangesien die risiko op komplikasies (beide tydens die swangerskap en bevalling) groter is. By identiese tweelinge wat 'n plasenta deel, is daar 'n risiko dat een embrio of fetus meer bloed ontvang en die ander te min. 'n Vrou wat 'n tweeling verwag begin soms ook 'n paar weke vroeër kraam as wat normaal is en loop die risiko dat die babas dus nie volledig ontwikkel het nie. Ontwikkeling word tydens die laaste week ook vertraag omdat daar dikwels nie genoeg ruimte en voeding vir beide babas is nie.

Tweelinge kan oor die algemeen sonder probleme vaginaal gebore word, alhoewel daar in geval van komplikasies 'n keisersnee toegepas word. Drie- en meerlinge word byna altyd deur middel van 'n keisersnee gebore.

Volgens die WGO is 'n bevalling wat voor die 37ste swangerskapsweek plaasvind, voortydig, met ander woorde, dan skenk die vrou geboorte aan 'n vroeggebore baba. Indien die swangerskap voor die 22ste week afbreek, word daar na 'n "miskraam" verwys. Babas wat tydens die 26ste swangerskapsweek gebore word, het 'n 50% kans op oorlewing, alhoewel daar ook skaars gevalle is waar babas tydens die 23ste swangerskapsweek gebore is en steeds oorleef het.
Dit is nie duidelik waarom sommige babas reeds voor week 37 gebore word nie, alhoewel daar 'n baie erkende faktore is wat daartoe kan bydra. Die algemeenste is:

Indien 'n vrou merk dat sy voor week 37 begin kraam – wanneer sy sametrekkings vir meer as 'n uur ervaar wat 10 minute of minder uit mekaar is – is dit nodig dat sy, ongeag haar eie voorkeure, na 'n hospitaal gaan vir ondersoek. Vroeggebore babas is juis nie voldoende ontwikkel om self te kan funksioneer na geboorte nie.

Die algemeenste komplikasies wat by vroeggebore babas voorkom is

Net omdat die bevalling vroegtydig begin, beteken nie dat die baba outomaties vroegtydig gebore gaan word nie. Soms kan die geboorte uitgestel word deur die vrou stil te laat lê en rus en haar medikasie te gee.

Soms word 'n baba met 'n gebrek gebore, gewoonlik as gevolg van 'n genetiese of omgewingsfaktor. Die oorsaak van ongeveer 60% van alle gebreke is steeds onbekend. Om die risiko op 'n aangebore gebrek te verminder, word swanger vroue aangeraai om 'n gesonde lewenstyl te handhaaf, met gesonde, gebalanseerde maaltye en die inname van 'n aanvullende multivitamienpil (wat ook 400 mcg foliensuur bevat). Die inname van alkohol, tabak, dwelmmiddels (ook sommige medisyne) en 'n oormate kafeïne word sterk afgeraai. Waar daar genetiese defekte in die familie voorkom, of die vrou ouer as 35 is, word sy aangeraai om by haar dokter of vroedvrou advies hieroor aan te vra en tydens haar swangerskap toetse vir aangebore gebreke aan te vra.

Een van die algemeenste aangebore gebreke is outisme, 'n ontwikkelingsgebrek wat gewoonlik tydens die eerste drie jaar van 'n kind se lewe te voorskyn kom. Dit is 'n neurologiese gebrek wat die normale ontwikkeling van die brein in gebiede verantwoordelik vir sosiale interaksie en kommunikasievaardighede aantas. Elke persoon word anders en in 'n ander mate aangetas en dit gaan soms ook met ander gebreke gepaard. Die presiese oorsaak vir outisme is onbekend, alhoewel daar aanvaar word dat dit deur afwykings in die breinstruktuur of funksie van die brein veroorsaak word. Alhoewel outisme nie genees kan word nie, is daar verskeie behandelings waarmee sommige van die uitdagings van die gebrek verminder kan word.

'n Ander gebrek is 'n gesplete verhemelte of lip (ook genoem 'n haaslip). Tydens swangerskap ontwikkel die verskeie areas van die gesig apart en smelt hulle later saam. Die weerskante van die lip smelt ongeveer vyf tot ses weke na bevrugting saam en die verhemelte na tien weke. By sommige babas het die versmelting nie volledig plaasgevind nie; die soort spleet en die hewigheid daarvan wissel van kind tot kind. Dit is nie baie duidelik hoekom gesplete lippe en verhemeltes voorkom nie, alhoewel daar 'n assosiasie blyk te wees met 'n kombinasie genetiese en omgewingsfaktore. Gesplete lippe en verhemeltes kan gewoonlik deur middel van 'n operasie (en moontlik aanvullende spraakterapie) suksesvol gekorrigeer word, veral indien dit reeds 'n paar maande na die geboorte of in die eerste paar lewensjare van die kind plaasvind.

Serebrale verlamming verwys na verskeie aandoenings wat die bewegingsbeheer en postuur affekteer. By serebrale verlamming is dele van die brein wat 'n persoon se beweging beheer beskadig en kan 'n kind met dié gebrek nie sy spiere normaal beweeg nie. Simptome wissel van min tot ernstig, maar die gebrek word nie erger namate die kind ouer word nie en die kind kan, afhanklik van die ernstigheid van die gebrek en met die nodige behandeling, mettertyd sy vaardighede aansienlik verbeter. Baie kinders wat met serebrale verlamming gediagnoseer word het ook ander probleme wat behandeling benodig, soos psigiese gestremdheid, leerprobleme en hoor-, spraak- en sigprobleme. Sommige van die oorsake vir serebrale verlamming is infeksies by die swanger vrou (soos Duitse masels), onvoldoende suurstof vir die ontwikkelende fetus, vroeë geboorte, asfiksie (verstikking) tydens geboorte, bloedsiektes, ernstige geelsug en ander genetiese defekte of breinmisvormings.

Sommige babas word ook met 'n hartkwaal gebore – een van die algemeenste aangebore gebreke. Die gebrek kan egter so klein wees dat dit eers op 'n volwasse ouderdom gemerk word. In ander gevalle is dit baie ernstig en benodig die baba onmiddellike aandag. Dit is ook een van die voorste doodsoorsake onder aangebore gebreke, maar vordering in die mediese wêreld beteken dat die kans op oorlewing die afgelope jare aansienlik toegeneem het. Sommige omgewingsfaktore kan tot 'n aangebore hartkwaal lei, byvoorbeeld virusinfeksies, sommige medikasies (byvoorbeeld litium), alkohol, rook, kokaïne en chroniese siektes (byvoorbeeld suikersiekte). Ook genetiese faktore kan 'n aangebore hartkwaal veroorsaak, byvoorbeeld oorerflikheid (indien die ouers of broers/susters van die baba aan 'n hartkwaal lei), mutasies van die hart tydens vorming of ander aangebore gebreke (meer as een derde van kinders met Downsindroom het hartkwale). Baie hartkwale kan reeds vóór geboorte gediagnoseer word.

Downsindroom, ook bekend as trisomie 21, is ook 'n baie algemene aangebore gebrek. "Downsindroom" verwys na die dokter wat die gebrek geïdentifiseer het, terwyl "trisomie 21" na die oorsaak verwys: wanneer chromosoom 21 betrokke is by 'n selverdeling wat nie normaal plaasvind nie. In die meeste gevalle ontstaan 'n derde, ekstra chromosoom 21 tydens die ontwikkeling van óf die eiersel óf die spermsel. Na beraming lewe 85% van kinders met Downsindroom langer as een jaar, terwyl ongeveer 50% langer as 50 jaar sal lewe. Indien 'n vrou ouer as 35 is of reeds ander kinders met Downsindroom het, loop sy 'n hoër risiko dat haar volgende kind ook Downsindroom sal hê. Voor geboorte is daar 'n aantal toetse wat die kans op Downsindroom kan vasstel.

Wanneer 'n vrou alkohol drink tydens haar swangerskap, is daar 'n risiko dat haar baba met 'n verskeie fisiese, neurologiese en psigiese probleme gebore kan word. Daar word na hierdie gebreke gesamentlik verwys as "fetale alkoholsindroom" (FAS). FAS is een van die hoofoorsake vir psigiese gestremdheid en die enigste oorsaak wat geheel en al voorkombaar is. Die effekte van FAS kan nie genees word nie en duur lewenslang. Buiten psigiese gestremdheid kan FAS ook lei tot misvorming van die skelet en belangrike orgaanstelsels (veral die hart en brein), groeiprobleme, leerprobleme, spraak- en gehoorprobleme en selfs die dood. Dit is nie duidelik hoeveel alkohol tot FAS lei nie, maar hoe meer alkohol die vrou inneem, hoe groter die kans. Indien die vrou geen alkohol inneem tydens haar swangerskap nie, is daar 'n 100% sekerheid dat FAS nie 'n verskyning sal maak nie.

Tydens swangerskap (en ook in die maande voor swangerskap, indien moontlik) word vrouens aangeraai om foliensuur in te neem, wat die kans op spina bifida drasties verlaag. Spina bifida is 'n gebrek waarby die werwelkolom nie heeltemal toemaak nie. In die ergste gevalle lei dit tot hidrokefalus ('n sg. "waterkoppie"), waar daar te veel vloeistof op die baba se brein is. Ander gevolge is volledige of gedeeltelike verlamming, probleme tydens urinering en ontlasting, leerprobleme, depressie en sosiale en seksuele probleme.

Progerie, ook bekend as vroegbejaardheid, is 'n skaars genetiese aandoening wat verskeie vorms kan aanneem. In 'n algemene geval word dit gekenmerk aan die "vroegbejaarde" voorkoms in kinders. Dit is 'n lewensgevaarlike gebrek wat by kinders tussen 1,5 jaar en twee jaar gediagnoseer kan word. Groeiprobleme, verlies van liggaamsvet en hare, bejaarde vel en aarverkalking is sommige van die tekens van progerie. Aarverkalking is die vernaamste doodsoorsaak by kinders met progerie, gewoonlik tussen die ouderdom van 8 en 21 jaar.

Turner-sindroom is een van die algemeenste chromosoomafwykings en 'n gebrek wat slegs meisies aantas. Dit kom voor wanneer een van die twee X-chromosome nie aanwesig of onvolledig is. Die algemeenste simptome is 'n kort bou en geen ontwikkeling van die eierstokke nie. Sommige meisies het ook 'n gewebde nek, arms wat ietwat abnormaal draai onder die elmboog en 'n lae haarlyn agter haar kop. Dit is nie 'n uiters gevaarlike gebrek nie en meisies wat voldoende mediese sorg ontvang behoort 'n normale lewe te kan lei. Iemand wat aan Turner-sindroom lei is wel gevoelig vir hart-, nier- en skildklierkwale asook onvrugbaarheid.

Spontane aborsie vóór week 20 word 'n "miskraam" genoem. Een van die algemeenste redes vir 'n miskraam is wanneer 'n bevrugte eiersel aan die baarmoeder vasheg, maar die embrio glad nie vorm nie of reeds vroeg afsterf en nie verder ontwikkel nie, 'n sogenaamde "geskende eier" of "windeier".

'n Ander algemene rede vir 'n miskraam is 'n ektopiese swangerskap: wanneer die bevrugte eiersel op 'n ander plek dan die baarmoeder vasheg, byna altyd in die eierleiers (of fallopiusbuise). Hierdie buise is nie bedoel om 'n groeiende embrio te huisves nie en die bevrugte eier kan dus nie normaalweg ontwikkel nie.

Wanneer 'n genetiese fout optree tydens die bevrugtingsproses is daar sprake van 'n Mola- of molêre swangerskap. In só 'n geval ontwikkel daar abnormale weefsel in die baarmoeder. In sommige gevalle ontwikkel die bevrugte eier nooit tot 'n embrio nie ('n volledige Mola-swangerskap) of ontwikkel die embrio abnormaal en kan dit nie oorleef nie (gedeeltelike Mola-swangerskap).

Verskeie ander faktore kan ook spontane aborsies veroorsaak of daartoe bydra, waaronder:

Die rede vir die miskraam is ook 'n aanduiding of 'n vrou geneig is om 'n tweede of derde miskraam te hê, maar oor die algemeen behoort 'n vrou nie twee of drie opeenvolgende miskrame te hê nie. Indien dit wel die geval is, sal bloed- en genetiese toetse aanbeveel word om die probleem op te spoor, veral in gevalle waar die vrou ouer as 35 is of sekere mediese probleme het.

Ná 20 weke swangerskap word daar na 'n spontane aborsie as 'n "doodgebore baba" verwys. 'n Nadoodse ondersoek kan dikwels verklaar hoekom die fetus nie lewensvatbaar was nie, alhoewel dit nie altyd 'n standaard prosedure by 'n hospitaal is nie en soms apart aangevra moet word.

Daar is 'n aantal algemene komplikasies wat tot 'n doodgebore baba kan lei:

Ander minder algemene redes vir spontane aborsies is, onder andere, ongelukke met die naelstring, trauma, suikersiekte (van die vrou), hoë bloeddruk en babas wat te laat (ná 42 weke) gebore word. Die redes vir ongeveer 'n derde van alle doodgebore babas is steeds onbekend.

Buiten 'n spontane aborsie kan die vrou self ook besluit dat sy, vir watter rede ook, nie die swangerskap wil voortsit nie. Haar opsies rakende 'n aborsie verskil van land tot land en hang ook van die ouderdom van die embrio of fetus af.

Dikwels kies die vrou, op advies van haar ginekoloog, vir 'n aborsie op grond van mediese redes (in sommige uiterste gevalle word daar ook ingegryp sonder om die vrou te raadpleeg). Algemene mediese redes vir 'n aborsie is om die lewe, fisiese of psigiese gesondheid van die moeder te red, of indien die aangebore gebrek(e) by die baba lewensgevaarlik sou wees. In die geval van meerlinge kan die aantal fetusse verminder word indien die moeder of die res van die fetusse se gesondheid bedreig word.

Indien die swangerskap ongewens is, kan 'n vrou ook vir 'n aborsie kies. Vrouens wat verkrag is of wat nie finansieel, fisies of psigies in staat is om 'n swangerskap te deurstaan of 'n kind op te voed nie, kies soms vir 'n aborsie.

Aborsies kan op 'n aantal maniere geïnduseer word, afhangende van die ouderdom van die embrio en fetus en die rede vir aborsie (verskil ook van land tot land). Gewoonlik word daar vroeg in die swangerskap gebruik gemaak van 'n sg. "aborsiepil", Mifepristone en Misoprostol (soms gevolg deur 'n dosis van 'n prostaglandienanaloog), of 'n suigkurretasie, waarmee die embrio/fetus uit die baarmoederholte verwyder word deur middel van 'n buisie. Soms word ook antiprogesteroon voorgeskryf, gevolg deur 'n dosis van 'n prostaglandienanaloog.

Later in die swangerskap, gewoonlik tydens die tweede simester, is bostaande metodes nie meer moontlik nie en moet sjirurgies ingegryp word. Tydens dilatasie en kurretasie (D en K) en dilatasie en evakuasie (D en E) word die baarmoeder oopgemaak en die fetus verwyder. 'n Ander metode wat nouliks meer gebruik word is die inspuiting van soutwater, ureum of kaliumchloried in die amnion- of vrugsak wat die swangerskap afbreek.




</doc>
<doc id="45186" url="https://af.wikipedia.org/wiki?curid=45186" title="Zwolle">
Zwolle

Zwolle is die hoofstad van die Nederlandse provinsie Overijssel. Die stad is aan die IJssel geleë en aan die Zwarte Water en Overijsselse Vecht. Zwolle besit 'n professionele sokkerspan: FC Zwolle.
Zwolle het 'n bevolking van 121 602 (Bron: CBS, 1-2-2012).



</doc>
<doc id="45190" url="https://af.wikipedia.org/wiki?curid=45190" title="Presidente van die Oranje-Vrystaat">
Presidente van die Oranje-Vrystaat

Met die ondertekening van die Bloemfontein-konvensie op 23 Februarie 1854 het die Oranjerivier-soewereiniteit amptelik 'n onafhanklike staat onder nominale Britse opperheerskappy geword, genaamd die Oranje-Vrijstaat. Op 11 Maart 1854 het die Britte die gebied van die nuwe staat verlaat. Die verteenwoordigers van die burgers van die Oranje-Vrijstaat het Josias Philip Hoffman tot voorsitter van die voorlopige regering verkies. Na die finalisering van die strukturering van die staat in April 1854 het Josias Hoffman uiteindelik die eerste staatspresident geword.

Die Oranje-Vrijstaat het slegs ses normaal verkose staatspresidente gehad gedurende die 48 jaar van sy bestaan. Tussen regerings en gedurende die siekte, verlof en afwesigheid van die ampsbekleërs is waarnemende staatspresidente deur die Volksraad aangewys. Dit was gewoonlik die staatsekretaris, die voorsitter van die Volksraad of 'n prominente lid van daardie liggaam. Die presidentskap is verskeie kere ook deur 'n kommissie oorgeneem.


</doc>
<doc id="45191" url="https://af.wikipedia.org/wiki?curid=45191" title="UAB Druskininkų Rasa">
UAB Druskininkų Rasa

UAB Druskininkų Rasa (letterlik "Druskininkaise dou") is 'n beduidende Litause vervaardiger van gebottelde natuurlike mineraalwater, PET-plastiekbottels en plastiekhouers asook 'n verskaffer van logistieke dienste. 

Die onderneming is in 1999 in die Suid-Litause badoord Druskininkai gestig, alhoewel mineraalwater uit die plaaslike bron reeds vroeër hier gebottel is. Die eerste verwysings na Litause mineraalwater, waaronder dié in Druskininkai, dateer uit die Middeleeue.

Die webtuiste van "UAB Druskininkų Rasa"


</doc>
<doc id="45194" url="https://af.wikipedia.org/wiki?curid=45194" title="Hartley">
Hartley

Hartley is 'n historiese dorp in Nieu-Suid-Wallis, Australië. Die dorp is binne die plaaslike regeringsgebied van Lithgow en is ongeveer 150 kilometer wes van Sydney geleë. Dit is onder die westelike eskarp van die Blue Mountains geleë. Dit was eens op 'n tyd 'n administratiewe setel op die Great Western Highway, maar het sedertdien agteruit gegaan en is vervang deur dorpe wat langs die westelike spoorlyn geleë is. Met die 2006 in Australië, het Hartley 'n bevolking van 497 mense gehad.

Hartley was 'n dorp wat uit 'n goudstormloop ontstaan het en het 'n besige hofsaal gehad wat in 1837 gebou is. Die hofsaal, wat vir meer as vyftig jaar lank in gebruik was, het 'n gereelde stroom misdadigers hanteer. Alhoewel Hartley in onbruik verval het, het die dorp goed bewaar gebly en is tans 'n goeie voorbeeld van 19 eeuse argitektuur. Vanweë die dorp se erfeniswaarde, word dit tans as 'n plek van historiese waarde bestuur deur die nasionale parkediens van Nieu-Suid-Wallis. Die dorp is 120 kilometers wes van Sydney en 12 kilometer suid van Lithgow en word daagliks vir die publiek oopgestel. Die Hartley historiese gebied beslaan 'n gebied van 7,7 hektaar.

Hartley se susterdorpe Little Hartley en Hartley Vale, bestaan steeds as bewoonde dorpe met 'n erfenis van hulle eie. Little Hartley, is sowat 4 kilometer suid-oos van Hartley af en ook waar die historiese huis, Rosedale, is. Hartley Vale, wat sowat 6 kilometer oos van Hartley is, is waar Comet Inn, Collits Inn en die Hartley Vale begraafplaas geleë is. Daar is ook 'n netwerk van voetslaanpaaie van historiese belang tussen Hartley Vale en Mount York wat deur die Departement van Grondgebiede van Nieu-Suid-Wallis bestuur word.


</doc>
<doc id="45198" url="https://af.wikipedia.org/wiki?curid=45198" title="Probatio pennae">
Probatio pennae

Probatio pennae, (ook "probatio pennę" in Middeleeuse Latyn), is die Middeleeuse benaming vir 'n penneproef, waartydens 'n nuwe pen uitgetoets word.

'n Skrywer het gewoonlik die pen getoets deur 'n paar sinne op 'n stukkie kladpapier neer te skryf, nadat die nuwe pen se punt gesny is, om sodoende vas te stel of dit genoeg vir skryfwerk sou wees.
Partykeer het sulke kladpapier eeue lank behoue gebly, omrede hierdie weggooipapier in die boekbindery gebruik is.
Hierdie geskrifte bevat heel dikwels eiesoortige, maar minder belangrike inligting wat andersins verlore sou gegaan het.
'n Welbekende voorbeeld hiervan is die "Hebban olla vogala"-sin, wat as die eerste vorm van Nederlandse letterkunde beskou word, wat in 'n tiende-eeuse probatio pennae voorkom.


</doc>
<doc id="45202" url="https://af.wikipedia.org/wiki?curid=45202" title="Olaf I van Denemarke">
Olaf I van Denemarke

Olaf I (Deens: Oluf I Hunger; omstreeks 1050 – 18 Augustus 1095) was van 1086 af koning van Denemarke ná die dood van sy broer, Knoet IV.

Hy was die seun van koning Sven II en het getrou met Ingegard, die dogter van Harald III van Noorweë.

Hy was die derde seun van Sven wat koning van Denemarke geword het. Hy was die graaf van Suid-Jutland en sy broer Knoet het hom daarvan beskuldig dat hy teen hom saamsweer. In 1086 is Olaf in kettings na Vlaandere verban om hom uit Knoet se pad te hou. Toe Knoet op 10 Julie 1086 in ’n kerk in Odense vermoor is, is Olaf uitgeroep as koning, hoewel hy steeds in Vlaandere was. ’n Ooreenkoms is bereik om Olaf vir sy jonger broer, Niels, te ruil sodat Olaf na Denemarke kon terugkeer.

Olaf se bewind is gekenmerk deur mislukte oeste ’n paar jaar agtereenvolgens en dit het hom die bynaam "Honger" ("Hunger" in Deens en Engels) besorg. Die mense was so honger dat hulle wortels uit die grond gegrawe het en baie dood is. Ondersteuners van sy vermoorde broer Knoet het beweer dat dit God se straf vir Olaf was omdat hulle vir Knoet se dood verantwoordelik was. Olaf en sy broers Ubbe, Harald en Niels het die opstand teen Knoet gesteun.

Olaf is op 18 Augustus 1095 in vreemde omstandighede dood. Sommige meen hy het selfmoord gepleeg en ander dat hy geoffer is namens sy ongelukkige volk.

Hy is die enigste Deense koning wat op ’n onbekende plek begrawe is.



</doc>
<doc id="45203" url="https://af.wikipedia.org/wiki?curid=45203" title="Erik I van Denemarke">
Erik I van Denemarke

Erik I van Denemarke of Erik die Goeie (Deens: Erik Ejegod; omstreeks 1060, Slangerup, Denemarke – 10 Julie 1103, Ciprus) was van sy broer Olaf I se dood in 1095 koning van Denemarke. Hy was die seun van Sven I en sy vrou, Gunhild Sveinsdotter. Hy het getrou met Boedil Thurgotsdatter.

Hy is gebore in Slangerup, Denemarke. Tydens die bewind van sy halfbroer Knoet IV van Denemarke het hy hom ywerig ondersteun. Hy het egter op die koninklike plaas gebly toe Knoet na Odense gereis het waar hy vermoor is. Ná sy dood het Erik gevlug. Olaf is gekies as koning van Denemarke, maar hy het net ’n kort rukkie regeer. Daarna is Erik as koning gekies.

Erik was gewild onder sy onderdane en die droogtes tydens Olaf se dood het gewyk. Baie het dit gesien as ’n teken van God dat Erik die regte koning vir Denemarke was.

Hy was ’n luidrugtige man wat gehou het van partytjies. Hy was ’n sterk ondersteuner van koninklike mag, maar was ’n goeie diplomaat wat enige botsings met die boere vermy het. Hy het hardhandig opgetree teenoor diewe en seerowers.

In 1103 het hy aangekondig dat hy op ’n pelgrimstog na Israel vertrek. Hy het sy seun Harald Kejsa aangewys as regent. Erik en sy vrou het saam met ’n groot geselskap deur Rusland na Konstantinopel gereis waar hy ’n gas van die keiser was. Terwyl hy daar was, het hy siek geword, maar in elk geval na Ciprus vertrek. Hy is op 10 Julie 1103 in Paphos, Ciprus, dood en die koningin het hom daar laat begrawe. Hy was die eerste koning wat op ’n pelgrimstog gegaan het nadat Jerusalem tydens die Eerste Kruistog verower is. Koningin Boedil het ook siek geword en sy is in Jerusalem dood.

Erik en Boedil het een wettige seun, Knoet, gehad. Harald Kesja was Knoet se halfbroer. Erik het twee buite-egtelike seuns gehad: Eric II Emune en Benedict.

Knoet was ’n gewilde prins. Hy is op 7 Januarie 1131 vermoor deur Erik se broerskind Magnus, die seun van koning Niels, wat Knoet beskou het as ’n moontlike mededinger om die troon. Knoet is dood ’n paar dae voor die geboorte van sy seun, Waldemar, wat van 1157 tot 1182 koning van Denemarke was.


</doc>
<doc id="45223" url="https://af.wikipedia.org/wiki?curid=45223" title="Francis William Reitz">
Francis William Reitz

Francis William Reitz Jr. (Swellendam, 5 Oktober 1844 – Kaapstad, 27 Maart 1934) was 'n Suid-Afrikaanse prokureur, politikus, staatsman, digter en skrywer oor staatsreg, lid van die parlement van die Kaapkolonie, Hoofregter en vyfde Staatspresident van die Oranje-Vrystaat, Staatsekretaris van die Zuid-Afrikaansche Republiek ten tyde van die Anglo-Boereoorlog en die eerste president van die Senaat van die Unie van Suid-Afrika.

Reitz het 'n baie uiteenlopende politieke en regsloopbaan gehad wat oor meer as veertig jaar gestrek het en in vier verskillende politieke entiteite afgespeel het: die Kaapkolonie, die Oranje-Vrystaat, die Zuid-Afrikaansche Republiek en die Unie van Suid-Afrika. Reitz is in Kaapstad en Londen as prokureur opgelei en het begin deur as prokureur en diamantprospekteerder voordat hy aangestel is as Hoofregter van die Oranje-Vrystaat. Reitz het 'n belangrike rol gespeel in die modernisering van die regstelsel en die staat se administratiewe organisasie in die Oranje-Vrystaat. Hy was terselfdertyd ook 'n prominente openbare figuur en was betrokke in Afrikaanse- en Afrikanerkulturele bewegings en kulturele lewe in die geheel.

Reitz was 'n gewilde persoon weens sy politieke bedrywighede en sy openlikheid. Toe Staatspresident Brand in 1888 skielik oorlede is het Reitz die presidensiële verkiesing onbestrede gewen. Nadat hy in 1895 herverkies is en hy 'n reis na Europa onderneem het, het hy baie siek geword en moes aftree. In 1898, nadat hy herstel het, is hy aangestel as die Staatsekretaris van die Zuid-Afrikaansche Republiek en het hy 'n leidende politieke figuur geword tydens die Anglo-Boereoorlog. Na die oorlog het hy vrywilliglik in ballingskap gegaan omdat hy onwillig was om getrouheid aan die Britte te betoon. Etlike jare later het hy na Suid-Afrika teruggekeer en weer 'n regsfirma geopen in Pretoria. In die vroeë 1900's het hy weer by die politiek betrokke geraak en met die verklaring van die Unie van Suid-Afrika in 1910 is hy verkies tot die eerste president van die Senaat.

Reitz was sy lewe lank 'n belangrike figuur in die kulturele lewe van die Afrikaner, veral deur sy gedigte en ander publikasies.

Francis William Reitz Jr., is op 5 Oktober 1844 in Swellendam gebore as die seun van Francis William Reitz Sr., boer en landboukundige en Cornelia Magdalena Deneys. Hy was die sewende kind in 'n gesin van twaalf. Hy het op sy pa se plaas, Rhenosterfontein, op die grens van die Breederivier in die Kaapkolonie groot geword.

Reitz het twee keer getrou. Sy eerste troue (24 Junie 1874 in Kaapstad) was met Blanka Thesen (gebore in Stavanger, Noorweë op 15 Oktober 1854; oorlede in Bloemfontein op 5 Oktober 1887). Sy was die dogter van Arnt Leonard Thesen, 'n handelaar en Anne Catherina Margarethe Brandt. Die Thesen-gesin het in 1869 op Knysna in die Kaapkolonie gaan woon. Die paar het sewe seuns en een dogter gehad. Ná die dood van sy eerste vrou het Reitz op 11 Desember 1889 in Bloemfontein met Cornelia Maria Theresa Mulder (gebore in Delft, Nederland op 25 Desember 1863; oorlede in Kaapstad op 2 Januarie 1935), dogter van Johannes Adrianus Mulder, 'n lettersetter, en Engelina Johanna van Hamme. Ten tyde van hul troue was Mulder die waarnemende direkteur van die "Oranje Vrij Staat Dames Instituut" in Bloemfontein. Met sy tweede vrou het hy ses seuns en een dogter gehad.

Deneys, sy seun, het teen die Britte geveg in die Tweede Vryheidsoorlog. Hy was ook bevelvoerder van die Eerste Bataljon, Skotse Koninklike Fusilliers gedurende die Eerste Wêreldoorlog en het gedien as lid van die parlement van die Unie van Suid-Afrika, was 'n kabinetsminister, adjunk-Eerste Minister (1939 tot 1943) en Hoë Kommissaris van Suid-Afrika (1944) vir die Hof van Sint-Jakobus ("Court of St. James's"). Sy boek, "Commando: A Boer Journal Of The Boer War", is vir baie jare geag as een van die beste vertellings van oorlog en avontuur in die Engelse taal.

Reitz het sy eerste opvoeding tuis ontvang van 'n goewernante op 'n plaas in die buurt. Toe hy nege was het hy na die Rouwkop Kosskool in Rondebosch (Kaapstad) gegaan. Hier het hy uitgeblink met sy akademiese prestasies en is gevolglik gekies as die "Queen's Scholar" deur die Senaat van die Suid-Afrikaanse Kollege in Kaapstad. In die ses jaar dat hy aan die kollege was ná sy aankoms in 1857, het 'n wye opvoeding gehad in die kunste en wetenskap en het hy ontwikkel in 'n goed gebalanseerde jong man met duidelike leierseienskappe. Hy het in September 1863 van die Suid-Afrikaanse Kollege gegradueer met wat deesdae gelykstaande aan 'n baccalaureus in lettere en wetenskap is.

Teen hierdie tyd het Reitz 'n passie vir die reg begin ontwikkel en het hy sy studie aan die Suid-Afrikaanse Kollege voortgesit onder professor F.S. Watermeyer. Watermeyer is oorlede kort nadat Reitz onder hom begin studeer het en dit het Reitz laat besluit om sy studies in Londen, aan die Inner Temple voort te sit. Dit was 'n besluit was baie oorweging geverg het omdat Reitz se vader gehoop het dat hy (Reitz jr.) na die plaas sou terugkeer. Die gesin se finansiële situasie was ook nie al te goed nie. Reitz is egter Londen toe en het 'n sukses van sy studies gemaak en op 11 Junie 1867 het hy 'n advokaat in Westminster geword. Gedurende sy tyd in Londen het Reitz in die politiek begin belangstel en het hy gereeld sessies van die Laerhuis bygewoon. Voor sy terugkeer na Suid-Afrika het hy Europa verken. Met sy terugkoms in Suid-Afrika het Reitz homself in Kaapstad gevestig en op 23 Januarie 1868 het hy advokaat geword.

Reitz het dit aanvanklik moeilik gehad om 'n bestaan te voer omdat kompetisie onder prokureurs in Kaapstad redelik straf was. Hy het nietemin daarin geslaag om 'n naam vir homself te maak omrede sy skerp regsdenke en sy sosiale intelligensie. As lid van die rondgaande hof het hy in 'n kort tyd baie ervaring opgedoen. Terselfdertyd het Reitz sy politieke belange versorg deur hoofartikels vir die "Cape Argus" te skryf. Hy het ook vir die koerant verslag gelewer oor die verrigtinge van die Kaapse Parlement en hy was ook adjunk-redakteur van die koerant. In 1870 het Reitz sy praktyk na Bloemfontein in die Oranje-Vrystaat verskuif. Reitz het gedink dat die ontdekking van diamante op die oewers van die Vaalrivier sou lei tot 'n vermeerdering in regswerk wat hom in staat sou stel om 'n vooruitstrewende praktyk op die been te bring. Dit was egter nie die geval nie en na 'n paar maande het Reitz Bloemfontein verlaat om as 'n diamantprospekteerder in Griekwaland-Wes te word waar hy 'n klein kleim van die Berlynse Sendinggenootskap naby Pniel gekoop het. Ook hierdie onderneming was onsuksesvol en na slegs 'n paar maande is Reitz terug na die Kaap. Hierdie slag was sy regspraktyk in Kaapstad 'n sukses, ironies genoeg weens die Britse anneksasie van die diamantvelde van die Oranje-Vrystaat en die ekonomiese vooruitgang wat die vir die Kaapkolonie besorg het.

In 1873 is Reitz gevra om die distrik van Beaufort-Wes in die Kaapse Parlement te verteenwoordig. Op die dag was hy ingesweer is, 30 Mei, het sy vader, wat die verteenwoordiger vir Swellendam was, sy uittrede uit die Vergadering aangekondig. Soos so baie van Reitz se aktiwiteite tot op daardie tydstip was sy parlementêre loopbaan van korte duur. Slegs twee maande later het President Jan Brand van die Oranje-Vrystaat vir Reitz die amp van voorsitter van die nuutgevormde Appèlhof van die Oranje-Vrystaat aangebied ten spyte van die feit dat Reitz nie te volle gekwalifiseer was vir die amp nie ("inter alia" te jonk). Reitz het die aanbod van die hand gewys omdat hy te jonk was maar toe 'n ander kandidaat ook geweier het, het Brand aangedring op die nominasie van Reitz en het hy die Volksraad oortuig om Reitz aan te stel.

Met sy aanstelling tot die regbank van die Oranje-Vrystaat het Reitz tot sy volle reg gekom. Sy aankoms – nou skaars dertig en pas getroud – in Bloemfontein in Augustus 1874 was die begin van 'n verblyf van een-en-twintig jaar asook die begin van 'n uitstekende loopbaan, met die kruin daarvan sy aanstelling as Staatspresident.

Voor die middel-1870's was die regstelsel van die Oranje-Vrystaat ietwat amateuragtig en wild in karakter, veral omdat die meeste van die regters wetlik ongekwalifiseerd was. Die meeste van die regsprosedures was in die hande van die distriksmagistrate, die sogenaamde landdroste, wie se hooftaak administratief van aard was. Reitz se eerste taak was om die situasie te verbeter, was hy met groot ywer gepak het. In sy eerste jaar het die Volksraad 'n Ordonnansie deurgevoer waarin 'n rondgaande hof en 'n Hooggeregshof tot stand gebring is. Reitz het die eerste regter van die Hooggeregshof geword en gevolglik ook die eerste Hoofregter van die Oranje-Vrystaat. Van die begin af was Reitz 'n vegter en het hy die Volksraad op meer as een geleentheid teengestaan deur die diepgewortelde politieke tradisies te takel wat in die weg van die modernisering van die regstelsel gestaan het. Hy het ook onverpoos gewerk om die salarisse en pensioene van staatsamptenare te verbeter. Omdat hy in die Kolonie gebore is, moes hy hard veg om die guns van die Boerebevolking te wen sodat sy idees aanvaar kon word. Hy het dit gedoen deur vir tien jaar met die rondgaande hof mee te reis regdeur die land. Sodoende het hy insae in – en empatie vir – hulle leefwyse en dikwels konserwatiewe Godvresende oortuigings gekry. Dit was voordelig dat Reitz self 'n gelowige persoon was en dat hy grootgeword het in die Afrikaanssprekende deel van die Kaapkolonie. Hy het uiteindelik 'n simbool van die Afrikanerdom vir baie Oranje-Vrystaters geword.

Reitz het heelwat bygedra tot die kodifikasie en hersien van die wette van die Oranje-Vrystaat. Saam met sy kollegas C.J. Vels, O.J. Truter en J.G. Fraser het Reitz die eerste "Ordonnantie boek van den Oranje Vrijstaat" in 1877 gepubliseer om sodoende die handelinge en ordonnansies van die republiek beskikbaar te stel vir die breër publiek. Hy het ook 'n rol gespeel in die hersien van die grondwet van die Oranje-Vrystaat, met betrekking tot artikels omtrent burgerskap en stemreg, hy was voorsitter van die eksamenkomitee vir aspirantpraktisyns en het ook bygedra tot die verbetering van die tronkstelsel en die distrikadministrasie.

Daar was reeds in 1878 oproepe vir Reitz om te staan vir die presidentskap, maar President Brand se posisie was steeds sterk en Reitz en openlik sy eienskappe hoog aangeslaan en geweier om teen hom te staan. In die laat 1870's en vroeë 1880's het die politieke temperatuur in die Oranje-Vrystaat hoog geloop. Die anneksasie van die Zuid-Afrikaansche Republiek (Transvaal) deur die Britte in 1877 en die Eerste Vryheidsoorlog van 1880–1881 waarin die Transvaal sy outonomie behou het, het 'n groot impak gehad op die politieke sentimente in die Oranje-Vrystaat. Enersyds was daar diegene wat skrikkerig was om goeie betrekkinge met die Britte te handhaaf en andersyds het daar 'n politieke beweging ontwikkel wat die Afrikaner nasionalistiese bewussyn hewig gepropageer het. Reitz was deel van die laasgenoemde en, saam met C.L.F. Borckenhagen, redakteur van die "Bloemfontein Express" het hy 'n grondwet vir die Afrikaner Bond geskryf. Die Afrikaner Bond was 'n politieke party wat aanvanklik in die Kaapkolonie gestig is deur Afrikanerdenkleiers soos ds. S.J. du Toit en sy Genootskap van Regte Afrikaners en J.H. Hofmeyr en die "Zuidafrikaansche Boeren Beschermings Vereeniging". Tussen die ondersteuners van hierdie nuwe Afrikaner nasionalisme in die Oranje-Vrystaat was ook Reitz se opvolger, M.T. Steyn, op daardie stadium nog 'n jong prokureur. Die grondwet is in April 1881 voorgehou en etlike maande later het Reitz die voorsitter van die Bond geword. Reitz se openbare politieke aktiwiteite het kritiek uitgelok van diegene wat gevrees het vir 'n verslegting in verhoudinge met die Britte. Dit is egter duidelik dat verandering vir die Boere belangrik was, asook vir die Afrikaners in die Kaapkolonie, wat gelei het tot 'n swak verhouding tussen Boer en Brit.
President Brand was een van die politici wat 'n meer versigtige en konsoliderende beleid teenoor die Britse regering in die Kaap gehad het en het streng neutraliteit gehandhaaf. In hierdie posisie het Brand 'n Britse ridderskap besorg. Ten spyte van die veranderende politieke klimaat en die polarisasie van politieke posisies het Brand gewild onder die burgers van die Oranje-Vrystaat gebly. Die presidensiële verkiesing van 1883 kon inhoudelik gesorg het vir 'n politieke tweestryd tussen ondersteuners van die pan-Nederlandse Afrikaner Bond en volgelinge van die Brand-lyn. Reitz was die ideale pan-Nederlandse kandidaat maar het weereens geweier om teen Brand te staan. Toe Brand vyf jaar later oorlede is was die tyd ryp vir verandering. Reitz het as kandidaat gestaan en met 'n groot meerderheid gewen (omdat sy ondersteuners Afrikanernasionalisties was). Hy is op 10 Januarie 1889 in die Tweetoringkerk in Bloemfontein as staatspresident ingehuldig.
President Reitz was een van die eerste Afrikaners was 'n sogenaamde Bantoebeleid ontwikkel het. In die filosofie en terminologie was dit baie anders as kontemporêre idees oor segregasie tussen blank en swart. Onder sy regering is Indiese immigrante verbied om in die Oranje-Vrystaat te vestig (1890). Dit het gelei tot 'n konfrontasie met die Britse regering en 'n uitgebreide korrespondensie tussen Reitz en die Britse hoë kommissaris in Kaapstad.

In ekonomiese terme was die laat 1880's 'n groeiperiode vir die Oranje-Vrystaat. Landbou het goed gegaan en die spoorwegstelsel het 'n belangrike bron van inkomste geword. Reitz het baie bygedra tot die modernisering van die boerdery deur nuwe tegnieke en 'n wetenskaplike benadering tot die voorkoming van plae te propageer. Hier het Reitz homself bewys as 'n landboukundige en model boer, net soos sy vader was.
Onder Reitz se presidentskap is die nuwe saal vir die Volksraad, die sogenaamde "Vierde Raadszaal" in 1893 geopen en die nuwe regeringsgebou het 'n tweede vloer gekry in 1895. Buite Bloemfontein het die padnetwerk ook aandag geniet.

Soos verwag kon word het Reitz, onmiddellik na sy inhuldiging, met die regering van die Zuid-Afrikaansche Republiek in verbinding getree met die doel om nuwe en nouer politiese bande te smee. Reeds op 4 Maart 1889 het die Oranje-Vrystaat en die Zuid-Afrikaansche Republiek 'n verdrag van gemeenskaplike verdediging geteken te Potchefstroom. Verdrae omtrent handel en die spoorweë sou nog volg. Selfs vroeër, in Januarie 1889, het die Volksraad Reitz aangesê om handelsverdrae met die twee Britse Suid-Afrikaanse kolonies en die Zuid-Afrikaansche Republiek te sluit. Op 20 Maart 1889 is 'n tolkonferensie in Bloemfontein gehou wat gelei het tot 'n ooreenkoms tussen die Oranje-Vrystaat en die Kaapkolonie wat baie gunstig was vir die republiek. Die ekonomiese voordele het verder gegroei toe nuwe spoorweglyne tussen die Kaapkolonie en Bloemfontein (1890) en tussen Bloemfontein en Johannesburg (1892) geopen is, wat Kaapstad in direkte verbintenis met Johannesburg geplaas het. Dit het die Oranje-Vrystaat as 'n deurgangsekonomie gevestig. Vir Reitz was die ontwikkeling van die verenigde Suid-Afrikaanse spoorweg ook 'n politieke doel: die spoorweë sou dien om wedersydse wantroue te verminder en om eenheid en 'n wedersydse verstandhouding tussen die blanke bevolking van Suid-Afrika te kweek.

Reitz se beleide is deur die Volksraad verwelkom en dit het die Afrikaner kieserkorps se houding teenoor Afrikaner nasionalisme weerspieël. Maande voor die presidensiële verkiesing van 1893 het die Volksraad Reitz se kandidaatskap ondersteun met 'n stemming van drie-en-veertig teen agtien. Reitz het die ondersteuning aanvaar op die voorwaarde dat hy toegelaat word om vir drie maande met verlof na Europa te gaan. Op 22 November 1893 is hy herkies, hierdie keer ook met 'n groot meerderheid.

Die reis na Europa was ver van net 'n familievakansie. In Brittanje het Reitz 'n paar hewige politieke stellings gemaak deur die repuiblikynse regeringsvorm in Suid-Afrika te verdedig en Britse ingryping in 'Bantoe sake' teen te staan. Op die vasteland is Reitz deur verskeie staatshoofde en politieke leiers ontvang. In Oktober 1894 het hy na Bloemfontein teruggekeer. Kort na sy terugkeer is Reitz gediagnoseer met lewerontsteking (hepatitis). Dit het sleg ingewerk op sy reeds gespanne senuwees en het gely tot slapeloosheid. Die situasie was so ernstig dat hy uiteindelik sy amp moes neerlê. Op 11 Desember 1895 het die Volksraad sy bedanking aanvaar.

In Junie 1896 het Reitz weer na Europa gereis om van sy aftakelende siekte te herstel. Met sy terugkeer na Suid-Afrika het hy homself in Pretoria in die Zuid-Afrikaansche Republiek gevestig in Julie 1897. Daar het hy weer 'n regspraktyk begin.

Reitz het nie vir lank in sy privaat hoedanigheid gewerk nie. 'n Konflik tussen die wetgewende liggaam en die regbank van die Zuid-Afrikaansche Republiek het uitgeloop op die uittrede van die Hoofregter. Reitz het toe 'n amp as regter vroeg in 1898 aanvaar en het gou deel geword van die binnekring van die Transvaalse administrasie. Terselfdertyd was die verhouding met die Britte vinnig aan die agteruitgaan en die regering van die Zuid-Afrikaansche Republiek het stappe gedoen om haar nasionale en internasionale posisie te versterk. Een van hierdie stappe was om die Staatsekretaris, W.J. Leyds, wie 'n Nederlandse burger was, te vervang met 'n Suid-Afrikaner. Leyds is aangestel as Buitengewone Gesant en Volmagtigde Minister in Europa om die Republiek oorsee te verteenwoordig. Reitz het sy plek as Staatsekretaris in Junie 1898 ingeneem nadat Abraham Fischer dit van die hand gewys het.

Reitz het 'n ingewikkelde en swaar werk gehad as Staatsekretaris. Hy was, na die Staatspresident, die tweede belangrikste lid van die Uitvoerende Raad. As die mees senior staatsamptenaar was hy verantwoordelik vir die oorsig van die implementering van die wette en regulasies, asook vir alle korrespondensie van die President, amptelike regeringsverslae, ens. Hy was ook 'n tussenganger tussen die Uitvoerende Raad en die parlement, die eerste en tweede volksraad en 'n sleutelfiguur in die buitelandse sake van die Staat. Omdat Reitz so ervare en goed georganiseer was het hy dit reg gekry om vinnig die strukture van die staatsapparaat te moderniseer deur die implementering van regulasies vir die bestuur van staatsdepartemente, die aanwys van argiviste vir sy eie departement en deur voorskrifte dat alle korrespondensie met die regering in Nederlands moet wees.
Die Staatspresident van die Zuid-Afrikaansche Republiek, S.J.P. Kruger, was nie 'n maklike mens om mee saam te werk nie en in sommige kringe is voorspel dat Reitz hom vinnig as Kruger se ondergeskikte sou ervaar. Dit was egter nie die geval nie. Die twee het per geleentheid om beleidsake vasgesit maar Reitz het vasgesteek by sy opinie en het in die proses in sekere gevalle in invloed oor Kruger uitgeoefen. Reitz is aanvanklik deur die Britte geprys vir sy diplomatieke hoflikheid, maar hulle houding het spoedig verander toe hulle verneem dat hy 'n protagonis vir Transvaalse onafhanklikheid was. Reitz was soms brutaal in sy politieke stellings, dus toe hy – verkeerdelik – voorgegee het dat die Zuid-Afrikaansche Republiek ten volle 'n soewereine staat is, het die Britte vinnig op hul perdjie gespring.

In die aansig van die vinnig groeiende druk van die Britte en 'n gevolglike gewapende konflik oor die posisie van die Uitlanders en ekonomiese beheer oor die goudvelde van die Witwatersrand is die buitelandse beleid in die Zuid-Afrikaansche Republiek uiteindelik bepaal deur 'n driemanskap: Staatspresident Kruger, Staatsekretaris Reitz en Statsprokureur Jan Smuts. Gedurende 1899 het hulle besluit dat 'n aanvallende houding jeens Britse vereistes die enigste pad vorentoe was ten spyte van die risiko's wat dit ingehou het. Reitz het ondersteuning van die Oranje-Vrystaat in hierdie opsig aangevra en gekry. Op 9 Oktober 1899 het die Zuid-Afrikaansche Republiek en die Oranje-Vrystaat 'n gesamentlike ultimatum uitgereik aan die Britse regering om haar vereistes terug te trek.

Die Britse regering het nie tot hierdie ultimatum ingegee nie en twee dae later, op 11 Oktober 1899, het die Tweede Vryheidsoorlog uitgebreek. Toe die Britse weermag Pretoria in Mei 1900 binnegeval het is die regering gedwing om die hoofstad te verlaat. Van daardie oomblik af was Reitz verantwoordelik vir die aanhoudende hervestiging van die regering regdeur die Transvaal. Tot Maart 1902 moes die regering 62 keer hervestig. In Mei van daardie jaar het Reitz aktief deelgeneem aan die vredesonderhandelinge met die Britte en hy was een van die ondertekenate van die Vrede van Vereeniging wat op 31 Mei 1902 in Pretoria onderteken is.

Alhoewel Reitz 'n deurslaggewende rol gespeel het in die optrekking van die Vrede van Vereeniging het hy persoonlik nie getrouheid tot die Britse regering gesweer nie en het hy besluit om liewer 'n banneling te word. Op 4 Julie 1902 het hy Suid-Afrika verlaat en by sy vrou en kinders in Nederland aangesluit. Om sy finansiële probleme te verlig het Reitz na die Verenigde State van Amerika gereis vir lesingtoer. Omdat die belangstelling in die saak van die Boere getaan het, het die toer misluk en is Reitz gedwing om na Nederland terug te keer. Daar het hy weereens so siek geword dat hy in die hospitaal opgeneem moes word om aan te sterk. Gedurende hierdie tyd is hy ondersteun deur sy vriende Willem Leyds en Hendrik Muller en die "Nederlandsch Zuid-Afrikaansche Vereeniging".

In 1907, nadat die Boere republieke selfregering verkry het, en in die aanloop tot die totstandkoming van die Unie van Suid-Afrika, het die Afrikaner-leiers, Jan Smuts en Louis Botha, Reitz gevra om na Suid-Afrika terug te keer en weer tot die politiek toe te tree. Reitz het hom saam met sy vrou in Seepunt in Kaapstad gevestig. In 1910, toe hy reeds 66 jaar oud was, is hy aangestel as president van die Senaat van die nuutgevormde Unie van Suid-Afrika.

Dit was ook nie maklike jare nie omdat voormalige Afrikaner volksgenote nou teenoor mekaar in die politiek gestaan het. Soos vroeër in sy lewe het Reitz uitgesproke gebly oor sy oortuiginge. As gevolg van sy uitgesproke aard het hy gereeld met die Smuts-regering gebots en in 1920 is hy nie weer aangestel as president van die Senaat nie. Hy het egter tot 1929 'n lid van die Huis gebly.

As 'n belangrike openbare figuur is Reitz op verskillende maniere hulde betoon en onthou. In 1923 het die Universiteit Stellenbosch 'n eredoktoraat in die regte aan hom toegeken vir sy openbare diens. Reeds in 1889 is 'n dorpie in die Oranje-Vrystaat na hom vernoem. In 1894 is daar ook 'n dorpie na sy tweede vrou, Cornelia, vernoem. 'n Skip wat na hom vernoem is, die "President Reitz", het in 1947 naby Port Elizabeth gesink. Die Jubilee-diamant, wat naby Jagersfontein in 1895 gevind is, is oorspronklik die Reitz Diamant genoem, maar dit is in 1897 verander ter ere van die sestigste herdenking van die kroning van koningin Victoria.

Toe Reitz uiteindelik uit die publieke lewe getree het, het Reitz na Gordonsbaai verhuis, maar etlike jare later weer na Kaapstad geskuif waar hy 'n huis in Tamboerskloof gehad het. Daar het sy dogter, Bessie, 'n dokter, hom versorg. Hy was tot aan die einde aktief besig met vertaal- en skryfwerk. Reitz is in sy huis, "Botuin", oorlede op 27 Maart 1934 en het drie dae later 'n staatsbegrafnis gehad met 'n diens by die Grote Kerk. Hy is in die Woltemade begraafplaas in Maitland begrawe.

Reitz was 'n belangrike figuur in die Afrikaner se kulturele lewe. Hy was 'n digter en het baie gedigte in Afrikaans uitgegee wat hom 'n voorvader van die ontwikkeling van Afrikaans as kulturele taal gemaak het. Nodeloos om te sê het hy gesimpatiseer met die Genootskap van Regte Afrikaners wat in 1875 in die Kaapkolonie gestig is. Alhoewel hy nooit 'n lid geword het nie was hy 'n aktiewe bydraer tot die Genootskap se tydskrif, "De Zuid-Afrikaansche Patriot". Met sy literêre werk was Reitz stewig geanker in die sogenaamde Eerste Afrikaanse Taalbeweging alhoewel hy minder belanggestel het in die didaktiese dryfveer van die beweging as in die skryf van Afrikaans bloot as 'n kulturele aktiwiteit. Baie van sy werke is gebaseer op Engelse tekste wat hy vertaal, geredigeer en aangepas het. In die proses het hy totaal nuwe kunswerke geskep.

Vir Reitz was Afrikaans hoofsaaklik 'n taal van kultuur, nie van regering nie, waar hy die gebruik van die amptelike taal van die Boere republieke, nl. Nederlands voorgestaan het. Gedurende sy presidentskap van die Oranje-Vrystaat, waar die gebruik van Engels noemenswaardig was onder burgers, het hy baie aangedring op die gebruik van Nederlands teenoor politici soos John G. Fraser en andere wat ten gunste van Engels was.

Reitz het verder ook die stigting van die "Letterkundige en Wetenschappelijke Vereeniging" van die Oranje-Vrystaat voorgestaan, waarvan hy vir 'n wyle voorsitter was. Hy was ook ten gunste van die biblioteek in Bloemfontein en die Nasionale Museum van die Oranje-Vrystaat.

"(Lys onvolledig)"





Met die aanvang van die Tweede Vryheidsoorlog het F.W. Reitz, in sy kapasiteit as Staatsekretaris van die Zuid-Afrikaansche Republiek, 'n oorsig van die Verhouding tussen Boer en Brit in die negentiende eeu onder die titel "eene eeuw van onrecht" gepubliseer. Die boek was 'n belangrike propagandadokument in die oorlog.

Die werklike outeurskap van die boek is onbekend. In die tweede Nederlandse uitgawe van die boek het gestaan 'Op last van den staatssekretaris der Z.A.R., F.W. Reitz'. J.C. Smuts word aangedui as die outeur maar het waarskynlik slegs die inleiding en die einde van die boek geredigeer, in samewerking met E.J.P. Jorissen. Die res van die teks was waarskynlik voorberei deur J. de Villiers Roos.

In 1900 het vertalings van die boek in Duits en Engels verskyn. Die Engelse vertaling het slegs die naam van Reitz bevat met 'n voorwoord deur W.T. Stead. Die Engelse uitgawe het ook meer inligting as die Nederlandse bevat (sien hoeveelheid bladsye).








</doc>
<doc id="45228" url="https://af.wikipedia.org/wiki?curid=45228" title="Whistler, Brits-Columbië">
Whistler, Brits-Columbië

Whistler is 'n Kanadese skioord in die suidelike Pasifiese Reeks van die Kusgebergte in die provinsie Brits-Columbië, sowat 125 kilometer (78 myl) noord van Vancouver. Die nedersetting, wat as "Resort Municipality of Whistler (RMOW)" geïnkorporeer is, het 'n permanente bevolking van sowat 10 000. Daarnaas bly 'n beduidende aantal tydelike werkers, veral jongmense van buite die provinsie, onder meer uit Australië en Europa, in Whistler.

Die Whistler-Blackcomb-skigebied lok jaarliks meer as twee miljoen besoekers wat hier sport soos Alpynse ski en bergfietsry beoefen. Die skidorp Whistler is net vir voetgangers toeganklik. Sy ontwerp is met talle toekennings bekroon en word deur toonaangewende skitydskrifte sedert die middel-1990's by die voorste bestemmings in Noord-Amerika gereken.

Gedurende die Olimpiese Winterspele 2010 is die meeste Alpynse, Nordiese en slee-wedstryde in Whistler gehou, alhoewel die vrystyl- en sneeuplank-wedstryde in Cypress Mountain naby Vancouver plaasgevind het.


</doc>
<doc id="45241" url="https://af.wikipedia.org/wiki?curid=45241" title="Soutsuur">
Soutsuur

Soutsuur is 'n oplossing van waterstofchloried (HCl) in water. Buite die chemiese vakgebied word die term "soutsuur" gebruik om na hierdie oplossing sowel as HCl te verwys.

By kamertemperatuur is waterstofchloried 'n gas wat baie maklik in water oplos – hoe warmer dit is, hoe makliker los dit op. Die resulterende soutsuur is 'n sterk suur wat vir verskeie doeleindes aangewend word: van die chemiese nywerheid, waar dit byvoorbeeld gebruik word in die vervaardiging van PVC-plastiek, tot huishoudelike gebruike, soos skoonmaak. Dit word ook van nature in maagsuur aangetref.

Wanneer dit egter met ŉ basis verbind, vorm dit 'n stof (natriumchloried of sout) wat heeltemal onskadelik is. Dit word veral vir die bereiding van koolstofverbindings en die ekstraksie van metale gebruik. Die oplossing van chloorwaterstof in water word chloorwaterstofsuur of soutsuur genoem. 

Soutsuurgas is 'n prikkelende (skerpruikende), kleurlose gas wat in vogtige lug soutsuurdruppels vorm. Soutsuur los goed op in water, metanol, etanol en esters, en het die volgende eienskappe:

kookpunt    383 K (110 °C)

vriespunt    129 K (- 144°C)

digtheid      1,639 kg/m by 0 °C en 100 kPa

In die natuur kom soutsuur in vulkaniese gasse, in sommige riviere en ook in die maag voor. Dit is 'n sterk suur wat maklik en soms heftig met basisse en chloriede reageer. 'n Groot aantal metale kan in soutsuur oplos onder die vorming van chloried en waterstofgas. ŉ Legering wat egter daarteen bestand is, is lood met 10 tot 25 % antimoon en titaan-sirkoon-legerings. Glas en steen is ook daarteen bestand.

Soutsuur is vroeër verkry uit die verbinding van sout (NaCl) met swaelsuur. Teenswoordig word dit veral verkry as neweproduk uit die bereiding van koolstofchloor-verbindings. Die suiwerste soutsuur word verkry uit 'n waterstof-chloorreaksie.

Soutsuur word vir die volgende produkte of prosesse gebruik:

- chloropreen en ander koolstofverbindings;

- diasokleurstowwe en glukose;

- silikonjel (wat elektries bestand en 'n goeie warmtegeleier is); 

- suiker (raffinering);

- metale (oppervlakbehandeling);

- ertse (ekstraksie van metale

Bereken die pH van 'n 0.05 M oplossing van soutsuur (HCl). (M staan vir mol/liter)

Stel K = 0.05 mol/liter
K = 1.0 × 10

In die algemeen:

Antwoord:

Die dissosiasie reaksie vir HCl is die volgende:

Die verandering in konsentrasie van elke element word in die tabel hieronder gewys:

Vanaf die algemene definisie vir formula_1:

Die algemene oplossing vir 'n kwadratiese vergelyking is die volgende:

Indien waardes vervang word, word die volgende verkry:

Dus is:

Onthou dat formula_9

Dus

Alternatiewelik kan die aanname gemaak word dat formula_11 omdat dit 'n sterk suur is (K is groot, dus dissosieer die suur baie naby aan volledig). Dus:

Dus: formula_12



</doc>
<doc id="45244" url="https://af.wikipedia.org/wiki?curid=45244" title="Niels van Denemarke">
Niels van Denemarke

Niels (omstreeks 1064 – 25 Junie 1134) was van sy broer Erik I se dood tot met sy eie dood op 25 Junie 1134 koning van Denemarke. Hy was vermoedelik die jongste seun van Sven I en het getrou met prinses Margaret Fredkulla van Swede, by wie hy Magnus die Sterke en later Ulvhild Håkansdotter gehad het.

Vier van Niels se ouer broers was voor hom koning en nadat sy broer Erik I in Julie 1103 tydens ’n pelgrimstog dood is, is Niels die volgende jaar as koning gekies. Die presiese jaar van sy geboorte is onbekend, maar hy is vermoedelik in die middel-1060's gebore en was dus sowat 40 jaar oud toe hy koning word. Niels se bewind was vreedsaam en hy het lyfstraf afgeskaf ten gunste van ’n moderner regstelsel met boetes as straf.

Ná 26 van vrede, toe Niels se seun Magnus die Sterke ’n volwasse ouderdom bereik het, het konflik ontstaan tussen Magnus en sy neef Knoet Lavard, die seun van Erik I. Knoet was baie gewild in die hertogdom van Sleeswyk, waar hy ’n graaf van koning Niels was, en Magnus het hom beskou as ’n bedreiging vir sy posisie as troonopvolger. Op 7 Januarie 1131 het Magnus sy neef naby Haraldsted net noord van Ringsted vermoor. ’n Burgeroorlog het ontstaan toe Knoet se halfbroer Erik probeer om Knoet se dood te wreek en die troon vir homself te verseker.

Die kerk en die grootste deel van Denemarke het koning Niels egter steeds gesteun en Erik moes in 1134 na Swede vlug. Toe Niels en Magnus in die somer van daardie jaar in Swede land om met Erik klaar te speel, is hulle verras deur ’n kontingent Duitse soldate en verslaan. Magnus is in die geveg dood, maar Niels het ontsnap en vreemd genoeg besluit om suid na Sleeswyk te reis, waar die mense steeds gretig was om Knoet se dood te wreek. Toe Niels op 25 Junie 1134 op die dorp Sleeswyk aankom, was daar haat in die lug. Die dorp se priesters het hom gewaarsku om in die katedraal skuiling te soek, maar die koning het geweier en deur die dorp begin stap.

Naby die koninklike paleis het die inwoners Niels se lyfwagte aangeval en vermoor. Daarna is Niels self vermoor en so het die heerskappy van Sven I se seuns tot ’n einde gekom. Niels en sy broers het altesaam 60 jaar oor Denemarke regeer. Hoewel hulle elkeen op sy eie manier prysenswaardig was, was Niels waarskynlik die beste heerser. Hy was ’n uitstekende administrateur en pragmatikus wat klaargemaak het wat sy pa begin het en Denemarke die Middeleeue binnegelei het.


</doc>
<doc id="45245" url="https://af.wikipedia.org/wiki?curid=45245" title="Erik II van Denemarke">
Erik II van Denemarke

Erik II Emune of Erik die Onvergeetlike (omstreeks 1090 – 18 Julie 1137) was van 1134 tot 1137 koning van Denemarke. Hy was ’n buite-egtelike seun van Erik I van Denemarke.

Erik het getrou met Malmfred, die dogter van grootprins Mstislaf van Kiëf-Roes en prinses Christine van Swede. Die latere koning Sven III van Denemarke was Erik se buite-egtelike seun.

Nadat koning Niels se seun, Magnus die Sterke, Erik se halfbroer Knoet Lavard, die Graaf van Sleeswyk, vermoor het, het ’n burgeroorlog ontstaan toe Erik probeer om Knoet se dood te wreek en die troon vir homself te verseker.

Die kerk en die grootste deel van Denemarke het koning Niels egter steeds gesteun en Erik moes in 1134 na Swede vlug. Toe Niels en Magnus in die somer van daardie jaar in Swede land om met Erik klaar te speel, is hulle verras deur ’n kontingent Duitse soldate en verslaan. Magnus is in die geveg dood, maar Niels het ontsnap en na Sleeswyk gereis, waar hy deur die inwoners vermoor is.

Erik is daarna as koning gekies. Hy het sy halfbroer tot heilige laat verklaar en ’n abdy by Ringsted ter ere van hom laat bou.

In die somer van 1136 het Erik opgeruk teen die heidense bevolking van die Baltiese eiland Rügen en sy hoofstad, Arkona. Hy het gelas dat sy manne ’n kanaal tussen die stad en die res van eiland grawe. Die kanaal het die fontein wat Arkona van drinkwater voorsien het, laat opdroog en die stad moes noodgedwonge oorgee. Daar was onmiddellik daarna ook ’n rebellie deur die adellikes van Seeland wat hy onderdruk het.

Erik was ’n ongenaakbare en ongewilde heerser. Hy is in 1137 naby Ribe met ’n spies deur ’n plaaslike edelman vermoor.


</doc>
<doc id="45246" url="https://af.wikipedia.org/wiki?curid=45246" title="Erik III van Denemarke">
Erik III van Denemarke

Erik III of Erik Lam (Deens: Erik III Håkonssøn Lam; omstreeks 1100–1105 – 27 Augustus 1146) was van 1137 koning van Denemarke tot in 1146 toe hy geabdikeer het. Hy was die kleinseun van koning Erik I.

Erik was die broerskind van Erik II en het hom ná sy dood opgevolg. Sy bewind was oor die algemeen vreedsaam, hoewel hy ’n paar jaar teen sy neef Oluf, soms Oluf II genoem, geveg het wat van 1139 probeer het om die troon oor te neem tot hy in 1141 naby Helsingborg verslaan is.

Erik III was waarskynlik die eerste Deense koning wat sterk deur die Duitse kultuur beïnvloed is. Hy het sy vroeë jeug onder Duitse ridders deurgebring wat sy latere lewe beïnvloed het. Hy het ook met ’n Duitse vrou, Lutgard van Salzwedel, getrou.

Hedendaagse historici verskil grootlik oor dié koning, wat soms uitgebeeld word as passief en besluiteloos en soms as ywerig en dapper. Dit lyk egter of Denemarke stabiel was tydens sy bewind. Dit is onduidelik hoekom hy geabdikeer het (die enigste Deense koning wat dit gedoen het). Hy het in 1146 in ’n klooster gaan bly en is op 27 Augustus dieselfde jaar in Odense dood.


</doc>
<doc id="45247" url="https://af.wikipedia.org/wiki?curid=45247" title="Sven III van Denemarke">
Sven III van Denemarke

Sven III Grathe (omstreeks 1125 – 23 Oktober 1157) was van 1146 tot 1157 koning van Denemarke. Hy het van 1152 tot 1154 en weer in 1157 saam met Knoet V regeer. Sven was die buite-egtelike seun van koning Erik II. In 1152 het hy getrou met Adela van Meissen, die dogter van Conrad, Markgraaf van Meissen.

Toe koning Erik III in 1146 abdikeer, is Sven gekies as die koning van Seeland, maar die volgende paar jaar moes hy veg teen sy teenstander Knoet V, wat in Jutland regeer het. ’n Duitse koninklike intervensie het Sven "eerste koning" gemaak met Knoet as ’n medeheerser, maar Sven se posisie is ondermyn deur sy beweerde tirannieke gedrag.

In 1154 is sy bewind saam deur Knoet en Waldemar I omvergewerp. Ná ’n paar jaar in ballingskap het hy in 1157 met Duitse hulp daarin geslaag om ’n driedubbele verdeling van die koninkryk af te dwing met homself as heerser in Skone.

Op ’n banket (die sogenaamde "Bloedfees" by Roskilde) in 1157 het Sven glo probeer om sy twee teenstanders uit die weg te ruim. Knoet is dood en Waldemar het na Jutland ontsnap. Op 23 Oktober is Sven verslaan by die Slag van die Grathe-vlakte.


</doc>
<doc id="45248" url="https://af.wikipedia.org/wiki?curid=45248" title="Knoet V van Denemarke">
Knoet V van Denemarke

Knoet V (Deens: Knud V Magnussen; omstreeks 1125 – 9 Augustus 1157) was tussen 1146 en 1157 ’n medekoning van Denemarke saam met Sven III en Waldemar die Grote.

Knoet was die seun van koning Niels se seun Magnus die Sterke, wat Sven III se oom, Knoet Lavard, vermoor het.

Ná die abdikasie van koning Erik III in 1146, het die magnate van Jutland Knoet as koning gekies. Die volgende paar jaar het hy tevergeefs probeer om sy teenstander Sven III van Seeland te verslaan. ’n Duitse koninklike intervensie het Sven "eerste koning" gemaak met Knoet as medeheerser. In 1154 is Sven se bewind saam deur Knoet en Waldemar I omvergewerp. Ná ’n paar jaar in ballingskap het hy in 1157 met Duitse hulp daarin geslaag om ’n driedubbele verdeling van die koninkryk af te dwing met homself as heerser in Skone.

Op ’n banket (die sogenaamde "Bloedfees" by Roskilde) in 1157 het Sven glo probeer om sy twee teenstanders uit die weg te ruim. Knoet is dood en Waldemar het na Jutland ontsnap.

Nie veel van Knoet se persoonlike lewe of karakter is bekend nie. Hy was getroud met Helena van Swede en hulle het vier kinders gehad. Sy halfsuster Sofia van Minsk was getroud met Waldemar I, wat Knoet se dood gewreek het deur Sven op 23 Oktober 1157 by die Slag van die Grathe-vlakte dood te maak.


</doc>
<doc id="45249" url="https://af.wikipedia.org/wiki?curid=45249" title="Waldemar I van Denemarke">
Waldemar I van Denemarke

Waldemar I of Waldemar die Grote (14 Januarie 1131 – 12 Mei 1182) was van 1157 tot 1182 koning van Denemarke. Hy was die seun van Knoet Lavard, die oudste seun van koning Erik I en ’n gewilde prins. Sy pa is net ’n paar dae voor sy geboorte vermoor. Sy ma, Ingeborg, die dogter van Mstislaf I van Kiëf-Roes, het hom na sy oupa, Wladimir Monomach van Kiëf-Roes, genoem.

Toe Waldemar 16 jaar oud was, het koning Erik III in 1146 geabdikeer en ’n burgeroorlog het uitgebreek. Die magnate van Jutland het Knoet V as koning gekies, maar Sven III het in Seeland regeer.

’n Duitse koninklike intervensie het Sven "eerste koning" gemaak met Knoet as medeheerser. In 1154 is Sven se bewind saam deur Knoet en Waldemar omvergewerp. Ná ’n paar jaar in ballingskap het Sven in 1157 met Duitse hulp daarin geslaag om ’n driedubbele verdeling van die koninkryk af te dwing met homself as heerser in Skone.

Op ’n banket (die sogenaamde "Bloedfees" by Roskilde) in 1157 het Sven glo probeer om sy twee teenstanders uit die weg te ruim. Knoet is dood en Waldemar het na Jutland ontsnap. Op 23 Oktober het Waldemar Sven by die Slag van die Grathe-vlakte verslaan. Waldemar het toe die enigste koning van Denemarke geword.

Waldemar het die verwoeste Denemarke weer opgebou. Die land het sy hoogtepunt bereik onder sy tweede oudste seun, Waldemar II.

Waldemar het met Sofia van Minsk, die halfsuster van Knoet V, getrou. Hulle het agt kinders gehad, onder andere twee latere Deense konings, Knoet VI en Waldemar II.


</doc>
<doc id="45250" url="https://af.wikipedia.org/wiki?curid=45250" title="Knoet VI van Denemarke">
Knoet VI van Denemarke

Knoet VI (1163 – 12 November 1202) was van 1182 tot 1202 koning van Denemarke. Hy was die oudste seun van koning Waldemar die Grote en Sofia van Minsk.

Hy was getroud met Gertruida, ’n dogter van Hendrik die Leeu van Sakse. Hulle het nie kinders gehad nie.

Knoet is ná sy pa se dood as koning gekies. Hy het dadelik te doen gehad met ’n opstand in Skone. Die kleinboere het geweier om aan biskop Absalon sy tiende te betaal. Hulle het Harald Skreng, ’n vriend van die koning, gevra om hulle saak namens hulle te stel. Die koning wou egter nie na Harald luister nie en het met ’n leër na Skone vertrek om die kleinboere op hul plek te sit. Intussen het die adellikes van Halland en Skone hul eie leër op die been gebring en die kleinboere in ’n bloedige geveg by Dysjebro verslaan. Net daarna het Knoet met sy leër opgedaag en voortgegaan om die kleinboere ’n les te leer. Hy was so genadeloos dat biskop Absalon kom gesmeek het om op te hou.

Keiser Frederick Barbarossa het Knoet se pa gedwing om hom as sy opperheerser te erken en in 1184 het die keiser geëis dat Knoet dieselfde doen. Knoet het geweier en die woedende keiser het graaf Bugislaw van Pommere gestuur om Denemarke binne te val. Graaf Bugislaw het dadelik 500 skepe bymekaargemaak en na Denemarke vertrek.

Toe die Dene die vloot van Pommere deur swaar mis gewaar, het hulle hulle tegemoetgevaar. Bugislaw se vloot het niks gesien nie tot die Dene op hulle was. Die invallers het probeer omdraai, maar die skepe was te na aan mekaar. Eindelik is 35 van die vyand se skepe gekonfiskeer. Daarna het die keiser vir ’n ruk ophou probeer om oor Denemarke te heers.

Knoet het gelas dat Pommere binnegeval word en in 1185 moes Bugislaw hom as sy opperheerser erken. Van toe tot in 1972 het die monarge van Denemarke die titel "Koning van die Wendiërs" gebruik as deel van hul lang lys titels. Hedendaagse bronne beskryf Knoet as ’n eerlike en godsdienstige leier. Hy het in 1197 persoonlik ’n kruistog gelei teen die destyds heidense Estlanders.

Knoet se jonger broer, Waldemar, die Hertog van Suid-Jutland, was net 12 jaar oud toe sy pa dood is. Biskop Waldemar van Denemarke is aangestel om die seun se regent te wees tot hy meerderjarig was. Biskop Waldemar was ambisieus en het onder die Duitse adel steun teen die koning begin werf. Onder die voorwendsel dat hy die seun se belange op die hart dra, het hy met graaf Adolph III van Holstein saamgesweer om Knoet se bewind omver te werp sodat hy self kon koning word. Die jong Waldemar het in 1192 gevra om die biskop te spreek en toe die magtige biskop arriveer, het die seun hom laat arresteer en hom in kettings vir 13 jaar na Noord-Seeland gestuur.

In 1199 het graaf Adolph in Suid-Denemarke steun teen die jong Waldemar probeer werf en laasgenoemde het toe Adolph se nuwe fort by Rendsburg aangeval. Hy het Adolph se leër verslaan en om sy vryheid te bekom, moes Adolph in 1203 al sy land noord van die Elbe-rivier aan Waldemar afstaan.

Met sy dood het Knoet van die Elbe tot by die Noordpoolsirkel regeer en oos tot so ver as Estland en Swede. Dit was feitlik die grootste wat Denemarke ooit was. Toe, skielik, is Knoet se vriend en raadgewer biskop Absalon dood. ’n Jaar later is Knoet op die ouderdom van 40 oorlede.


</doc>
<doc id="45251" url="https://af.wikipedia.org/wiki?curid=45251" title="Waldemar II van Denemarke">
Waldemar II van Denemarke

Waldemar II, Waldemar die Seëvierende of Waldemar die Veroweraar (Deens: Valdemar Sejr; 9 Mei of 28 Junie 1170 – 28 Maart 1241) was van 12 November 1202 tot met sy dood in 1241 koning van Denemarke. Die bynaam "Sejr" het later ontstaan en is nie in sy leeftyd gebruik nie.

Hy was die tweede oudste seun van koning Waldemar die Grote en Sofia van Minsk. Hy was net 12 jaar oud toe sy pa dood is. Hy het die Hertog van Suid-Jutland geword, maar was te jonk om te regeer. Biskop Waldemar van Denemarke is aangestel om die seun se regent te wees tot hy meerderjarig was.

Biskop Waldemar was ambisieus en het onder die Duitse adel steun teen die koning begin werf. Onder die voorwendsel dat hy die seun se belange op die hart dra, het hy met graaf Adolph III van Holstein saamgesweer om Waldemar se oudste broer, koning Knoet VI, se bewind omver te werp sodat hy self kon koning word. Die jong Waldemar het in 1192 gevra om die biskop te spreek en toe die magtige biskop arriveer, het die seun hom laat arresteer en hom in kettings vir 13 jaar na Noord-Seeland gestuur.

In 1199 het graaf Adolph in Suid-Denemarke steun teen die jong Waldemar probeer werf en laasgenoemde het toe Adolph se nuwe fort by Rendsburg aangeval. Hy het Adolph se leër verslaan en om sy vryheid te bekom, moes Adolph in 1203 al sy land noord van die Elbe-rivier aan Waldemar afstaan.

Koning Knoet VI is op 12 November 1202 op 40-jarige ouderdom sonder erfgename dood en Waldemar is as koning gekies.
Tydens sy bewind het hy Denemarke ywerig uitgebrei en groot dele van Duitsland verower. Aan die begin van die 13de eeu het hy ’n kruistog gelei na Estland teen die laaste heidene van Europa. Tydens die Slag van Lyndanisse, in die buurt Reval, het daar volgens ’n legende ’n rooi doek met ’n wit kruis uit die lug geval. ’n Stem is gehoor wat sê: "As hierdie banier hoog gehys word, sal julle seëvier!" Die Dene het vorentoe gestorm en die Estlanders verslaan. Estland is toe by die Deense grondgebied ingelyf en die Estlanders is gedwing om Christene te word.

Waldemar het gelas dat ’n groot fort by die plek van die geveg gebou word. ’n Stad het eindelik om die kasteel ontstaan en dit is genoem "die Stad van die Dene", Tallinn, in Estland. Die rooi doek met die wit kruis is sedert 1219 die nasionale vlag van Denemarke. Dit is Europa se oudste vlagontwerp wat steeds in gebruik is.

In 1223 is Waldemar deur graaf Hendrik van Schwerin gevange geneem. Terwyl hy aangehou is, het die meeste van die verowerde Duitse gebiede weggebreek van Denemarke. In 1226 is Waldemar vrygelaat op voorwaarde dat hy die meeste van die Duitse wegbreekgebied se onafhanklikheid erken. In 1227 het Waldemar Duitsland binnegeval in ’n poging om sy verlore grondgebied terug te kry, maar hy is deur ’n koalisieleër verslaan en moes afstand doen van die Duitse gebiede.

Waldemar het die res van sy tyd gebruik om ’n wetkode vir Jutland, Seeland en Skone saam te stel. Dit was tot in 1683 in gebruik.

Voor sy eerste huwelik was Waldemar verloof aan Rixa van Beiere, die dogter van die Hertog van Sakse. Toe dié reëling nie uitwerk nie, het hy in 1205 getrou met Margarethe van Boheme, ook bekend as koningin Dagmar. Sy was die dogter van Premysl Ottokar, die koning van Boheme en was gewild onder die Dene. Hulle het ’n seun, ook Waldemar, gehad wat hy in 1218 as medekoning aangestel het, maar hy is in 1231 per ongeluk doodgeskiet terwyl hy gejag het. Koningin Dagmar is in 1212 dood terwyl sy gekraam het.

Waldemar het in 1214 met Berengária van Portugal (Deens: Bengerd) getrou in ’n poging om betrekkinge met Vlaandere aan te knoop. Sy was die dogter van koning Sancho I van Portugal en ’n suster van Ferdinand, Graaf van Vlaandere waar sy gewoon het. Sy was beeldskoon, maar so ongenaakbaar dat die Dene haar gehaat het tot met haar vroeë dood in 1221 terwyl sy gekraam het.

Waldemar se twee koninginne speel ’n belangrike rol in Deense mites – Dagmar was die sagte en gewilde een en Berengária die mooi en hooghartige een. By sy tweede vrou het hy die toekomstige Deense konings Erik IV, Abel en Christoffel I gehad.



</doc>
<doc id="45255" url="https://af.wikipedia.org/wiki?curid=45255" title="Nag">
Nag

Die term nag verwys in die meer algemene betekenis van die woord na die tyd tussen sononder en sonop, dit wil sê die tydstip wanneer die son vanuit die standpunt van 'n waarnemer benede die horison staan.

In sy suiwer sterrekundige betekenis verwys dit na die tyd van volledige duisternis, dit wil sê die tyd tussen die einde van die sterrekundige aandskemer (sowat 1½ ure ná sononder) en sy begin soggens. Die oorgang tussen dag en nag op die aarde (of ander planete) word "terminator" (dag-naggrens) genoem. Indien die planeet oor 'n atmosfeer beskik, verbreed hierdie oorgangsone tot 'n skemersone.

Die term naghemel verwys na die hemel wat snags vanuit die aarde waargeneem kan word. In 'n onbewolkte, skoon naghemel word 'n groot aantal sterre sigbaar wat bedags deur die sonlig oorstraal word.

Die meeste mense vereenselwig nagtyd met slaaptyd, tog is daar baie dierspesies soos uile, vlermuise, talle insekte en ander wat 'n nagaktiewe bestaan voer.

Die nag se belangrikste eienskap is die duisternis en biologiese prosesse wat daarmee gepaard gaan – soos nagrus, stilte en die beperking van die menslike visie tot die waarneming van swart-wit. Kleure word slegs in die geval van helder oppervlakke met meer as enkele honderdstes lux en by die helderste sterre waargeneem.

Maar selfs op 'n wolklose, maanlose nag sonder kunsmatige beligting bly die hemel nooit heeltemal donker nie. Die molekule in die aarde se atmosfeer, wat bedags deur die son geïoniseer word, sal die naghemel steeds met hul rekombinasiestraling effens ophelder. Hierdie fenomeen kan veral by suurstof, stikstof en natrium waargeneem word. Ander natuurlike ligbronne sluit die sodiakaallig en die strooiing van terrestriële en sterrelig in die laer atmosfeer (troposfeer) in. Die naghemel se helderheid kan dus vergelyk word met dié van 'n ster wat 'n skynbare helderheid van 22 m het. Ligswakker sterre kan sodoende nie vanuit die aarde waargeneem word nie.

Die Duitse sterrekundige Heinrich Wilhelm Olbers (1758–1840) het met sy paradokson ("Hoekom is die naghemel donker?") 'n waardevolle bydrae tot die ontwikkeling van die sterrekunde gelewer – die donker naghemel kan met Newton se fisika immers nie of net moeilik verklaar word: in 'n eindlose en grenslose heelal moet 'n mens eintlik orals sterre kan waarneem wat met hul lig van 'n donker nag- eintlik 'n helder daghemel sou maak – soos 'n mens wat temidde van 'n bos met wit bome sou staan.

Die paradokson word tans deur die feit verduidelik dat die oerknalteorie ("Big Bang") ook die uitbreiding van die heelal se struktuur insluit (en nie slegs die afstand van objekte in daardie ruimte nie) – die energie van uitgestraalde lig word as gevolg van rooiverskuiwing verminder. Die baie hoë vlakke van straling, wat tydens die oerknal voorgekom het, is deur die rooiverskuiwing, wat met die uitbreiding van die heelal gepaard gaan, tot mikrogolflengtes (1 100 keer laer as die oorspronklike golflengte) verminder. Sodoende bly die ligdigthede van ons naghemel relatief laag – ongeag die beweerde baie helder oerknal. Ook lig van verre sterre en kwasars word aan die effek van rooiverskuiwing blootgestel. Hul afname in helderheid beloop egter net een magnitude of skynbare helderheid aangesien die verste sterrestelsels en kwasars 'n rooiverskuiwing van net sowat 5 het. Die hoofstroomverklaring van Olbers se paradokson moet dus van 'n heelal met 'n eindige ouderdom uitgaan wat steeds besig is om uit te brei.


</doc>
<doc id="45262" url="https://af.wikipedia.org/wiki?curid=45262" title="Kaasburger">
Kaasburger

'n Kaasburger is ’n hamburger met kaas bo-op die vleisflappie. Die benaming is ’n kofferwoord, asook ’n samestelling vanuit die woorde “kaas” en “hamburger”.
Die kaas word gewoonlik gesny, waarna dit net voor die hamburger heeltemal gaar is, bygevoeg word, sodat dit kan smelt. Kaasburgers word dikwels met vulsels soos blaarslaai, tamatie, uie, agurkies, mosterd, mayonnaise of tamatiesous bedien.
By kitskoseetplekke is die kaas wat kenmerkend gebruik word, verwerkte kaas, hoewel afwisseling kan voorkom, soos Cheddar, Mozzarella, Pepper Jack sowel as Switserse en bloukaassoorte.
Die kaas binne-in die kaasburger kan aansienlik van voedingswaarde verskil: 'n Enkele snytjie Cheddar kan 95 kalorieë en 5 gram versadigde vette by 'n burger voeg. Ander soorte en hoeveelhede kaas sal verskille tot gevolg hê, afhangend van hul onderskeie voedingswaardes.

Tydens die mid-1920s en 1930s het die kaasburger amptelik die lig gesien; gepaardgaande hiermee is daar etlike aansprake wat gemaak word oor wie nou eintlik die eerste kaasburger gemaak het.
Daar word gereken dat Lionel Sternberger die kaasburger uitgevind het toe hy by sy pa se toebroodjiewinkel in Pasadena, Kalifornië, as braaikok gewerk en “proefondervindelik ’n reep Amerikaanse kaas op ’n sputterende hamburger gevoeg het”. 
’n Ander eetplek, Kaelin’s Restaurant, in Louisville, Kentucky, voer aan dat hulle die kaasburger (as húl breinkind) in 1934 aan die publiek begin verkoop het. 
In 1935 is die handelsnaam (“cheeseburger”) egter aan ’n ander eienaar, Louis Ballast van die Humpty Dumpty Drive-In, in Denver, Colorado, toegeken. 

Die bestanddele wat op die kaasburgers gebruik word, wissel op dieselfde wyse as wat die verskeidenheid soorte hamburgers van plek tot plek verskil.

Gewilde vulsels sluit spek, avokado of guacamole, gekerfde pangebraaide sampioene, kaassous en/of rissiesous in. Heinz 57-sous is veral gewild onder burgerliefhebbers. Aan die meer skamele kant word gebakte eier, roereier, salsa, pynappel, jalapeno’s, verskeidenheid rissies, ansjovis, stukkies ham of bologna, peperwortel, suurkool, gerookte of teriyaki-gekruide beesvleis, Tartaarse sous, uieringe of slaptjips gebruik.

’n Kaasburger kan meer as een hamburgervleisflappie hê. ’n Twee-stapel word ’n dubbelkaasburger genoem; ’n trippel/driedubbele kaasburger beskik oor drie vleisflappies en ’n ‘‘quadruple’’/viervoudige kaasburger beskik oor vier. 


</doc>
<doc id="45268" url="https://af.wikipedia.org/wiki?curid=45268" title="Rievaulx-abdy">
Rievaulx-abdy

Rievaulx Abbey is ’n eertydse Cisterciaanse klooster wat onder die leiding van die Ab van Rievaulx gestaan het. Dit is by Rievaulx (uitgespreek RIE-wou) geleë, ’n dorpie naby Helmsley in Noord-Yorkshire, Engeland.
Dit was vroeër een van die welvarendste kloosterkerke in Engeland en is deur Hendrik VIII van Engeland in 1538 ontbind. Deesdae dien die murasie as ’n toeristebesienswaardigheid. 

Rievaulx Abbey is in 1132 deur twaalf monnike van Clairvaux Abbey as ’n sendingmiddelpunt gestig, met die doel om die kolonie in die noorde van Engeland en Skotland te bedien. Dit is die eerste Cisterciaanse abdy wat in die noorde tot stand gekom het. Met verloop van tyd het dit een van die bekendste en grootste Cisterciaanse kloosters van Yorkshire, naas die Fountains Abbey, geword.
Die afgeleë ligging was heel gepas vir die Cisterciane, juis omrede hulle ’n streng gebedslewe wou onderhou, selfonderhoudend wou wees en so min as moontlik enige verbindinge met die buitewêreld wou gehad het. Walter Aspec, die beskermheer, het nóg ’n Cisterciaanse gemeente, genaamd Wardon Abbey, by Bedfordshire, op een van sy geërfde landgoed, op onwinsgewende onbeboude grond, gestig.

Die klooster is in ’n bewoude laagte by die Rye-rivier geleë, wat deur heuwels beskut word. ’n Klein gedeelte van die rivier moes herlei word na ’n ligging wat etlike meters wes van sy oorspronklike vloei was, om sodoende genoeg gelyke landoppervlakte te bekom om op te bou. Die monnike moes die rivierloop drie keer gedurende die 12de eeu verander. ‘Spore’ van die ou rivierloop is vandag nog op die kloosterlandgoed te sien, wat 'n bewys van die monnike se tegniese vindingrykheid is.
Oor latere jare het hulle ’n baie winsgewende onderneming tot stand gebring: yster en lood is gedelf, skape is geteël en wol is aan kooplui van regoor Europa verkoop.
Rievaulx Abbey het uiteindelik een van die grootste en suksesvolste kloosters in Engeland geword, met 140 monnike en vele meer lekebroers, wat grondskenkings ontvang wat in totaal oor die 6 000 akker (24 km²) beslaan het, en wat dogtergemeentes in Engeland en Skotland kon oprig.

Daar het egter teen die einde van die 13de eeu ’n ommekeer ontstaan. Bouprojekte het die klooster in skuld gedompel en groot verliese is gely met die uitbreek van brandsiekte onder die vee. Om sake nog verder te bemoeilik, het Skotse invalle vanaf die vroeë 14de eeu hoogty gevier. Met die koms van die Swart Dood, gepaardgaande met die afmaai van die bevolking, het dit al moeiliker geword om lekebroers te werf om handearbeid te verrig. Dit het daartoe gelei dat die klooster ’n groot gedeelte van sy grond moes verpag. Teen 1381 het die ab Rievaulx verlaat en was daar slegs 14 koormonnike en 3 lekebroeders oor, wat daartoe aanleiding gegee het dat sommige geboue kleiner gemaak is.
Teen die 15de eeu het die oorspronklike Cisterciaanse gebruike, soos streng uiteengesit deur St. Benedictus, ten gunste van ’n gemakliker lewenswyse, begin wegkwyn.
Dit was skielik toelaatbaar om vleis te eet, monnike kon in private huisvestings bly en die ab het ’n aansienlike private huishouding geniet.

Die klooster is deur Koning Hendrik VIII in 1538 ontbind. Op daardie tydstip was daar ongeveer 72 geboue wat slegs deur ’n ab en 21 monnike bewoon is, deur 102 diensknegte omgesien is en ’n inkomste van £351 per jaar bymekaar gemaak het.
Dit het ook oor ’n oertipe smeltoond by Laskill beskik, wat gegote yster net so doeltreffend soos ’n moderne smeltoond kon oplewer. Volgens Gerry McDonnell (oudheidmetaalkenner by die Universiteit van Bradford), het die sluit van Rievaulx die Industriële Rewolusie met twee en ’n half eeue vertraag.
Hendrik het beveel dat die geboue as onbewoonbaar verklaar en van alle kosbaarhede, soos lood, gestroop moes word. Die kloostergrond is aan die Graaf van Rutland, een van Hendrik se raadgewers, oorhandig, waarna dit in die hande van die Duncombe familie oorgelaat is.
In die 1750’s het Thomas Duncombe III die landgoed opgeknap deur ’n terras met twee Grieks-gestyleerde tempels aan te bou. Hierdie tempels, nou as Rievaulx Terrace & Temples bekend, is in die sorg van die "National Trust" geplaas. Die kloosterbouval staan vandag nog en word in stand gehou deur "English Heritage".




</doc>
<doc id="45270" url="https://af.wikipedia.org/wiki?curid=45270" title="FT Brunswyk">
FT Brunswyk

Die klub is 1903 gestig, maar die sokkerafdeling is eers in 1911 op die been gebring. In 1933 is Duitse sport hervorm en is klubs wat nie aan die politieke voorskrifte van die Nazi’s voldoen het nie, ontbind, met FT Brunswyk een van die slagoffers. Na die Tweede Wêreldoorlog is die Nazi-party verbied en is die klub weer in 1946 herstig.

Die klub speel tradisioneel in die skadu van die bekender Brunswykse klubs en het eers in 1997 op die Duitse sokkerradar verskyn toe daar na die "Verbandsliga" op die vyfde vlak gepromoveer is.



</doc>
<doc id="45271" url="https://af.wikipedia.org/wiki?curid=45271" title="Harry van Heerden">
Harry van Heerden

Hercules Christiaan van Heerden, algemeen bekend as Harry van Heerden (Schaapskraal, Tarkastad, Kaapkolonie, 2 September 1862 – Schaapskraal, Tarkastad, 17 Julie 1933), was 'n Suid-Afrikaanse boer en politikus.

Van Heerden was president van die Senaat van die Unie van Suid-Afrika van 1920 tot 1929.


</doc>
<doc id="45275" url="https://af.wikipedia.org/wiki?curid=45275" title="François Stephanus Malan">
François Stephanus Malan

François Stephanus (Frans) Malan (bekend as F.S.) (Wellington, 12 Maart 1871 – Kaapstad, 31 Desember 1941) was 'n minister en waarnemende eerste minister in die parlement van die Unie van Suid-Afrika. Hy was ook leier van die Afrikanerbond en 'n ondersteuner van die politieke regte van die "nie-blankes" in Suid-Afrika.

Malan is gebore op 12 Maart 1871 op Leeuwenjacht, tussen die Paarl en Wellington, Kaap, en oorlede op 31 Desember 1941 in Kaapstad. Hy was die seun van 'n boer en van Hugenoteafkoms (Franse Hugenote wat na Suid-Afrika gevlug het en in die Afrikanergemeenskap opgeneem is).

Malan het opleiding ontvang aan die Victoria-kollege, Stellenbosch, (tans die Universiteit van Stellenbosch) en die Universiteit van die Kaap van Goede Hoop (waar hy wetenskappe bestudeer het) en Christ's College, Cambridge, waar hy in 1894 met 'n LLB gradueer. Hy het na die Kaap teruggekeer in 1895 en is as 'n advokaat toegelaat. Hy het egter nooit gepraktiseer nie en het die redakteur van Ons Land, die Hollandse Kaapse koerant, geword. Dan was hy ook die leier van die Afrikanerbond, 'n politieke party aan die Kaap.

Hy was 'n kragtige teenstander van Cecil Rhodes en die Progressiewe Party en het gehelp om die premierskap van William Philip Schreiner te beëindig in 1902, en opponeer Lord Milner. Hy word 'n jaar lank tronk toe gestuur gedurende die Anglo-Boereoorlog.

Hy was aanvanklik teen die Britse koloniale invloed en ondersteun die Boere republieke gedurende die Boere-oorlog (1899 tot 1902). Hy word egter oorreed deur die Britse aanbod van rekonsiliasie teen die einde van die oorlog en sy ondersteuning vir die eerste verenigde regering was een van die deurslaggewende faktore om vrede te handhaaf.

In 1900 word hy verkies tot die Kaapse Wetgewende Vergadering as lid van die Afrikanerbond. Hy word later ook verkies tot leier van die party. In 1908 bedank hy as redakteur van "Ons Land" en word aangestel as die minister van landbou in John X. Merriman se regering. Na die totstandkoming van die Unie van Suid-Afrika, word hy onbestrede verkies tot die Volksraad vir die Suid-Afrikaanse Party in die kiesafdeling Malmesbury en hy word aangestel in Louis Botha se regering as minister van opvoeding. In 1912 word hy ook minister van mynbou (later mynbou en nywerhede). Hy wen Malmesbury met 'n meerderheid van 394 stemme in 1915 teen die N.P. se A.P.W. Immelman en behou die setel ook in 1920, dié keer teen die onafhanklike J.G. van der Horst met 'n meerderheid van 408. In 1921 krimp sy meerderheid, nou teen die N.P. se S.F. Malan tot net 325 stemme. Hy verloor egter in 1924 met 193 stemme teen die Nasionalis Pieter Adriaan Bergh en in 1929, ook teen Bergh, met 160 stemme.

Malan bly aan in die kabinet van genl. Jan Smuts, wat Botha opvolg en in 1920 word hy ook daar minister van landbou. Hy neem ook agt maande lank waar as eerste minister terwyl Botha en Smuts die Parys se Vredeskonferensie in Frankryk bywoon in 1919. Na die val van Smuts se regering in 1924 het Malan nooit weer 'n portefeulje gekry nie. In 1927 word hy tot die Senaat verkies en in Januarie 1940 word hy verkies tot Speaker, 'n pos wat hy beklee tot en met sy dood.


</doc>
<doc id="45277" url="https://af.wikipedia.org/wiki?curid=45277" title="Broers Grimm">
Broers Grimm

Jakob Grimm (1785-1863) en sy broer Wilhelm (1786-1859) was Duitse taal- en letterkundiges wat 'n lewe lank saamgewerk en in die hele Westerse wêreld bekend geword het met twee versamelings van volkssprokies wat tradisioneel mondeling oorgelewer is. Danksy hulle versamelwerk is sprokies soos Sneeuwitjie en Hansie en Grietjie vir die eerste skriftelik gedokumenteer. Die broers het hierdie versamelwerk as 'n stokperdjie gedoen en nooit verwag om daarmee kommersiële sukses te behaal nie.

Die broers, veral Jakob, het historiese taalkunde as hul eintlike vakgebied beskou en ŉ groot bydrae op die gebied van taalnavorsing gelewer. Al het die broers volgens die wens van hul vader in die regte gestudeer, het hulle uiteindelik navorsing oor die oorspronge van die Duitse taal as hul lewenswerk gedoen. Hulle word as die grondleggers van die Germanistiek as wetenskap van die Duitse taal en letterkunde beskou.

Jakob Ludwig Karl Grimm is op 4 Januarie 1785 in Hanau in die huidige Duitse deelstaat Hesse gebore en sy broer Wilhelm Karl op 24 Januarie 1786. 

Hulle het nog drie jonger broers en 'n suster gehad. Hulle pa was 'n vooraanstaande regsman en ook stadsklerk van Hanau. Albei broers het aan die Universiteit van Marburg in die regte gestudeer, waar hulle 'n belangstelling ontwikkel het in volkspoësie en -verhale en die ontwikkeling van die taal. Nadat hulle hul letterkundige navorsing as bibliotekarisse in Kassel begin het, is albei in 1829 as bibliotekarisse en hoogleraars aan die Universiteit van Göttingen aangestel. Na drie jaar is hulle egter afgedank omdat hulle as te liberaal beskou is. In 1840 is hulle op uitnodiging van die koning van Pruise na Berlyn, waar hulle ook aan die universiteit verbonde was. 

Jakob het nooit getrou nie, maar Wilhelm is met Dorothea Wild getroud en hulle het drie kinders gehad. Wilhelm is op 16 Desember 1859 oorlede en Jakob op 20 September 1863. Na hulle regstudie het Jakob verskeie poste beklee maar hom uiteindelik by sy broer in Kassel aangesluit, waar hulle hulle aan letterkundige navorsing gewy het. Hulle het volksverhale en sprokies uit talle lande versamel en dit tussen 1812 en 1822 in verskeie bundels onder die titel "Kinder- und Häusmarchen" uitgegee. Hiermee het hulle die grondslag vir die wetenskap van die volksverhaalkuns gelê. 

Die verhale, onder meer Hansie en Grietjie, Sneeuwitjie en Repelsteeltjie, is later in tientalle tale vertaal en het as die broers Grimm se sprokies bekend geword. Net soos talle van hul tydgenote het die Grimm-broers gevoel dat sprokies produkte van die hele volksiel is. In die tyd het hulle ook 'n versameling Duitse legendes, "Deutsche Sagen" (1816- 1818) die lig laat sien. Wilhelm Grimm se belangrikste selfstandige bydrae was "Die Deutsche Heldensage" (1829), waarin hy oor die sage-kuns en oor temas in die Duitse heldelegendes geskryf het. Jakob Grimm het, net soos Franz Bopp (1791–1867) en Rasmus Rask (1787–1832), 'n groot bydrae tot die ontwikkeling van die vergelykende Indo-Europese taalwetenskap gelewer. In sy werk "Deutsche Grammatik", wat tussen 1819 en 1837 in verskeie uitgawes gepubliseer is, het hy die historiese ontwikkeling van die Germaanse tale vir die eerste keer noukeurig nagespeur. 

Onder die invloed van Rask het hy die betekenis van klanke (in plaas van letters) en klankverskuiwing in die ontwikkeling van taal ingesien en dit uiteengesit in wat bekend staan as Grimm se wet. In 1875 is die wet deur Verner se wet aangevul, wat die skynbare uitsonderings op Grimm se Wet wetmatig opgelos het. Grimm se wet het 'n groot invloed op die linguistiek uitgeoefen en word vandag nog gebruik. Terwyl Jakob Grimm sy navorsing vir die werk gedoen het, het hy ook 'n studie van die antieke regspraktyke en gelowe van Germaanse stamme gemaak. 

Sy "Deutsche Rechtsaltertümer" het in 1828 verskyn en sy "Deutsche Mythologie" in 1835. Sy werk oor die geskiedenis van die Duitse taal, "Geschichte der deutschen Sprache", is in 1848 gepubliseer. Die eerste deel van die broers Grimm se "Deutsches Wörterbuch" het in 1852 verskyn. In dié omvattende werk, wat eers meer as ŉ eeu later, in 1960, voltooi is, word Duitse woorde met hulle ou vorme, oorsprong en betekenisontwikkeling aangegee. Die woordeboek word steeds as 'n mylpaal en standaardwerk van Duitse taalkunde beskou.



</doc>
<doc id="45279" url="https://af.wikipedia.org/wiki?curid=45279" title="Ram Narayan">
Ram Narayan

Ram Narayan (Hindi: राम नारायण; IAST: ) (gebore 25 Desember 1927) is 'n Indiese musikant wat die sarangi bespeel. In 2005 het hy 'n Padma Vibhushan gewen.



</doc>
<doc id="45283" url="https://af.wikipedia.org/wiki?curid=45283" title="Tjololo">
Tjololo

Tjololo is ’n luiperdmannetjie wat eertyds in die Mala Mala Natuurreservaat in die Mpumalanga-provinsie, Suid-Afrika, gehou is. Hy was die spil waarom die "National Geographic" feitefilm, "Stalking Leopards”, gedraai het.

Hy is op sesjarige ouderdom deur Kim Wolhuter, natuurlewe-kameraman en –rolprentmaker, in 1999 opgemerk, terwyl die groot kat nuwe grondgebied vir homself wou afbaken. Die naam Tjololo is ’n samestelling van woorde uit Swazi en Sjangaans, wat "die een wat alleen staan” beteken.

Tjololo was kleiner as die meeste luiperdmannetjies gebou, maar het tog daarin geslaag om ’n groot gebied, wat amper die hele Mala Mala beslaan het, te bekom. Hy het telkens sy rieme met groter mannetjies styfgeloop, maar het elkers as wenner uit die stryd getree. Hierdie luiperd het op die voorblad van die Oktober 2001 uitgawe van die "National Geographic"-tydskrif gepryk, asook in ander dokumentêre programme van Kim Wolhuter.

Tydens Oktober 2007 is hy deur veldwagters beseerd by Mala Mala opgespoor. Die luiperd is verdoof en na die Nasionale Krugerwildtuin se veeartsenykundige afdeling vir behandeling gestuur. Met die afloop van die mediese behandeling is die teëmiddel toegedien, waarna Tjololo op veertienjarige ouderdom gesterf het.



</doc>
<doc id="45284" url="https://af.wikipedia.org/wiki?curid=45284" title="Jimmy Kruger">
Jimmy Kruger

James Thomas "Jimmy" Kruger (20 Desember 1917 – 8 Mei 1987) was 'n Suid-Afrikaanse politikus en het van 1974 tot 1979 as Minister van Justisie en Polisie in die kabinet van Eerste Minister John Vorster gedien. Hy was ook van 1979 tot 1980 president van die Suid-Afrikaanse Senaat.

Kruger is in Wallis gebore en deur Afrikaanse ouers aangeneem. Hy was lid van die Nasionale Party in Suid-Afrika en was verantwoordelik vir die verbanning van die leier van die Swartbewussynsbeweging, Steve Biko. Toe Biko in polisie-aanhouding oorlede is, was Kruger se reaksie: "Dit laat my koud."

Kruger het aanvanklik volgehou dat Biko gesterf het weens 'n volgehoue eetstaking. Hierdie uitlatings is deur die liberale Suid-Afrikaanse joernalis Donald Woods bevraagteken. Deur die druk wat Woods toegepas het, het Kruger sy vroeëre stellings begin terugtrek en gesê Biko het bevel gegee dat pamflette wat "bloed en liggame in die strate" propageer, versprei word.

Ná druk deur die internasionale gemeenskap het die Suid-Afrikaanse regering 'n ondersoek na die dood van Biko begin. Die regter in beheer het bevind dat Biko gesterf het weens breinskade wat deur 'n kopbesering opgedoen is. Dit het die einde van Kruger se loopbaan beteken. Die regering het besluit dat Kruger se optrede die land in 'n verleentheid gestel het en het daarop aangedring dat hy bedank; hy was uiteindelik nie net sy ministerspos kwyt nie, maar ook sy lidmaatskap van die Nasionale Party.

Hy is oorleef deur sy vrou, Susan, 'n skrywer, met wie hy op 27 Februarie 1943 getroud is, en seuns, Eugene en Eitel.

Kruger is in die volgende rolprente uitgebeeld:



</doc>
<doc id="45285" url="https://af.wikipedia.org/wiki?curid=45285" title="Santa Cristina Gherdëina">
Santa Cristina Gherdëina

Santa Cristina Gherdëina (Duits: "St. Christina in Gröden", Italiaans: "Santa Cristina Valgardena", Ladinies: "Santa Cristina Gherdëina") is 'n gemeente van Val Gardena in Suid-Tirool, Italië. Die munisipale gebied sluit die valleihange weerskante van die Grödnerspruit in, en word na die noorde deur die Geislerberggroep, en na die suide deur die Langkofelgroep begrens.

Soos in die hele Val Gardena is ampstale op munisipale vlak Ladinies, Duits en Italiaans. Die oorgrote meerderheid van die inwoners van St. Christina het in die 2001 sensus verklaar dat hulle sprekers van Ladinies is.


</doc>
<doc id="45290" url="https://af.wikipedia.org/wiki?curid=45290" title="Jan Brand">
Jan Brand

Sir Johannes Henricus Brand, GCMG (algemeen bekend as Jan Brand en soms as John Henry Brand) (6 Desember 1823, Kaapstad – 14 Julie 1888, Bloemfontein) was 'n Suid-Afrikaanse prokureur en politikus en die vierde Staatspresident van die Oranje-Vrystaat, van 2 Februarie 1864 tot en met sy dood in 1888. Sy leuse was ""Alles sal regkom as elkeen sy plig doen"".

Hy was die seun van Sir Christoffel Brand (1797–1875), speaker van die wetgewende vergadering van die Kaapkolonie, en Catharina Frederica Küchler. 

Hy is in Kaapstad gebore in die dae toe lord Charles Somerset nog goewerneur was. 

Hy het aan die Suid-Afrikaanse Kollege in Kaapstad studeer en het daarna (1845) sy studies aan die Universiteit van Leiden in Nederland voortgesit. Daarna is hy na Engeland en het in 1849 in Inner Temple 'n advokaat geword.

Jan het in 1851 met Johanna Sibella Zastron getrou. Sy was die dogter van die Akteregistrateur in Kaapstad. Die egpaar het 8 seuns en 3 dogters gehad. 

Na sy terugkeer na Suid-Afrika het Brand hom in Kaapstad gevestig waar hy as advokaat in die Hooggeregshof van die Kaap die Goeie Hoop gepraktiseer het tot in 1863.

In 1858 is Brand by die Suid-Afrikaanse Kollege aangestel as professor in die regte. Vanweë sy simpatie met die republikeinse ideale van die burgers van die Oranje-Vrystaat, het hy daarheen geëmigreer. In 1863 is hy tot staatspresident van die Oranje-Vrystaat verkies en daarna weer vir opeenvolgende vyf-jaartermyne in 1869, 1874, 1879 en 1884. In 1864 het hy druk deur die Basoeto's op die grens onderdruk en na mislukte pogings om Moshoeshoe, die Basoeto-hoofman, te oorreed om sy mense binne sy grense te hou, het Brand die wapens teen Moshoeshoe in 1865 opgeneem. Die eerste oorlog is beëindig met die Verdrag van Thaba Bosigo wat op 3 April 1866 onderteken is; 'n tweede oorlog, wat beëindig is met die Verdrag van Aliwal-Noord, het op 12 Februarie 1869 geëindig. In 1871 het Brand Britse anneksasie van die dorp Kimberley onsuksesvol teengestaan.

In 1871 is Brand deur 'n groot groep mense gevra om die president van die Zuid-Afrikaansche Republiek (Transvaal) te word en sodoende die twee Boere republieke te verenig. Aangesien die projek vyandig teenoor Groot-Brittanje was het hy besluit om dit nie te doen nie en het hy op dié manier sy beleid van neutraliteit teenoor Engeland gehandhaaf. In 1882 is sy moeite in hierdie opsig vergoed en hy is die Orde van Sint-Michaël en Sint-George (GCMG) toegedien.

Jan Brand was 'n diep gelowige mens en was in sy openbare en privaatlewe onberispelik. Hy was besonder gewild onder die burgers van die Oranje-Vrystaat. Brand se uitdrukking ""alles zal recht komen als elkeen zijn plicht doet"" is in Afrikaans opgeneem as 'n idioom. Na sy dood is 'n standbeeld opgerig in Bloemfontein waarvan die fondse uit die publiek gekom het. Hy was ook bekend as die " Vader des Volks". Die hoofstraat in Bloemfontein se middestad is "President Brand" genoem in sy eer.



</doc>
<doc id="45291" url="https://af.wikipedia.org/wiki?curid=45291" title="Washington's Birthday">
Washington's Birthday

Washington's Birthday is 'n openbare vakansiedag wat in die Verenigde State van Amerika op die derde Maandag in Februarie gevier word. Dit staan ook algemeen bekend as "Presidents Day" (alternatiewe spelwyses is "Presidents' Day" of "President's Day"). "Washington's Day" of "Presidents Day" is daarnaas ook die amptelike naam van 'n openbare vakansiedag in 'n groot aantal deelstate wat met die federale vakansiedag saamval.

Onder die naam "Washington's Birthday" is die federale openbare vakansiedag in 1880 deur die Amerikaanse Kongres ingevoer en aanvanklik in regeringskantore in die District of Columbia gevier. Vyf jaar later is dit landswyd in alle federale kantore waargeneem.

Die vakansiedag was die eerste op federale vlak waarmee 'n Amerikaanse burger vereer is en is op president George Washington se verjaardag (22 Februarie) gevier. Op 1 Januarie 1971 is die federale vakansiedag volgens die "Uniform Monday Holiday Act" na die derde Maandag in Februarie verskuif. Sodoende val dit op 'n datum tussen 15 en 21 Februarie, en sy naam het misleidend geword aangesien dit nooit meer op Washington se werklike verjaardag 22 Februarie sal val nie.

'n Wetsontwerp vir die "Uniform Holidays Bill" van 1968 het voorsiening vir 'n naamwysiging gemaak - die vakansiedag sou voortaan as "Presidents' Day" bekend gestaan het om die verjaardae van sowel George Washington asook Abraham Lincoln te vier. Die voorstel is egter op komiteevlak verwerp. Die wet, wat uiteindelik goedkeur en op 28 Junie 1968 in werking gestel is, het die naam "Washington's Birthday" behou.


</doc>
<doc id="45293" url="https://af.wikipedia.org/wiki?curid=45293" title="Sias Hoffman">
Sias Hoffman

Josias Philip Hoffman (algemeen bekend as J.P. Hoffman of Sias Hoffman) (1807 – 1879) was 'n Suid-Afrikaanse politikus en staatsman en voorsitter van die Voorlopige Regering en later, tussen 1854 en 1855, die eerste president van die Oranje-Vrystaat.

Hoffman was een van die verteenwoordigers van die Smithfield-distrik in die Oranjerivier-soewereiniteit gedurende die onderhandelinge tussen die Boere en die Britte oor die onafhanklikheid van die gebied. Hy het opgetree as voorsitter van die afvaardiging van die Boere in die onderhandelinge en het die Bloemfontein-konvensie in daardie hoedanigheid onderteken.

Hy is vir die eerste keer aangewys as die voorsitter van die Voorlopige Regering (23 Februarie – 29 Maart 1854) en na 'n kort onderbreking as voorsitter van die Volksraad. Hy is op 18 April 1854 verkies tot die waarnemende president van die Oranje-Vrystaat. Hy was tot 15 Junie 1854 die waarnemende president. Hy is daarna uiteindelik as volwaardige president van die Oranje-Vrystaat aangestel.

Beide Hoffman en sy staatsekretaris, Jacobus Groenendaal, was kreupel. Die regering van Hoffman het dus in die volksmond die bynaam "die kreupel regering" gehad.

Hoffman se termyn as president was kortstondig (effens minder as 'n jaar) en het met 'n politieke insident geëindig. As 'n gebaar van goeie trou het Hoffman 'n vaatjie buskruit aan die Basoeto-koning, Moshoeshoe, gegee. Die burgers van die Oranje-Vrystaat het dit nie goedgekeur nie en dit as onwys, oorvriendelik en 'n moontlike gevaar vir die oorlewing van die nuwe staat beskou. Verhoudinge tussen die Boere en die Basoeto's was in daardie stadium effe vyandig. Wat nog 'n groter oortreding was (volgens die burgers), was dat Hoffman die insident vir die Volksraad (die parlement van die Oranje-Vrystaat) probeer versteek het. Hoffman is gedwing om af te tree en het dit op 10 Februarie 1854 gedoen. Hy is opgevolg deur 'n (tydelike) presidensiële uitvoerende komitee onder voorsitterskap van J.J. Venter.


</doc>
<doc id="45310" url="https://af.wikipedia.org/wiki?curid=45310" title="Sabor (Tarzan)">
Sabor (Tarzan)

Sabor is ’n algemene benaming vir leeuinne (oorspronklik tiere) in Mangani, die denkbeeldige taal wat onder die groot ape in Edgar Rice Burroughs se "Tarzan"-romans voorkom. In Burroughs se werke word alle leeuinne as Sabor benoem. In die Walt Disney animasierolprent, "Tarzan", word Sabor as die benaming vir luiperds gebruik, veral vir die luiperdwyfie wat Tarzan se ouers van die gras af gemaak het.

In die eerste tydskrifverhaal van die oorspronklike "Tarzan"-roman, "Tarzan of the Apes", het Sabor ,tier’’ beteken. Burroughs moes daaropvolgend die betekenis, voor die druk van sy boek, na ,leeuwyfie’’ verander, nadat hy verneem het dat tiere nie van nature in Afrika voorkom nie. Hy het ,leeuwyfie’’ voorgestel, omrede daar reeds ’n Mangani-benaming vir leeus bestaan het, naamlik Numa. Die leeu is dus die enigste diersoort wat twee onderskeidelike name in Mangani vir albei geslagte het. ’n Terugwerkende verduideliking wat hierdie onderskeiding regverdig, voer aan dat leeumannetjies oor maanhare beskik, en leeuwyfies nie, wat ’n sigbare onderskeiding vir die twee geslagte, asook dan vir die benaminge, op sigself is.

In die Walt Disney-vervaardigde animasierolprent, "Tarzan", is die betekenis van die woord weereens verander, dié keer na luiperd, ongeag van die vorige benaming (Sheeta), wat heel gangbaar was.
Hierdie verandering is, na bewering, gegrond op twee redes. Eerstens kom leeus, tegnies gesproke, nie in die oerwoud, soos in Burroughs se verhale voorgestel word, voor nie, maar wel in die veld. In die Afrika-oerwoud is die oorheersende groot roofdier inderdaad die luiperd.
Tweedens is gemeen dat Sabor ’n meer oproepende en boeiende naam as Sheeta was.

Sabor tree as die moordenaar van Tarzan se ouers, sowel as Kala en Kerchak se kind, in die rolprent op, wat later deur Tarzan om die lewe gebring word.
Laasgenoemde uittreksel vind plaas gedurende ’n hardloopgeveg tussen die twee, wat tot die spits gedryf word wanneer Sabor op Tarzan spring en hul albei in ’n kuil laat beland. Die luiperd word toevallig kop eerste deur Tarzan se versplinterde spies deurboor, toe die aapman dit teen die luiperd opgelig het.
Tarzan roep daarna die welbekende aapman-kreet uit, terwyl hy Sabor se lyk oplig.

Sheeta, die oorspronklike naam deur Burroughs, wat eers opsy geskuif is, is later tot die storie ingelyf. Dit is in "The Legend of Tarzan"-reeks aan een van die twee swartluiperds toegeken wat saam aanval (die ander heet Noru). Swartluiperds is eintlik kleurafwykings van luiperds; hulle kom ook in die Afrika-oerwoud voor, hoewel hulle uiters seldsaam is, wat verduidelik waarom hierdie naam op hierdie wyse aangewend is.

Ewenwel Sabor ’n luiperd moes voorstel, is die dier op ’n meer gestileerde wyse uitgebeeld: die lyf en kop het vreemde hoeke, die slagtande is baie lank en dun en die kat beskik oor rosette wat nie met ’n egte luiperd s’n verband hou nie. Hierdie ontwerp is teenstellend met dié van ander karakters uit die rolprent (soos Kerchak), wat ietwat meer realisties uitgebeeld word. Soos met die gewone rolprentvertonings met die groot katte, is Sabor se gebrul ’n vermenging van dié van etlike katagtiges, waaronder luiperds, tiers en veral poemas geval.


</doc>
<doc id="45311" url="https://af.wikipedia.org/wiki?curid=45311" title="Nottinghamshire">
Nottinghamshire

Nottinghamshire (uitgespreek /ˈnɒtɪŋəmʃər/ of /ˈnɒtɪŋəmʃɪər/) is 'n graafskap in Engeland, in die Verenigde Koninkryk. Die graafskap grens aan Suid-Yorkshire, Lincolnshire, Leicestershire en Derbyshire. Nottinghamshire het 'n bevolking van sowat 1 147 100 in 2017 gehad en is dus die 17de grootste graafskap in die land.



</doc>
<doc id="45312" url="https://af.wikipedia.org/wiki?curid=45312" title="Lincolnshire">
Lincolnshire

Lincolnshire (uitgespreek /ˈlɪŋkənʃər/ of /ˈlɪŋkənʃɪər/) is 'n graafskap in Engeland, in die Verenigde Koninkryk. Die graafskap grens aan Norfolk, Cambridgeshire, Rutland, Leicestershire, Nottinghamshire, Suid-Yorkshire en Oos-Yorkshire. 

Lincolnshire het 'n geskatte bevolking van sowat 1 082 300 in 2017 gehad en is dus die 18de grootste graafskap in die land.



</doc>
<doc id="45313" url="https://af.wikipedia.org/wiki?curid=45313" title="Vlag van Duitsland">
Vlag van Duitsland

Die nasionale vlag van Duitsland (Duits: "Flagge Deutschlands") bestaan uit drie ewe groot horisontale bane in die nasionale kleure swart, rooi en goud (Duits: "Schwarz-Rot-Gold"). Die vlag is in 1919 tydens die kortstondige Republiek van Weimar vir die eerste keer goedgekeur en was tot 1933 in gebruik.
Duitsland se twee kompeterende tradisies van nasionale kleure, swart-rooi-goud en swart-wit-rooi, speel ’n belangrike rol in die Duitse geskiedenis. Die swart-rooi-goud-driekleur het sy eerste verskyning êrens in ’n van Duitsers bevolkte soewereine staat in 1778 gehad en tydens die rewolusies van 1848 ’n wyer bekendheid verwerf.

Reeds voor dié rewolusie het die Bundestag die kleure op 9 Maart 1848 goedgekeur. Die Frankfurtse Parlement van 1848/1849 het in Desember met ’n keiserlike wet gevolg. Die vlag was so algemeen dat dit nie eens in die grondwet van Maart 1849 genoem is nie. Na sy restourasie van 1850/1851 het die Bundestag tot in 1863 geen verdere gebruik van die vlag gemaak nie. Die Noord-Duitse Bond het in sy grondwet die kleure swart-wit-rooi goedgekeur.

Met die vorming van die kortstondige Republiek van Weimar ná die Eerste Wêreldoorlog is die driekleur as nasionale vlag van Duitsland goedgekeur. 16 jaar later, ná die Tweede Wêreldoorlog, is die driekleur in 1949 weer as driekleur van die twee state van Wes- en Oos-Duitsland goedgekeur. Tot en met die byvoeging van die Oos-Duitse wapen in 1959 was die twee vlae identies. Sedert die Duitse hereniging op 3 Oktober 1990 dien die swart-rooi-goud-driekleur as vlag van die herenigde Federale Republiek Duitsland (of Bondsrepubliek Duitsland).

Ná die Oostenryks-Pruisiese Oorlog van 1866 keur die Pruisies gedomineerde Noord-Duitse Bond ’n driekleur van swart-wit-rooi as sy vlag goed. Hierdie vlag word later die vlag van die Duitse Keiserryk, nadat dit tydens die Unifikasie van Duitsland onder leierskap van die Pruisiese koning, wat toe die Duitse Keiser sou word, verenig is. Dié vlag was tot die einde van die Eerste Wêreldoorlog in 1918 in gebruik en is deur die driekleur van swart-rooi-goud vervang. Swart, wit en rooi is in 1933 met die oprigting van Nazi-Duitsland onder Adolf Hitler weer as nasionale kleure goedgekeur, waarmee die Duitse republikeinse kleure deur die keiserlike kleure tot en met die einde van die Tweede Wêreldoorlog vervang is.

Die kleure van die moderne vlag word met die republikeinse demokrasie wat in 1848 vir die eerste keer voorgestel is, ná die Eerste Wêreldoorlog opgerig en ná die Tweede Wêreldoorlog herstel is, geassosieer en verteenwoordig Duitse eenheid en vryheid. Tydens die Republiek van Weimar verteenwoordig swart-rooi-goud die demokratiese, sentralistiese en republikeinse politieke partye, soos binne die "Reichsbanner Schwarz-Rot-Gold" wat deur lede van die Sosiaaldemokratiese, Sentrum en die Demokratiese partye ter verdediging van die republiek teen regse en linkse ekstremiste gestig is.

Die 19de-eeuse Rewolusioniste wat die vlagkleure as klere gedra het, het na die vlag as "Dreifarb" verwys, die Duitse vertaling van die term "Trikolore". Die vlag van Duitsland het geen amptelike naam nie, maar word algemeen net "Schwarz-Rot-Gold" ("swart-rooi-goud") genoem. Daarbenewens is die sinoniem "Bundesfarben" ("federale kleure") gebruiklik; in die volksmond word dié vlag ook "Deutschlandflagge" ("Duitslandvlag") genoem. Seevaarders verwys soms na die vlag as "Adenauer", genoem na die eerste Duitse bondskanselier Konrad Adenauer.

Die Duitse verbintenis met die kleure swart, rooi en goud het in die radikale 1840's verskyn, toe die swart-rooi-goud-vlag as kenteken teen die konserwatiewe Europese orde gebruik is, wat ná die nederlaag van Napoleon Bonaparte opgerig is.

Oor die oorsprong van die 1848-vlag se kleurskema bestaan verskeie teorieë. Dalk is dit die kleure van die Jena Studenteliga ("Jenaer Burschenschaft"), een van die radikaalgesinde broederskappe wat deur Klemens von Metternich in die Karlsbad-dekrete verbied is; na die kleure word in hul kanonieke orde in die sewende vers van August Daniel von Binzer se studentliedjie "Zur Auflösung der Jenaer Burschenschaft" ("Ter ontbinding van Jena se broederskap") verwys, aangehaal deur Johannes Brahms in sy "Akademische Festouvertüre" ("Akademiese Fees-Overture"). Die kleure se oorsprong kan ook die uniforms van die Vrye Lützowkorps (hoofsaaklik swart met rooi belegsels en goud knoppies) wees, wat tydens die stryd teen die besettingsmagte van Napoleon uit hoofsaaklik universiteitstudente gevorm is. Hoewel die kleure se oorsprong onbekend is, is hulle tydens hierdie kort periode gou-gou as nasionale kleure aanvaar; veral na hul hergoedkeuring tydens die Weimarse periode word dié kleure algemene simbole van liberalisme. Die kleure verskyn ook op die Middeleeuse "Reichsadler" ("rykarend"): ’n Rooi gewapende swart arend op ’n geel agtergrond.

Die Duitse nasionale vlag of "Bundesflagge" (Afrikaans: "Federale vlag") vertoon net die swart-rooi-goue kleure en is as deel van die (Wes-)Duitse grondwet op 23 Mei 1949 goedgekeur. As gevolg van die oprigting van aparte regerings en militêre vlae in volgende jare word die gewone driekleur nou as Duitse burgerlike vlag en vaandel gebruik. Die vlag word ook deur nie-regeringsowerhede gebruik om hul verbintenis met die Federale regering te toon, byvoorbeeld hys die owerhede van die Duitse deelstate die Duitse nasionale vlag langs hul eie vlae.

Die regeringsvlag staan amptelik bekend as "Dienstflagge der Bundesbehörden" ("staatsvlag van die federale owerhede") of kort "Bundesdienstflagge" ("federale diensvlag"). Dit is in 1950 goedgekeur en toon die burgerlike vlag met die "Bundesschild" ("federale wapen") daarop, wat die swart en goue bane tot een vyfde oorvleuel. Die "Bundesschild" is ’n variasie van die wapen van Duitsland, waarvan veral die illustrasie van die arend en die vorm van die skild verskil: Die "Bundesschild" is aan die basis afgerond, terwyl die gewone wapen spits is. Die regeringsvlag mag net deur owerhede van die federale regering gebruik word en die gebruik daarvan deur ander is ’n misdryf wat met ’n boete gestraf kan word. Die openbare gebruik deur vlae soortgelyk aan die "Bundesdienstflagge" (byvoorbeeld die gebruik van die hedendaagse wapen in plaas van die "Bundesschild") word egter geduld en sulke vlae word soms by internasionale sportbyeenkomste gesien.

Bykomend tot die gewone horisontale vorm gebruik baie openbare geboue soos stadsale en skole vertikale vlae. Die meeste stadsale toon hul vlae langs die nasionale vlag op hierdie manier; baie dorpsvlae in Duitsland bestaan slegs in ’n vertikale vorm. Die verhoudings van hierdie vertikale vlae is nie gespesifiseer nie. Op 13 November 1996 is ’n ontwerp vir ’n vertikale vorm van die regeringsvlag goedgekeur wat toevallig met die patroon van die "konvensionele" swart-rooi-goue vlag van die Prinsdom Reuß-Gera van 1806–1918 ooreenstem: Die "Bundesschild" word in die middel van die vlag vertoon en oorvleuel tot een vyfde die swart en goue bane. Wanneer dit soos ’n banier hang of gedrapeer word, sal die swart baan aan die linkerkant moet wees, soos geïllustreer. Wanneer dit van ’n vertikale vlagpaal gehys word, sal die swart baan na die personeel moet kyk. Hiervoor mag net "egte baniervlae" gebruik word, waar die vlagdoek aan sy kort einde aan ’n kruisstaaf vasgemaak is. Gehys hang die banier sentraal (met die rooi baan in die middel) voor die vlagpaal. Self vir die posisie van die wapen word duidelike reëls genoem:

Bykomend tot die federale vlag bestaan die diensvlag van die federale owerhede (kort: Federale diensvlag); sy gebruik word in die "Reëling oor die Duitse vlae" ("Anordnung über die deutschen Flaggen") van 7 Junie 1950 bepaal:

Die ongemagtigde gebruik van wapen en diensvlag van die Bond kan as ’n wandaad gestraf word (§ 124 OWiG). Dit is om te verhoed dat hierdie simbole deur ’n onbehoorlike gebruik afgegradeer word. Daarbenewens sal die reputasie van die staat moet beskerm word. Die gebruik is nie ongemagtig nie indien die verantwoordelike gesag dit toelaat of indien dit as sosiaal aanvaarbaar beskou kan word. Dit is byvoorbeeld die geval indien ’n blykbare amptelike gebruik vermy kan word. Die vertoning van ’n diensvlag deur sportondersteuners is darem geen ongemagtigde gebruik nie.

Verteenwoordigers van die Duitse Bondsdag en die Bondsraad gebruik dikwels die federale vlag in plaas van die federale diensvlag. Hierdeur sal hul legitimasie deur die en hul solidariteit met die volk, wat die federale vlag, maar nie die federale diensvlag mag gebruik, uitgedruk word. Die diensvlag van die Duitse Federale Pos was van 7 Junie 1950 tot 31 Desember 1994 ’n selfstandige federale diensvlag wat net deur die Duitse Federale Pos en die sy bogeskikte federale departement sou gebruik kon word.

Sedert die Duitse gewapende magte ("Bundeswehr") ’n federale owerheid is, word die "Bundesdienstflagge" as Duitse oorlogsvlag op land gebruik. In 1956 is die "Dienstflagge der Seestreitkräfte der Bundeswehr" ("vlag van die Duitse Vloot") goedgekeur: Die regeringsvlag eindig in ’n swaelstert.

Die Duitse oorlogsvaandel ter see word as "Diensvlag van die Bundeswehr se vloot" beskryf. Dit stem ooreen met die federale diensvlag, maar word met ’n swaelstert getoon. Die federale skil is ongeveer in die sentrum tussen die vlagpaal en die insnyding, maar effens verder van die vlagpaal af. Dit maak dus ’n verskil tussen die diensvlag van die vloot en vroeër "Reichskriegsflaggen" wat meestal die Duitse Ordekruis getoon het. Die diensvlag van die vloot is aan die vlag van 1848 ontleen, soos dit ook deur die Ryksvloot gebruik is. Dit staan darem in die demokratiese tradisie van die "Paulskirchenverfassung".

Die diensvlag van die Duitse vloot is op orde van die Bondspresident op 25 Mei 1956 goedgekeur. Dit word deur al die oorlogskepe van die Duitse Vloot en hul bootjies getoon. Ook permanent bemanne kusstasies hys dié vlag. Burgerlik bemanne hulpskepe van die vloot, basisse en kaserne van die vloot toon die federale diensvlag. Die Duitse Vloot se beveltekens is in hul ontwerp van die Duitse Keiserryk s’n ontleen. Hulle gebruik as grondslag die swart ysterkruis op ’n wit agtergrond.

Die nasionale vlag van Duitsland is ’n driekleur bestaande uit drie ewe groot bane met die verhouding 3:5. Die kleure van die federale vlag is in Artikel 22 van die Duitse Grondwet, die Basiese Wet van die Federale Republiek Duitsland, vasgelê. Artikel 22 van die Duitse Grondwet lui soos volg:

Heraldies word die vlag soos volg beskryf: "verdeel in swart, rooi en goud". Die handelsvlag stem ooreen met die federale vlag.

Volgens spesifikasies wat deur die Wes-Duitse regering op 7 Junie 1950 gedefinieer is, vertoon die vlag drie bane van gelyke breedte – met swart bo, rooi in die middel en goudkleurig onder – en het ’n breedte-lengte-verhouding van 3:5; die driekleur wat tydens die Republiek van Weimar gebruik is, het ’n verhouding van 2:3 gehad. Volgens die vlagreëling van 13 November 1996 (FlaggAnO 1996) mag die vlag ook in die vorm van ’n banier uitgevoer word, bestaande uit drie ewe breë bane, swart aan die linkerkant, rooi in die middel en goudkleurig aan die regterkant.

Die presiese kleure wat vir die Duitse vlag gebruik word is ten tye van sy goedkeuring nie amptelik gedefinieer nie en het sedertdien verander.

Die vlagreëling praat nie net van die goudkleurige baan nie, maar ook van die onderste baan wat die heraldies omstrede, maar histories verantwoordbare metalliese kleur gebruik. Vir die kleure van die vlagmateriaal het die Federale Ministerie van Binnelandse Sake RAL 9017 (vervoerswart), RAL 3020 (vervoerrooi) en RAL 1028 (meloengeel) aanbeveel. Op grond van die federale kabinet se besluit van 2 Junie 1999 is die federale regering se korporatiewe ontwerp ontwikkel. Vir foto’s van die vlag in gedrukte media en op skerms gebruik die federale regering vervolgens die volgende RAL-kleure, met hul eweknies in die Pantone- en CMYK-stelsels vir kentekens en RGB vir aanlyn-medias:
<nowiki>*</nowiki>

In vlagkunde word selde tussen goud en geel onderskei; in heraldiese opsig is albei "or"-kleure. Vir die Duitse vlag word hierdie onderskeiding getref: Die kleur wat in die vlag gebruik word, is goud, nie geel nie.

Toe die swart-rooi-goud-driekleur deur die Republiek van Weimar as sy vlag goedgekeur is, is dit deur konserwatiewe, monargiste en verregses beveg, wat na die kleure met kwaadwillige name soos "Schwarz-Rot-Gelb" ("swart-rooi-geel"), "Schwarz-Rot-Senf" ("swart-rooi-mosterd) of selfs "Schwarz-Rot-Scheiße" ("swart-rooi-kak") verwys het. Toe die Nazi's in 1933 die bewind oorgeneem het, is die swart-wit-rooi kleure van die Keiserlike Duitsland van voor 1918 vinnig hervestig en hul propagandamasjien het voortgegaan om die "Schwarz-Rot-Gold" met dieselfde neerhalende terme wat voorheen deur die monargiste gebruik is te diskrediteer.

Op 16 November 1959 het die Federale Geregshof ("Bundesgerichtshof") gesê dat die gebruik van "swart-rooi-geel" "deur jare se Nazi-agitasie die betekenis van ’n kwaadwillige laster teen die demokratiese simbole van die staat bereik het" en nou ’n misdryf is. Soos opgesom deur die heraldis Arnold Rabbow in 1968 is "die Duitse kleure swart-rooi-geel, maar hulle is swart-rooi-goud genoem". Die vlagwet van 1848 het egter eksplisiet die laagste strook van die vlag as "geel" aangedui.

Volgens ’n federale dekreet van 22 Maart 2005 sal die vlag op openbare geboue op die volgende datums gehys moet word. Nie al hierdie dae is openbare vakansiedae nie.

Tydens sittingsdae van die Bundestag word die Federale vlag langs die hoofingang gehys. Verkiesingsdae vir die Bundestag en die Europese parlement is ook in sommige deelstate vlagdae, bykomende tot ander staatspesifieke vlagdae. Die openbare vertoning van vlae om ander geleenthede te merk, soos die verkiesing van die president of die dood van ’n bekende politikus (waarna vlae halfmas sal wees), kan van die Federale Departement van Binnelandse Sake na goeddunke verklaar word. Wanneer vlae halfmas gevlieg word, word vertikale vlae nie verlaag nie. ’n Swart roulint word in plaas daarvan aangeheg, óf bo-op die vlag (indien dit aan ’n vlagpaal hang) óf aan elke einde van die vlag se ondersteunende dwarsbalke (indien dit soos ’n banier gevlieg word).

Die heraldiese kombinasie van swart, rooi en goud is sedert die Middeleeue bekend. Die Heilige Romeinse Ryk (800/96–1806, vanaf 1512 Heilige Romeinse Ryk van die Duitse Nasie genoem) het nie ’n nasionale vlag gehad nie, maar swart en goud is as die kleure van die Heilige Romeinse Keiser gebruik en op die keiserlike banier vertoon: ’n Swart arend op ’n goue agtergrond. Na die laat 13de of vroeë 14de eeu is die kloue en bek van die arend rooi gekleur. Vanaf die vroeë 15de eeu is ’n Dubbelkop-arend gebruik. Bykomende vlae in die geval van oorlog was die "rykstormvlag" ("Reichssturmfahne") of, indien die keiser betrokke was, die "rykrenvlag" ("Reichsrennfahne").


Die kleure rooi en wit was in hierdie tydperk ook wyd gebruik. Toe die Heilige Romeinse Ryk aan die Kruistogte deelgeneem het, is ’n oorlogsvaandel langs die swart-goud keiserlike banier gehys. Hierdie vlag, bekend as "Sint-Joris-vlag", was ’n wit kruis op ’n rooi agtergrond, die agterkant van die Sint-Joriskruis wat as die vlag van Engeland gebruik word en soortgelyk is aan die vlag van Denemarke. Rooi en wit was ook die kleure van die Hansebond (13de–17de eeu). Hanseatiese handelskepe was herkenbaar aan hul rooi-wit vlaggies en die meeste Hansestede het rooi en wit as hul stadskleure goedgekeur. Rooi en wit word nog steeds as die kleure van baie voormalige Hansestede soos Hamburg of Bremen gebruik.

Tydens die Guelph- en Ghibelline-konflik van die 12–14de eeu in Noord-Italië het die leërs van die Ghibelline-gemeentes (pro-keiserlik) die oorlogsvaandel van die Heilige Romeinse Ryk (wit kruis op ’n rooi agtergrond) gebruik, terwyl die Guelf-gemeentes (teen-keiserlik) die kleure omgedraai het (rooi kruis op ’n wit agtergrond). Hierdie twee skemas is in die moderne burgerlike heraldiek van Noord-Italiaanse dorpe algemeen en bly ’n onthullende aanwyser van hul verlede faksiese neigings. Tradisionele Ghibelline-dorpe soos Pavia, Novara, Como en Asti gaan voort om die Ghibelline-kruis te gebruik. Die Guelph-kruis kan gevind word op die burgerlike wapens van tradisionele Guelph-dorpe soos Genua, Milaan, Vercelli, Alessandria, Reggio en Bologna.

Toe Heinrich XI, Prins Reuß van Greiz, deur Keiser Josef II van die Heilige Romeinse Ryk van die Duitse Nasie op 12 Mei 1778 as opperhoof van die destydse nuwe Prinsdom Reuß-Greiz aangewys is, het die vlag wat deur dié Prinsdom aangeneem is, die eerste in die moderne rangskikking van die swart-rooi-goud-driekleur in enige soewereine staat binne die hedendaagse Duitsland geword. Die Reuß van die ouer dinastiese lyn (Reuß-Gera) wat die Prinsdom regeer het, het ’n vlag met ’n amper vierkante verhouding van 4:5 gehad, in plaas van die moderne Duitse vlag se 3:5.

In 1814 het die prins van Waldeck-Pyrmont, Georg II Heinrich, vir sy burgermag bepaal, dat hulle as kenteken ’n swart-goud-rooi kokarde moes dra. Goud en swart is reeds in die 17de eeu as kleure van dié prinsdom gebruik. ’n Illustrasie van ’n vlag in die argief van Bad Wildungen toon ’n rooi-goud-swart-vlag met ’n geel ster in die middel en die jaartal 1775. Volgens bewerings het Bad Wildungen oor geen eie vlag beskik nie en in plaas daarvan die vlag van die prinsdom gebruik, dus word hierdie vlag as die prinsdom s’n beskou. In 1830 het Waldeck-Pyrmont ’n bataljon vir die bond se weermag gestuur. Dit het die swart-rooi-goue horisontale driekleur gebruik. Vanaf omtrent 1890 is die wapen van die Prinsdom bykomend in sy standaard gebruik. Die vlag is ook vervolgens na die omskepping van die prinsdom in ’n vrystaat in 1918 gebruik, totdat dit in 1929 uiteindelik by Pruise ingelyf is.

Die kleure van die Reuß-dinastie, swart en goud, dateer reeds uit die 17de eeu. Sedert die tye van die Rynbond is ook rooi as derde bykomende kleur bevestig. In 1820 is swart-rooi-goud as nasionale kleure van die Reuß-prinsdomme bepaal. Terwyl die ouer dinastiese lyn die kleure in sy vlae in ’n horisontale rangskikking getoon het, het die jonger dinastiese lyn die driekleur in ’n Franse vorm – d.w.s. in ’n vertikale rangskikking – getoon. Die twee prinsdomme is in 1918 in vrystate omskep. In 1919 is uit albei Reuß-state die Volksstaat Reuß gestig, wat vervolgens die horisontale swart-rooi-goud driekleur gebruik het. In 1920 is dit by die nuwe deelstaat Thüringen ingelyf.

In 1804 het Napoleon Bonaparte die Eerste Franse Keiserryk uitgeroep. In reaksie hierop het Frans II van die Habsburg-dinastie die Keiserryk Oostenryk gestig en is tot keiser gekroon. Die kleure van die Heilige Romeinse Ryk se banner, swart en goud, is oorgeneem en het die kleure van die Keiserryk Oostenryk geword. Frans II was die laaste keiser van die Heilige Romeinse Ryk, toe dié ryk op druk van Napoleon Bonaparte in 1806 ontbind is. Vervolgens het die Keiserryk Oostenryk en toe die Oostenryk-Hongarye hierdie kleure tot in 1918 te gebruik.

Met die einde van die Heilige Romeinse Ryk in 1806 het baie van sy hertoë en vorste by die Rynbond, ’n konfederasie van Napoleontiese satellietstate, aangesluit. Hierdie lande het hul eie vlae gebruik. Die konfederasie het geen eie vlag gehad nie; in plaas daarvan het dit die blou-wit-rooi vlag van Frankryk en die Keiserlike Vaandel van sy beskermer, Napoleon Bonaparte, gebruik.

Tydens die Napoleontiese Oorloë is die Duitse stryd teen die besetting deur die Franse magte deur die kleure van swart, rooi en goud aansienlik gesimboliseer, en het na hul gebruik by die uniforms van die Vrye Lützowkorps, ’n vrywilliger-eenheid van die Pruisiese leër, gewild geraak. Hierdie eenheid het swart uniforms met rooi voorwerpe en goue knoppies gebruik. Die kleurkeuse het ’n pragmatiese oorsprong gehad, selfs al was swart-rooi-goud die voormalige kleure wat deur die Heilige Romeinse Ryk gebruik is. Van die korps se lede moes hul eie klere voorsien: Ten doeleinde van ’n eenvormige voorkoms was dit die maklikste manier om al die klere, wat uit die verskeie dele van Duitsland saamgebring is, swart te kleur. Goudkleurige (messinggekleurde) knoppies was wyd beskikbaar en pennons wat deur die lansers in die eenheid gebruik is, was rooi en swart. Teen die tyd is die kleure soos volg voorgestel:

Aangesien die lede van hierdie eenheid uit die hele Duitsland gekom het en meestal universiteitsstudente en akademici was, het die Vrye Lützowkorps en hul kleure aansienlike blootstelling onder Duitsers verwerf. Die feit dat die kleure dieselfde was as die keiserlike vlag in die Heilige Romeinse Ryk het bygedra tot die popularisering.

Op 17 Junie 1813 het die groep "Schwarze Jäger" ("swart jagters") by Kitzen (naby Leipzig) in ’n hinderlaag van die Franse beland en is toe amper heeltemal uitgewis. Op 12 Junie 1815 het sewe studente, wat in die Vrye Lützowkorps gedien het en toe by verskeie Korps van die Seniore-konvensie van Jena aktief was, met ander nasionale en republikeins-gesinde studente die Urburschenschaft gestig. Hulle het die kleure "swart-rooi-goud" gekies.

Die Kongres van Wene van 1815–16 het tot die stigting van die Duitse Bond gelei, ’n losse unie van alle oorblywende Duitse state ná die Napoleontiese Oorloë. Die Bond is geskep as ’n plaasvervanger vir die nou-ontbonde Heilige Romeinse Ryk met Frans II van Oostenryk – die laaste Heilige Romeinse Keiser – as sy president. Die Bond het nie ’n eie vlag gehad nie, hoewel die swart-rooi-goud-driekleur soms verkeerdelik as sulks beskou is.

Na hul terugkeer van die oorlog het die veterane van die Vrye Lützowkorps in Junie 1815 die "Urburschenschaft" in Jena gestig. Die Jena "Urburschenschaft" het uiteindelik ’n vlag met drie gelyke horisontale bane van rooi, swart en rooi met ’n goue trim en ’n goue eiketak oor die swart baan goedgekeur, na aanleiding van die kleure van die Vrykorps se uniforms. Aangesien die studente wat in die Vrye Lützowkorps gedien het, uit verskeie Duitse state afkomstig was, het die idee van ’n verenigde Duitse staat begin om binne die "Urburschenschaft" momentum te kry en soortgelyke Burschenschaften is daarna dwarsdeur die Bond gevorm.

Op die vierde herdenking van die Slag van Leipzig en die Protestantse Hervorming se 300ste herdenking op 18 Oktober 1817 het sowat 500 studente van die Urburschenschaft en sommige professore uit verskeie Duitse deelstate onder die slagspreuk "Nur im Ganzen ist Heil" ("Slegs in die geheel is verlossing") met die rooi-swart-rooi-vlag (goud was net die randjies en ’n eiketak in swart strepe) na die Wartburg by Eisenach in Sakse-Weimar-Eisenach (in die hedendaagse Thüringen) opgeruk, om tydens die Wartburgfest vir vryheid en ’n verenigde ryk te demonstreer. As ’n toevlugsoord vir Martin Luther in 1521/22 is die Wartburg as ’n Duitse nasionale simbool beskou, waar hy die Latynse Bybel na Duits vertaal het.

Die goud-rooi-swart-vlag van die Jena "Urburschenschaft" het prominent op hierdie Wartburg-fees verskyn. Vervolgens het die kleure swart, rooi en goud uiteindelik simbolies vir hierdie begeerte van ’n verenigde Duitse staat geword. Oostenryk, in sy vasbeslotenheid om die "status quo" te handhaaf, het die Carlsbad-besluite van 1819 aanvaar en alle studente-organisasies verbied, waardeur die Burschenschaften amptelik ontbind is.

Vanaf 27 Mei tot 1 Junie 1832 het sowat 30 000 mense by die Hambachfees vir vryheid, eenheid en burgerregte gedemonstreer en vir die eerste keer ’n swart-rooi-goud-kleurige vlag saamgeneem. Die kleure swart, rooi en goud het ’n goed gevestigde simbool geword vir die liberale, demokratiese en republikeinse beweging in die Duitse state sedert die Wartburgfees en vlae in hierdie kleure is heelwat by die Hambachfees vertoon. Terwyl kontemporêre illustrasies die prominente gebruik van ’n goud-rooi-swart-driekleur wys (’n onderstebo weergawe van die moderne Duitse vlag), is oorblywende vlae van die gebeurtenis in swart-rooi-goud. So ’n voorbeeld is die "Ur-Fahne", die vlag wat tydens die fees op die Hambach-kasteel gehys is: ’n Swart-rooi-goud-driekleur waar die rooi baan die opskrif "Deutschlands Wiedergeburt" ("Duitsland se hergeboorte") bevat, wat die doel van die deelnemers duidelik gemaak het: Die vestiging van ’n Duitse nasie. Hierdie vlag word nou permanent by die kasteel vertoon.

In die lente van die volke tydens die Rewolusies van 1848 het rewolusionêres na die strate opgeruk en baie van hulle het die driekleur vertoon. Liberale het die bewind oorgeneem en na langdurige beraadslaging is ’n nasionale vergadering geformuleer. Op 9 Maart het hierdie Frankfurtse parlement die kleure swart, rooi en goud as die amptelike kleure van Duitsland goedgekeur en ’n wet aangeneem waarin die horisontale swart-rooi-goud-driekleur as die burgerlike vaandel verklaar is. Rewolusionêres van 1848/49 wat nie ’n Duitse eenheid onder ’n monargie nie maar onder ’n republiek wou hê, het ’n vertikale swart-rooi-goud-driekleur na aanleiding van die Franse vlag gekies.

In die ontstaande Duitse Ryk van 1848/1849 het die Frankfurtse parlement op 13 November 1848 ’n rykswet rakende die instelling van ’n Duitse oorlogs- en handelsvlag goedgekeur. Vervolgens was swart-rooi-goud die kleure van die ryksvloot. Omdat die kleure so wyd gebruik en as algemeen beskou is, is hulle nie eens in die ryksgrondwet van Maart 1849 eksplisiet genoem nie. Na die onderdrukking van die rewolusie in Mei/Junie 1849 is die federale wet van Maart 1848 nie omgekeer nie, maar die kleure is vir ’n lang tydperk min in die openbaar gebruik. In 1863 het die vlag egter bo-op die Bondspalais in Frankfurt gewaai, toe die Frankfurtse prinsdag vergader het.

In 1850 het die Frankfurtse parlement in duie gestort en die Duitse Bond is onder Oostenrykse presidentskap, wat die optrede van die mislukte Frankfurtse parlement insluitende die driekleur, onderdruk het, herstel. Daarna was die dringendste vraagstuk om ’n toekomstige Duitse nasie met of sonder Oostenryk te stig, omdat Oostenryk se status as ’n multi-etniese ryk die droom van ’n verenigde Groot-Duitsland ingewikkeld gemaak het – die "Großdeutsche" oplossing. Alternatiewelik was daar die "Kleindeutsche" (Klein-Duitse) oplossing vir ’n Duitsland wat slegs Duitse lande dek en Oostenryk uitgesluit het. Die Pruisiese-Oostenrykse dualiteit binne die Bond het uiteindelik tot die Oostenryks-Pruisiese-oorlog van 1866 gelei. Tydens die oorlog het die suidelike state wat met Oostenryk geallieerd was, die swart-rooi-goud-driekleur as hul vlag aangeneem, en die 8ste Duitse Weermagkorps het ook swart-rooi-goud-armbande gedra. Die Koninkryk Pruise en sy oorwegend Noord-Duitse bondgenote het Oostenryk verslaan en plek gemaak vir die verwesenliking van die Klein-Duitse oplossing ’n paar jaar later.

Aan die einde van die 1860's is Prins Adalbert van Pruise se vlagontwerpe vir verskeie Duitse vlae ontdek. Die stigter van die Duitse ryksvloot het in 1849/50 veral voorstelle vir ’n vlootvaandel van die ryksvloot ontwerp, na aanleiding van die Duitse Bond se swart-rooi-goue vlag wat die kleure op verskillende maniere met ’n Ysterkruis gekombineer het. As nasionale vlag het Prins Adalbert ’n horisontale driekleur in swart-rooi-goud en ’n gevierendeelde vlag met ’n reghoek in goud (in die skildhoek), ’n swart reghoek (in die onderste vlugdeel) en twee rooi reghoeke voorgestel. Daarbenewens het hy ’n vlag vir die vorsteraad ontwerp.

Pruise, sedert 1866 die toonaangewende staat, het daarin geslaag om die Duitse verenigingsbeweging sodoende te beïnvloed dat dit met sy eie belange ooreenstem. Na aanleiding van die ontbinding van die Duitse Bond het Pruise sy nieamptelike opvolger, die Noord-Duitse Bond, in 1866 met die ondertekening van die Bondverdrag van Augustus 1866 en die bekragtiging van die Grondwet op 1 Julie 1867 onder leiding van die eerste minister van Pruise, Otto von Bismarck, gevorm. Hierdie koalisie het uit Pruise, die grootste lidstaat, en 21 ander Noord-Duitse state bestaan. Bismarck homself het op die goedkeuring van nuwe vaandels vir die handels- en oorlogsvloot aangedring: ’n Swart-wit-rooi-driekleur.

Die vraag oor watter vlag deur die nuwe Bond aangeneem moes word, is eerste deur die skeepsektor geopper in sy begeerte om ’n internasionaal herkenbare identiteit te hê. Feitlik alle internasionale skepe wat aan die Bond behoort het, was afkomstig uit Pruise of die drie voormalige Hansestede Bremen, Hamburg en Lübeck. Vervolgens het Adolf Soetbeer, sekretaris van die Hamburgse Kamer van Koophandel, in die "Bremer Handelsblatt" van 22 September 1866 voorgestel dat enige beplande vlag die kleure van Pruise (swart en wit) met die Hansekleure (rooi en wit) moes kombineer. Op 9 Desember het Bismarck in ’n eerste ontwerp vir die Noord-Duitse Bond se grondwet vir hierdie kombinasie gepleit, en ook Prins Adalbert van Pruise, die Pruisiese Vlootminister van 1848 tot 1851, het in ’n toespraak voor koning en kroonprins op 25 Desember daarvoor gepleit, vervolgens het die horisontale swart-wit-rooi-driekleur met die Noord-Duitse grondwet se goedkeuring op 1 Julie 1867 as beide die burgerlike en die oorlogsvaandel amptelike status verkry. Die kleure is vir die publiek soos volg verklaar: Swart-wit het Pruise en rooi-wit die Hansestede verteenwoordig. Die Hanse het as ’n stedebond nie oor ’n eie vlag beskik nie, maar van die meeste lidstede se wapens het die kleure wit en rooi gebruik.

Die kleurkeuse het met koning Wilhelm I van Pruise se kleure saam gepas: Die rooi en wit is ook geneem om die Mark Brandenburg te verteenwoordig, die keiserlike kieserstaat en ’n voorganger van die Koninkryk Pruise. Behalwe vir Wilhelm I self, wat die keisertitel net onwillig aanvaar en homself veral as ’n Pruis beskou het, was daar min weerstand teen die swart-wit-rooi-driekleur, ook vir die aanhangers van die Groot-Duitse-klere swart-rooi-goud was die eerste stap van vereniging belangriker as die vlag se kleure. Die afwesigheid van goud op die vlag het ook duidelik gemaak dat hierdie Duitse staat nie die "swart en goud"-monargie van Oostenryk ingesluit het nie. Na afloop van die Frans-Duitse Oorlog het die oorblywende suidelike Duitse state met die Noord-Duitse Bond geallieerd, wat gelei het tot die vereniging van Duitsland en die opheffing van die Pruisiese monarg tot keiser van hierdie nuwe staat in 1871. In sy grondwet het die Duitse Keiserryk swart, wit en rooi as sy nasionale kleure behou, met die driekleur wat voorheen deur die Noord-Duitse Bond gebruik en in 1892 onder Wilhelm II van Duitsland amptelik as sy vlag goedgekeur is. Die kleure swart, wit en rooi het oor die loop van die jare tot ’n algemeen aanvaarde kenteken van patriotisme in die hele Duitsland ontwikkel.

Die swart-wit-rooi-driekleur het die vlag van Duitsland tot die einde van die Duitse Keiserryk in 1918 tydens die laaste dae van die Eerste Wêreldoorlog gebly. Hierdie vlag is ook in al die Duitse kolonies – soos Duits-Oos-Afrika en Duits-Suidwes-Afrika – gebruik en aparte weergawes is vir elke kolonie beplan, maar as gevolg van die Duitse nederlaag tydens die Eerste Wêreldoorlog nooit goedgekeur nie.

Met die nederlaag in die Eerste Wêreldoorlog en die daaropvolgende Novemberrewolusie is die swart-wit-rooi-driekleur van die monargistiese, militaristiese en outoritêre stelsel weer deur die swart-rooi-goud-driekleur vervang. Die goedkeuring van die swart-rooi-goud-driekleur is deur ’n vlagstryd begelei, wat tot in die laat 1920's geduur en tussen die ondersteuners van die parlementêre republiek en verregse teenstanders gevoer is, terwyl verlinkses en die USPD die rooi rewolusievlag gebruik het.

As gevolg van die uitroeping van die Duitse Republiek in 1918 en die daaropvolgende rewolusionêre tydperk is die sogenaamde Republiek van Weimar in Augustus 1919 gestig. Om ’n kontinuïteit te vorm tussen die anti-outokratiese beweging van die 19de eeu en die nuwe demokratiese republiek is die ou swart-rooi-goud-driekleur in die Weimarse Grondwet van 1919 (Artikel 3 Satz 1 Weimarse grondwet) as die nasionale vlag van Duitsland aangewys. Die beslissende stemming oor die goedkeuring van die nasionale kleure is op 3 Julie 1919 in die Weimarse nasionale vergadering gehou. Daar was ’n meerderheid van 211 stemme ten gunste van swart-rooi-goud en 90 stemme daarteen. Vir die handelsvlag is ’n kompromie aanvaar, waarvolgens op ’n swart-wit-rooi-gronddoek ’n skildhoek in die nasionale kleure swart-rooi-goud bygevoeg is (Artikel 3 Satz 2 Weimarse grondwet). ’n Soortgelyke kompromie is in November 1920 vir die selfs meer omstrede, weens sy belangrikheid vir die weermag, oorlogsvaandel bereik. In die eerste vlagregulasie van 31 Julie 1921 is verdere vlae goedgekeur, waarvan vyf met ’n swart-rooi-goue en vyf met ’n swart-wit-rooi agtergrond. Hierdie ingewikkelde skema is egter nie ondersteun nie, elke politieke faksie het sy kleure as die ware kleure van Duitsland beskou. Net die klein Duitse prinsdomme van Reuß-Greiz, Reuß-Gera en Waldeck-Pyrmont en hul republikeinse opvolgers het die tradisie behou en vervolgens die Duitse kleure swart, rooi en "or" (goud) in hul vlae gebruik. As ’n burgerlike vlag is die swart-wit-rooi-driekleur behou, al was dit met die nuwe driekleur in die skildhoek.

Hierdie veranderinge is nie deur baie mense in Duitsland verwelkom nie, wat hierdie nuwe kleure as ’n simbool van ’n onwettig ontluikende politieke omwenteling en vernedering na aanleiding van Duitsland se nederlaag tydens die Eerste Wêreldoorlog beskou het. Naas die militariste het ook baie nasionaalliberale vir ’n herinstelling van die swart-wit-rooi-vlag gepleit, waaronder Gustav Stresemann in 1921. In die "Reichswehr" is die ou kleure in verskeie vorme verder gebruik. Baie konserwatiewe wou die ou kleure terug hê, terwyl monargiste en verregses hul besware hard uitgespreek het en na die nuwe vlag met verskeie neerhalende name soos "Schwarz-Rot-Senf" ("swart-rooi-mosterd) verwys het. As ’n kompromie is die ou swart-wit-rooi-vlag in 1922 heringevoer om Duitse diplomatiese missies in die buiteland te verteenwoordig. Die simbole van die Keiserlike Duitsland het kentekens van die monargistiese en nasionalistiese protes geword en is dikwels deur monargistiese en nasionalistiese organisasies (soos "Stahlhelm, Bund der Frontsoldaten") gebruik. Dit het die "Reichskriegsflagge" (oorlogsvlag van die Reich) ingesluit, wat vandag herleef is vir ’n soortgelyke gebruik. Baie nasionalistiese partye van die Weimarse tydperk – soos die Duitse Nasionale Volksparty en die Nazi-Party – het die keiserlike kleure gebruik, soortgelyk aan die hedendaagse Nasionaal-Demokratiese Party van Duitsland. Daarmee het die kleure van die Duitse Keiserryk van ’n oorspronklik net monargistiese tot ’n algemene kenteken van verregse anti-republikeine ontwikkel, terwyl swart-rooi-goud die belangrikste kenteken van die deur gematigde kragte ondersteunde republikeinse grondwet geword het. Dit het aan albei driekleure ’n politieke betekenis besorg, wat hulle voorheen nie in hierdie vorm gehad het nie.

Op 24 Februarie 1924 is die organisasie "Reichsbanner Schwarz-Rot-Gold" in Maagdeburg deur die lede van die Weimarse Koalisie (Sentrum, Duitse Demokratiese Party en Sosiaaldemokratiese Party van Duitsland) en die vakbonde gestig. Hierdie organisasie is ter verdediging van die Republiek van Weimar se fragile demokrasie, wat onder konstante druk deur beide die verregses en verlinkses was, gestig. Deur hierdie organisasie het die swart-rooi-goud-vlag nie net ’n kenteken van ’n Duitse demokrasie geword nie, maar ook van weerstand teen politieke ekstremisme. Dit is opgesom deur die organisasie se eerste voorsitter, Otto Hörsing, wat hul taak as ’n "stryd teen die swastika en die Sowjetse ster" beskryf het.

In die lig van die toenemend gewelddadige konflikte tussen die Kommuniste en Nazi's, die groeiende polarisasie van die Duitse bevolking en ’n magdom ander faktore, hoofsaaklik die drastiese ekonomiese agteruitgang, uiterste hiperinflasie en korrupsie van die republiek, is die Republiek van Weimar in 1933 met die Nazi-"Magsoorname" ("Machtergreifung") en die aanstelling van Adolf Hitler as Duitse kanselier beëindig.

Nadat die Nazi-Party op 30 Januarie 1933 aan die bewind gekom het, is die gehate republikeinse swart-rooi-goud-vlag vinnig verwyder; ’n beslissing het op 12 Maart 1933 twee wetlike nasionale vlae goedgekeur: Die hervestigde keiserlike swart-wit-rooi-driekleur en die vlag van die Nazi-Party. Met hierdie afkondiging sou oorspronklik albei vlae Duitsland gemeensaam verteenwoordig, "tot die finale beslissing oor die nasionale kleure". Die minister van binnelandse sake, Wilhelm Frick, het op 29 April 1933 beslis, dat op handelskepe swart-wit-rooi by die agterkant en die swastika-vlag op die plek van die seinvlae getoon moes word.

Die ontwerp van die Nazi-vlag wat sedert die middel-1920's as partyvlag gebruik is, is volgens Hitler deur homself ontwerp en ingevoer, ongeveer ’n jaar voordat (29 Julie 1921) hy die partyleier geword het: ’n Vlag met ’n rooi agtergrond, ’n wit skyf met ’n swart swastika "(Hakenkreuz)" in die middel. In "Mein Kampf" het Hitler die proses verduidelik waardeur die Nazi-vlagontwerp geskep is en toegegee, dat hulle glo deur ’n tandarts uit Starnberg – waarskynlik Friedrich Krohn – ontwerp is: Dit was nodig om dieselfde kleure as die Keiserlike Duitsland te gebruik, want in Hitler se mening was hulle "eerbiedige kleure wat uitdrukking gee aan ons eerbetoon aan die glorieryke verlede en wat eens soveel eer aan die Duitse nasie gebring het." Die belangrikste vereiste was dat "die nuwe vlag ... effektief op ’n groot plakkaat moet pronk" omdat "in honderde duisende gevalle sal ’n baie treffende embleem die eerste oorsaak van die ontwaking van belangstelling in ’n beweging wees." Nazi-propaganda het die simboliek van die vlag verduidelik: Die rooi kleur het vir die sosiale, wit vir die beweging se nasionale denke en die swastika vir die oorwinning van die "Ariese" volk oor Jode gestaan. Verskeie ontwerpe deur ’n aantal verskillende outeurs is oorweeg, maar die een wat uiteindelik goedgekeur is, was volgens bewerings Hitler se persoonlike ontwerp. Albert Speer verklaar in sy memoires dat "in slegs twee ander ontwerpe hy (Adolf Hitler) dieselfde sorg nes by die Obersalzberg-huis getoon het: "Dié van die Reich se oorlogsvlag en sy eie standaard as staatshoof". Hitler het die vlag soos volg beskryf:

’n Afgesentreerde skywe weergawe van die swastika-vlag is gebruik as burgerlike wapen op Duits-geregistreerde burgerlike skepe en as vaandel op oorlogskepe van die "Kriegsmarine". Die vlae vir gebruik op see het ’n deur- en deurbeeld gehad, só was die "linkerkant" en "regterkant"-weergawes albei aan die een kant teenswoordig, terwyl die nasionale vlag op albei kante was.

Die swastika was sedert die Eeuwisseling ’n gewilde kenteken onder die Nasionalistiese beweging se ondersteuners en het in die tydperk net na die Eerste Wêreldoorlog die kenteken van nasionalisties-gesinde soldate, vrykorpsvegters en jeugdiges geword. In daardie tyd is dit ook deur die Nasionaalsosialiste oorgeneem. Nog voor die Nazi-tydperk is dit ook in Letland en Finland as ’n militêre kenteken gebruik en is waarskynlik rondom 1919 deur Baltiese vegters na Duitsland saamgeneem, waar dit voor die Kapp-staatsgreep reeds as ’n regsnasionale Vrykorps- en partykenteken wyd gebruik is.

Op 15 September 1935, een jaar na die dood van rykspresident Paul von Hindenburg en Hitler se verkiesing as "Führer", is die dubbele vlagreëling beëindig, met die eksklusiewe gebruik van die Nazi-vlag (nou met ’n effens na links verskuifde swastika) as die nasionale vlag van Duitsland. Hermann Göring het die afskaffing van die swart-wit-rooi-vlag soos volg geregverdig: "Dit moet verhoed word dat dit deur reaksionêre as ’n "partyvlaggie" "verdraai" word. Deur hierdie proses het die toenemende samesmelting van staat en party onder ’n enkele diktatorskap ook simbolies sigbaar geword. Een rede mag die ""Bremen"-insident" van 26 Julie 1935 wees, waartydens ’n groep betogers in New York Stad aan boord van die oseaanliner SS "Bremen" tydens ’n handgeveg die Nazi-partyvlag van die vlagpaal verwyder, geskeur en in die Hudsonrivier gegooi het. Toe die Duitse boodskapper vier dae later protes aangeteken het, het Amerikaanse amptenare geantwoord dat die swart-wit-rooi Duitse nasionale vlag nie beskadig is nie, net ’n partysimbool. Die nuwe vlagwet is tydens die jaarlikse partybyeenkoms in Neurenberg aangekondig.

Van 1933 tot minstens 1938 het die Nazi's soms swastika-vlae "geheilig" deur hulle met die "Blutfahne" ("bloedvlag"), die swastika-vlag wat deur die Nazi-paramilitaries tydens die mislukte biersaal-staatsgreep van 1923 in München gebruik is, aan te raak. Hierdie seremonie het by elke "Reichsparteitag" in Neurenberg plaasgevind. Dit is nie bekend of hierdie tradisie na die laaste "Reichsparteitag" in 1938 voortgesit is nie.

Aan die einde van die Tweede Wêreldoorlog het die eerste wet wat deur die Geallieerde Beheerraad goedgekeur is, alle Nazi-simbole verwyder en alle betrokke wette herroep. Die besit van swastika-vlae is sedertdien in verskeie lande verbode, insluitende die invoer of vertoning daarvan, veral in Duitsland.

Ná die nederlaag van Duitsland in die Tweede Wêreldoorlog is dié land onder geallieerde administrasie geplaas en al die vorige nasionale vlae deur die Geallieerdes verbied. Alhoewel daar nie ’n nasionale Duitse regering of ’n Duitse vlag was nie, is Duitse skepe deur die internasionale reg verplig om ’n nasionale vlag van die een of ander aard te hê. As ’n voorlopige burgerlike vlag van Duitsland het die Geallieerde magte met die Beheerradswet No. 39 van 12 November 1946 die gebruik van die internasionale seinvlaggie Charlie aangewys wat die letter C in ’n swaelstert toon, bekend as die "C"-seinvlag ("C-Doppelstander"). Die kleure blou, wit en rooi het die nasionale kleure van die vier Geallieerde magte verteenwoordig. Die Raad het beslis dat "geen seremonie aan hierdie vlag mag verleen word nie, soos oorlogskepe of handelskepe van enige nasionaliteit gedoop word nie".

Wes van die Oder-Neiße-lyn is die Duitse state herorganiseer langs die grense van die besettingsone en nuwe deelstaatsregerings is gestig. Binne die Amerikaanse sone is die noordelike helfte van die voormalige deelstate van Württemberg en Baden in 1946 saamgesmelt om Württemberg-Baden te vorm. As sy vlag het Württemberg-Baden die swart-rooi-goud-driekleur goedgekeur. Die keuse van hierdie kleure was nie gebaseer op die historiese gebruik van die driekleur nie, maar die eenvoudige toevoeging van goud tot Württemberg se kleure rooi en swart. Toevallig was Baden se kleure rooi en geel, sodat die kleurkeuse vir ’n kombinasie van die twee vlae misgis kon word. In 1952 het Württemberg-Baden deel geword van die hedendaagse Duitse deelstaat Baden-Württemberg, waarvan die vlag swart en goud is.

Twee ander deelstate wat na die oorlog geskep is, Rynland-Palts (Franse sone) en Nedersakse (Britse sone), het verkies om die swart-rooi-goud-driekleur as hul vlag te gebruik, met elkeen deelstaat se wapen op. Hierdie twee deelstate is gevorm uit dele van ander state en geen kleurkombinasies uit hierdie vorige state is as ’n nuwe staatsvlag goedgekeur nie.

Dit het tot die gebruik van die swart-rooi-goud weens twee redes gelei: Die kleure het veral nie betrekking tot enige van die vorige state nie en die gebruik van die ou vlag van die Republiek van Weimar is bedoel om ’n simbool van die nuwe demokrasie te kan wees.

Die voorbereidings vir die skepping van nuwe Duitse nasionale simbole het tydens die grondwetlike konvensie op Herrenchiemsee wat tussen 10 en 25 Augustus 1948 vergader het, begin. Hoewel oorweg is, om die vlagkwessie tot ’n hereniging van Duitsland uit te stel, is tog ’n besluit geneem. Dit was veral as gevolg van die ontwerp vir ’n grondwet wat deur die Sosialistiese Eenheidsparty van Duitsland (SED) op 22 November 1946 uitgevaardig is, waarvolgens swart-rooi-goud as die kleure van ’n toekomstige "Duitse Republiek" bepaal is. Terwyl die Sosiaaldemokrate (SPD) vir die herinvoering van die ou Weimarse kleure swart-rooi-goud gepleit het, was die Christelik-Demokratiese Unie/Christelik-Sosiale Unie (CDU/CSU) en die Duitse Party ten gunste van die "Kruisvlag" (of "Wirmer-vlag") van die mislukte sluipmoordpoging op Adolf Hitler van 20 Julie 1944 as nuwe Duitse nasionale vlag. Hierdie ontwerpe vlag van Josef Wirmer, ’n weerstandsvegter van 20 Juli 1944, wat na die suksesvolle sluipmoord op Adolf Hitler as ’n voorlopige nasionale vlag sou gebruik het, was die grondslag vir ’n latere voorstel van die Uniepartye van 5 November 1948. Josef Wirmer se jonger broer Ernst was ’n lid van die Parlementêre Raad en het op 26 Oktober 1948 die afgevaardigdes van die CDU/CSU oortuig, om die oorspronklike ontwerp van sy broer te aanvaar. Josef Wirmer se gedagte, die nasionale kleure as ’n Skandinawiese Kruis te rangskik (Wirmer-vlag), was waarskynlik gebaseer op die idee, dat aan die een kant die Wehrmacht bevredig was (weens ooreenkoms met die oorlogsvaandel van die Ryk) en aan die ander kant die demokratiese kragte in ag geneem is (deur die gebruik van tradisionele demokratiese kleure). ’n Soortgelyke gedagte het sy broer Ernst gehad, wat ’n swart streep tussen die geel en rooi veld ingevoeg het, analoog tot die Balkenkreuz van die Wehrmacht. Maar hierdie toevoeging het die heraldiese probleem weer laat verskyn, wat Josef Wirmer wou vermy, waarvolgens swart aan rooi grens. Op 3 November 1948 is egter besluit om die tradisionele oorgang van rooi en swart te behou. Die ontwerp se wetlike teks lui soos volg: "Die Bondsvlag toon op ’n rooi agtergrond ’n swart liggende kruis waarop ’n goue kruis." Wirmer se vlagontwerp word intussen oorwegend deur verregses misbruik, veral deur "Pegida", waarteen Wirmer se nageslag nou veg.

Ander politici, kunshistorici en kunstenaars het ook al die vlagkwessie aangespreek. Robert Lehr, ’n lid van die Parlementêre Raad, het ’n vlag soortgelyk aan die dié van die VSA voorgestel, waarvolgens vir elke deelstaat ’n goue ster in die swart skildhoek van die rooi vlag sou verskyn het. Die historikus Paul Wentzcke was ten gunste van ’n "republikeinse driekleur", wat soos die Franse driekleur vertikaal sou verdeel was. Die kunshistorikus Edwin Redslob wou die Duitse verdeling deur ’n wit horisontale streep regdeur die swart-rooi-goue-driekleur verteenwoordig. Die voorkeur van swart-rooi-goud bo ander ontwerpe kan veral met die wetlike kontinuïteit tussen die Republiek van Weimar en die Federale Republiek Duitsland verklaar word.

Met die verslegtende betrekkinge tussen die Sowjetunie en die Verenigde State het die drie westelike Geallieerdes in Maart 1948 vergader om hul besettingsones saam te smelt en die vorming van die latere Federale Republiek Duitsland, algemeen bekend as Wes-Duitsland, goed te keur. Intussen het die oostelike Sowjetse besettingsone die Duitse Demokratiese Republiek geword, algemeen bekend as Oos-Duitsland. Tydens die voorbereiding van die nuwe grondwet vir Wes-Duitsland het besprekinge in verband met sy nasionale simbole tydens ’n byeenkoms by Herrenchiemsee in Augustus 1948 plaasgevind. Hoewel daar besware teen die skepping van ’n nasionale vlag vóór die hereniging met die oostelike deel was, is besluit om voort te gaan. Hierdie besluit was hoofsaaklik gemotiveer deur die voorgestelde grondwet deur die Oos-Duitse SED in November 1946, waarin swart-rooi-goud as kleure van ’n toekomstige Duitse republiek voorgestel is. Tydens die Tweede Volkskongres in 1948 is ten gunste van die swart-wit-rooi-vlag gestem, soos dit ook deur die "Nasionale Komitee vir ’n Vrye Duitsland" ("Nationalkomitee Freies Deutschland", NKFD), ’n Duitse anti-Nazi-organisasie wat in die Sowjetunie tydens die laaste twee jaar van die oorlog aktief was, gebruik is. Op 7 Oktober 1949 is egter op voorstel van Friedrich Ebert jr. die swart-rooi-goue vlag as vlag van die Duitse Demokratiese Republiek goedgekeur. Die Duitse Demokratiese Republiek het met die vlagwet van 1 Oktober 1959 sy nasionale wapen – aarkrans met hamer en sirkel – in die middel van die vlag ingevoeg. In Wes-Duitsland is hierdie verandering as ’n doelbewuste poging om die twee Duitslands van mekaar te skei beskou. Die openbare vertoning van hierdie deur die Wes-Duitse regering amptelik "vlag van die Sowjetse sone" en "Spalterflagge" ("delervlag") genoemde vlag is tot die einde van die 1960's in Wes-Duitsland en Wes-Berlyn as ’n skending van die grondwet en openbare orde beskou en deur polisie-optrede verhoed. ’n Merkwaardige vlagstryd het in 1959 in Wes-Berlyn plaasgevind, toe op die Reichsbahngelände die nuwe swart-rooi-goue vlag van die Duitse Demokratiese Republiek gehys is. Volgens ’n ooreenkoms van die Geallieerdes was die hele spoorwegwese binne die Berlynse grense onder die gesag van die Sowjetse militêre administrasie en was dus nie sommer so deur die westelike polisie beheerbaar nie.

Terwyl daar ander voorstelle vir die nuwe vlag van Wes-Duitsland was, was die finale keuse tussen twee ontwerpe, albei met swart-rooi-goud. Die Sosiaaldemokrate het die herinstelling van die ou Weimar-vlag voorgestel, terwyl die konserwatiewe partye soos die CDU/CSU en die Duitse Party ten gunste van ’n ontwerp deur Ernst Wirmer, ’n lid van die parlementêre raad en latere raadgewer van bondskanselier Konrad Adenauer, was. Wirmer het ’n weergawe van die "Weerstand"-vlag van 1944 (die swart-rooi-goud-kleurskema in ’n Nordiese kruis-patroon) wat deur sy broer en 20 Julie-mede-samesweerder Josef ontwerp is, voorgestel. Die driekleur is uiteindelik gekies, grootliks om die kontinuïteit tussen die Republiek van Weimar en hierdie nuwe Duitse staat te illustreer. Met die inwerkingtreding van die (Wes-)Duitse grondwet op 23 Mei 1949 is die swart-rooi-goud-driekleur as die vlag van die Federale Republiek Duitsland goedgekeur. Artikel 22 bepaal: "Die federale vlag is swart-rooi-goud." Die bevolking het egter die nuwe vlag nog nie ten volle aangeneem nie. Die weeklikse tydskrif "Die Zeit" het nog in 1949 geskryf, dat dieselfde aantal mense swart-wit-rooi en swart-rooi-goud as vlag aanvaar – elk 25%. ’n Opname van die "Institut für Demoskopie Allensbach" toon ander nommers: 35% van die respondente sou ten gunste van swart-rooi-goud stem. Die helfte van die respondente wou nie ’n besluit neem nie. Ten spyte van verskillende resultate het die opnames ’n hoogs verdeelde mening in die bevolking getoon.

In 1955 het die bevolking van die Frans-geadministreerde Saar-protektoraat daarvoor gestem om by Wes-Duitsland aan te sluit. Sedert sy stigting as ’n aparte Franse protektoraat in 1947 het die Saar ’n wit Nordiese kruis op ’n blou en rooi agtergrond as sy vlag gebruik. Om die verbintenis van die Saar met Wes-Duitsland te toon, is op 9 Julie 1956 ’n nuwe vlag goedgekeur: Die swart-rooi-goud-driekleur versier met die nuwe wapen wat ook op hierdie dag ingestel is. Hierdie vlag het op 1 Januarie 1957 amptelike status verkry, met die stigting van die Saarland as ’n deelstaat van Wes-Duitsland.

Vanaf 1956 tot 1964 het Wes- en Oos-Duitsland aan die Olimpiese Winter- en Somerspele as ’n enkele span, bekend as die Verenigde Span van Duitsland, deelgeneem. Nadat die Oos-Duitse nasionale vlag in 1959 verander is, het geen land die vlag van die ander aanvaar nie. As ’n kompromie is vanaf 1960 tot 1964 ’n nuwe vlag met die Olimpiese ringe in die rooi baan van die swart-rooi-goud-driekleur deur die Verenigde Span van Duitsland gebruik. In 1968 het die spanne van die twee Duitse state apart binnegestap, maar albei het dieselfde Duitse Olimpiese vlag gebruik. Vanaf 1972 tot 1988 het die aparte Wes- en Oos-Duitse spanne hul eie nasionale vlag gebruik.

In die konsepgrondwet van die sentrale ronde tafel vir die DDR, wat in die lente van 1990 aan die nuutverkose Volkskammer en die openbaar oorhandig is, is ook ’n swart-rooi-goue vlag, waar die ou nasionale wapen van die DDR deur die kenteken van die onafhanklike vredesbeweging "Schwerter zu Pflugscharen" ("Swaarde tot ploegskare") vervang is, as die nasionale vlag van die DDR voorgestel. Maar met die Duitse hereniging het die vlae van die Federale Republiek ook in Oos-Duitsland geldigheid verkry.

Na die val van die Berlynse Muur in November 1989 het baie Oos-Duitsers die wapen van hul vlae verwyder, soos dit Hongare tydens die Rewolusie van 1956 gedoen het en Roemene net later tydens die val van Nicolae Ceaușescu sou doen. Die wydverspreide daad van die verwydering van die wapen uit die Oos-Duitse vlag het die duidelike swart-rooi-goud-driekleur as simbool vir ’n verenigde en demokratiese Duitsland geïmpliseer. Op 3 Oktober 1990 het met die toetreding van die gebied van die Duitse Demokratiese Republiek tot die Federale Republiek Duitsland die swart-rooi-goud-driekleur die vlag van ’n herenigde Duitsland geword. In 1998 is die "Bundesstiftung zur Aufarbeitung der SED-Diktatur" ("Stigting vir die Hersiening van die SED-diktatorskap") gestig. Die plig van hierdie organisasie wat direk verantwoordelik is aan die federale regering is om die gevolge van die voormalige Oos-Duitse regime te ondersoek. As kenteken gebruik die stigting ’n Oos-Duitse vlag met die Kommunistiese wapen uitgesny.

Die ou swart-wit-rooi-driekleur van die Duitse Keiserryk word steeds deur monargiste en daardie lede van die Duitse adelikes wat vir die vreedsame herinvoering van ’n Duitse demokratiese monargie pleit gebruik. Hierdie gebruik van die ou vlag is amper heeltemal oorskadu deur sy algemene gebruik deur verregses; aangesien die voorgenoemde verbod van alle Nasionaalsosialiste (Nazi)-simbole ("Hakenkreuz", die "Schutzstaffel" se "sowilo", ens.) steeds in die hedendaagse Duitsland kragtens is, is die verregses gedwing om enige Nazi-vlae te vermy en eerder die ou driekleur wat deur die Nazi's in 1935 self verban is te gebruik.

In Duitsland was die gebruik van die vlag en ander nasionale simbole vir die meeste tyd sedert die einde van die Tweede Wêreldoorlog relatief laag — in reaksie op die wydverspreide gebruik van vlae deur die Nazi-party en die Nazi's se nasionalistiese furore. Tydens die FIFA Sokker-Wêreldbekertoernooi in 2006 wat in Duitsland aangebied is, het die openbare gebruik van die nasionale vlag dramaties toegeneem, waarvolgens huise, motors en klere met die vlag versier is. Alhoewel hierdie ontploffing in die vlag se gewildheid aanvanklik deur baie Duitsers met ’n mengsel van verrassing en vrees begroet is, is die dekades-oue vrees dat die Duitse vlagwapper en nasionale trots onlosmaaklik met sy Nazi-verlede geassosieer word teen die einde van dié toernooi deur Duitsers en nie-Duitsers weerlê.

Na aanleiding van die vlag van Duitsland se kleure word soms na ’n regeringskoalisie van ’n konserwatiewe (CDU/CSU, swart), ’n sosialistiese of sosiaaldemokratiese (SPD, rooi) en ’n liberale party (FDP, geel) as "Duitsland-koalisie" verwys; ’n soortgelyke koalisie is egter nog nie op federale vlag gevorm nie, net in enkele deelstate. ’n Historiese voorbeeld is die Weimarse koalisie van SPD, Sentrum en DDP (1919/1920 en 1921/1922).

Deelstate, administratiewe distrikte en gemeenskappe beskik in hul soewereine grondgebied oor hul eie vlae, soms ook bykomende diensvlae. Staats- en munisipale owerhede toon die federale vlag saam met hul eie diensvlae. Bote van die lande (soos van die waterpolisie) gebruik die federale vlag as ’n diensvlag op see.

In Duitsland word vier nasionale inheemse minderhede met hul eie moedertale erken; hulle is die Dene van Sleeswyk-Holstein, die Friese van Sleeswyk-Holstein en Nedersakse, die Roma en Sinti, en die Sorbe van Brandenburg en Sakse. Hulle mag eie etniese kentekens gebruik. ’n Ander gewilde, maar nieamptelike vlag is dié van die Duits-Turke, waar die wit ster en sekelmaan van die vlag van Turkye by die vlag van Duitsland bygevoeg is.

Sommige Wes-Duitse deelstate – meestal dié wat uit verskeie individuele lande saamgevoeg is, soos Nedersakse, Rynland-Palts en Saarland – het na die Tweede Wêreldoorlog ook swart-rooi-goud as hul kleure gekies, maar altyd in samewerking met die landswapen. Terwyl die vlae van Nedersakse en Saarland die Duitse kleure gebruik, is die kleure van Rynland-Palts van die landswapen ontleen. Daarom is die wapen van Rynland-Palts nie in die sentrum van die vlag nie, maar in die skildhoek. Interessant genoeg word die landsvlae van Nedersakse en Saarland in die twee deelstate se grondwette bepaal, terwyl Rynland-Palts se vlag deur ’n aparte wet gespesifiseer word. Ook die voormalige Duitse deelstaat Württemberg-Baden het met die grondwet van 28 November 1946 ’n swart-rooi-goue driekleur as sy vlag met die wapen in die middel goedgekeur. Op 25 April 1952 het Württemberg-Baden egter met Württemberg-Hohenzollern en Baden saamgesluit om die nuwe deelstaat Baden-Württemberg te vorm.

België, die buurland van Duitsland, gebruik ’n vertikale swart-geel-rooi-driekleur. Hierdie kleure is ontleen van die Hertogdom Brabant (Boergondiese keiserlike sirkel van die Heilige Romeinse Ryk van die Duitse Nasie) se wapen, ’n goue leeu met rooi kloue op ’n swart agtergrond, en het darem ’n historiese verbintenis met die Duitse nasionale kleure.

Die kleure swart-wit-rooi word ook in vlae van ander lande gebruik. Bo-Volta, die hedendaagse Burkina Faso, het vanaf 1959 tot 1984 ’n swart-wit-rooi-vlag gebruik. Maar ook die vlae van verskeie Arabiese lande is op hierdie kleure gebaseer en word dikwels saam met groen gebruik. Hulle maak deel uit van die Pan-Arabiese kleure, wat hul oorsprong in die rooi-wit-swart Arabiese bevrydingsvlag van Egipte het. Rooi-wit-swart bane vorm vandag die vlae van Egipte, Irak, Jemen, Sirië en Soedan.

Nes baie ander vlae is vir die ontwerp van die swart-rooi-goue federale vlag heraldiese reëls geïgnoreer. Vervolgens sal twee "kleure" nie langs mekaar kan staan nie. Hulle moet deur ’n "metal" (geel = goud, wit = silwer) geskei word. Hierdie reël het vir vlae egter slegs beperkte geldigheid en is vandag nie meer belangrik nie.

Op 22 Februarie 1928 het koning Amanullah Khan van Afghanistan vir vyf dae na Duitsland gereis en Berlyn en München besoek. Duitsland het sedert 1919 die Afghaanse regering en mense finansieel, polities en kultureel in feitlik alle gebiede van infrastruktuur, tegnologie en onderwys ondersteun. Amanullah Khan is glo deur die vorm en kleur van Duitsland se swart-rooi-goue vlag geïnspireer, want in dieselfde jaar is vir die eerste keer in Afghanistan ’n drie-kleurige vlag met horisontale strepe in swart-rooi-groen bekendgestel. Die landswapen was in wit in die vlag van Afghanistan se sentrum.




</doc>
<doc id="45314" url="https://af.wikipedia.org/wiki?curid=45314" title="Vlag van Nederland">
Vlag van Nederland

Die nasionale vlag van Nederland bestaan uit drie ewe groot horisontale bande in rooi, wit, en blou.



</doc>
<doc id="45324" url="https://af.wikipedia.org/wiki?curid=45324" title="Erik IV van Denemarke">
Erik IV van Denemarke

Erik IV (Deens: Erik Plovpenning; 1216 – 9 Augustus 1250) was van 28 Maart 1241 tot met sy dood koning van Denemarke. Hy was die seun van koning Waldemar II en sy tweede vrou, Berengária van Portugal, en die broer van konings Abel en Christoffel I.

In 1218, kort ná sy dood, het Erik die Hertog van Sleeswyk geword. Ná die dood van die troonopvolger, sy halfbroer Waldemar, is hy op 30 Mei 1232 aangestel as koning en sy pa se medeheerser. Sy jonger broer Abel het toe die Hertog van Sleeswyk geword. Toe sy pa in 1241 dood is, het Erik outomaties die troon bestyg.

Sy bewind is gekenmerk deur bitter gevegte en ’n burgeroorlog teen sy broers, veral Abel, wat blykbaar ’n onafhanklike posisie wou hê en gesteun is deur die grawe van Holstein. Erik het ook geveg teen die kleinboere van Skone wat in opstand gekom het weens swaar belasting, onder andere op ploeë. Die aantal ploeë wat ’n boer besit het, is gebruik as ’n aanduiding van hoe groot sy grondgebied was (hoe meer ploeë, hoe groter grondgebied). Dit het die koning die bynaam "ploegpennie" (Deens: "Plovpenning") besorg.

Intussen het hy ook probleme met die kerk gehad omdat hulle daarop aangedring het dat hulle vrygeskeld is van belasting, terwyl hy op belasting aangedring het. Biskop Niels Stigsen het uit Denemarke gevlug en die koning het Kopenhagen en die biskop se eiendom in Seeland gekonfiskeer. Erik is daarna deur die Rooms-Katolieke Kerk gewaarsku om nie met die Kerk se voorregte te peuter nie.

In 1249, nadat Erik die grensfort Rendsburg teen Estland gaan verdedig het, het Abel hom gevra om in sy huis in Sleeswyk oor te bly. Hy is daar gevange geneem en met ’n byl onthoof. Abel het gesweer hy het niks met die moord te doen gehad nie. Min Dene het hom geglo en binne ’n jaar en ’n half is Abel ook vermoor.

Erik het net dogters by sy vrou, Jutta van Sakse, gehad wat oorleef het. Hulle het twee seuns gehad wat baie jonk dood is.


</doc>
<doc id="45325" url="https://af.wikipedia.org/wiki?curid=45325" title="Abel van Denemarke">
Abel van Denemarke

Abel (1218 – 29 Junie 1252) was van 1232 tot 1252 die Hertog van Sleeswyk en van 1 November 1250 tot met sy dood koning van Denemarke. Hy was die seun van koning Waldemar II en sy tweede vrou, Berengária van Portugal, en die broer van konings Erik IV en Christoffel I.

As die Hertog van Sleeswyk het hy vasgesit met sy broer, koning Erik IV, en daar is vermoed dat hy by sy moord in 1250 betrokke was. Nadat hy ’n eed afgelê het dat hy onskuldig is, is hy as koning gekies. Ná ’n kort bewind is hy vermoor tydens ’n militêre ekspedisie in Friesland.

Abel se bewind was die kortste van enige Deense koning.

Toe sy ouer broer, Erik, in 1232 gekies is as koning en medeheerser van sy pa, koning Waldemar II, is Abel gekies as Erik se opvolger as Hertog van Sleeswyk.

In 1237 het hy getrou met Mechtild van Holstein, ’n dogter van Adolf IV, Graaf van Holstein. Met die dood van Waldemar II in 1241 het Abel se broer koning Erik IV geword. In die volgende paar jaar het Abel teen sy broer geveg en probeer om onafhanklikheid vir Sleeswyk te verkry.

In 1249, nadat Erik die grensfort Rendsburg teen Estland gaan verdedig het, het Abel hom gevra om in sy huis in Sleeswyk oor te bly. Hy is daar gevange geneem en met ’n byl onthoof.

Abel het gesweer hy het niks met die moord te doen gehad nie. Nadat hy ’n eed afgelê het om homself te verontskuldig, is Abel op 1 November 1250 as koning gekies, maar daar is algemeen geglo dat hy agter die moord gesit het.

Hy het net ’n jaar en ’n half regeer. Abel het gehoor die kleinboere in Friesland weier om belasting te betaal. Hy het ’n leër byeengebring om hulle te gaan straf. Op 29 Junie 1252 is hy op 33-jarige ouderdom naby Eiderstedt vermoor.

In dié stadium is Abel se jong seun, Waldemar, deur die aartsbiskop van Keulen as gyselaar gehou en Abel se jongste broer, Christoffel I, is op Kersdag 1252 as koning gekroon.

By sy vrou, Mechtild van Holstein, met wie hy op 25 April 1237 getrou het, het Abel vier kinders gehad: Waldemar III, Hertog van Sleeswyk, Sophie, Erik I, Hertog van Sleeswyk en Abel.


</doc>
<doc id="45326" url="https://af.wikipedia.org/wiki?curid=45326" title="Jacobus Nicolaas Boshoff">
Jacobus Nicolaas Boshoff

Jacobus Nicolaas Boshoff, ook wel "J.N. Boshoff", (Kogmanskloof, Montagu, Kaapkolonie, 31 Januarie 1808 – Weston, Pietermaritzburg, 21 April 1881), was 'n Suid-Afrikaanse politikus en staatsman, 'n Voortrekker en die tweede Staatspresident van die Oranje-Vrystaat van 1855 tot 1859.

Tydens sy termyn moes hy verskeie probleme die hoof bied, onder andere 'n dreigende oorlog met die Basotho en die Zuid-Afrikaansche Republiek (onder leiding van president Marthinus Wessel Pretorius) se poging om die Vrystaat te annekseer. Weens sy steun vir 'n plan van goewerneur sir George Grey om 'n Suid-Afrikaanse federasie tot stand te bring, neem sy gewildheid by talle burgers af. Hy bedank in 1858, keer na KwaZulu-Natal terug en dien etlike jare as parlementslid vir Kliprivier in die kolonie se Wetgewende Raad.

Boshoff was 'n lid van derde geslag van die Kaaplandse familie van die stamvader Willem Hendrik Boshoff, wat op 18 Maart 1742 op die Hollandse skip Ruijven in die Kaap die Goeie Hoop aangekom het. Hy het sy opleiding in Swellendam en Graaff-Reinet voltooi. Boshoff is twee keer getroud. Die eerste keer was met Adriana Petronella Gertruida van Aswegen (van Graaff-Reinet), op 3 November 1827, en ná haar dood in 1878 met Louisa Perry van der Berg, op 26 Mei 1880.

Hy begin sy loopbaan in die Kaapse Koloniale Staatsdiens en besoek die Voortrekkers in 1838, waarna hy 'n verslag daaroor skryf wat in die "Grahamstown Journal" verskyn.

Die volgende jaar vestig hy hom in Natal, waar hy voorsitter word van die volksraad van die Republiek van Natalia en, ná Brittanje die republiek annekseer, registrateur en meester van die Hooggeregshof.

Boshoff was een van die oorspronklike Voortrekkers in Natal wat die Natalia Republiek gestig het. Hy het homself as 'n bekwame politikus bewys in die lig van Britse planne om Natal te annekseer. Hy het die protesmanifes wat die Boere op 21 Februarie 1842 by Pietermaritzburg geteken het, opgestel en hy was ook self 'n ondertekenaar. Dit het sy reputasie onder die Britte gevestig.

Boshoff was nog in die Natalse regeringsdiens toe hy as president van die Oranje-Vrystaat gekies is. Hy het met 'n groot meerderheid bo drie ander kandidate, waaronder J.J. Venter en A. du Toit, gewen.

Gedurende sy termyn het Boshoff die hoeksteen van Grey-kollege in Bloemfontein op 13 Oktober 1856 gelê.

Politiek in die Oranje-Vrystaat was op daardie stadium nog baie lewendig en persoonlik in die 1850's en daar was gereeld konflik tussen die Volksraad en die Staatspresident. Op 25 Februarie 1858 het Boshoff sy bedanking ingedien wat op 15 Maart 1858 in effek sou tree. Dit was as gevolg van 'n dispuut oor die volgorde van die vergaderings van die Volksraad. Die Volksraad het die bedanking aanvaar, maar was nie gelukkig daaroor nie. Boshoff het sy bedanking teruggetrek na samesprekings maar dit het die bedanking van sommige lede van die Volksraad tot gevolg gehad, waarvan die voorsitter een was.

Vroeg in 1858 het die spanning op die grens met die Basotho-gebied hoog geloop en oorlog en onafwendbaar gelyk. Die staatsfinansies was op daardie tydstip baie sleg en Boshoff het baie moeite ervaar om die verdediging te organiseer en wapens te koop. Met die aankoop van vyftig gewere teen £6 stuk het hy 'n vertraging in betaling vir ses maande aangevra. Bystand van die Transvaal en die Kaapkolonie het nie belowend gelyk nie en die regering van die Oranje-Vrystaat het vir Goewerneur Grey gevra om as bemiddelaar tussen die Basotho en die Oranje-Vrystaat op te tree. Dit het in Augustus en September 1858 verval en het uitgeloop op die Verdrag van Aliwal-Noord op 29 September 1858. Daarin is die jurisdiksie van die Oranje-Vrystaat en die Basotholand vir die eerste keer vasgelê saam met sekere wetlike voorskrifte. Intussen was daar oproepe dat die Oranje-Vrystaat met die Zuid-Afrikaansche Republiek moes saamsmelt. Hierdie oproepe het in Mei 1857 byna op 'n burgeroorlog tussen die twee buurstate uitgeloop.

In die oorlog teen die Basotho's, wat in 1858 verklaar is, het die Vrystaatse kommando's aanvanklik groot suksesse behaal, maar hulle kom dit op die lange duur nie volhou nie. Die Vrystaters het uiteindelik groot veeverliese gely en die Vrystaat is militêr so deur die oorlog uitgeput dat hy nie in staat was om verder met die Basotho's af te reken nie. Daar moes dus dringend ander planne beraam word.

Een uitweg was om die ondersteuning van Transvaal te soek. Pretorius was daartoe bereid maar alleen op die voorwaarde dat die twee republieke dan met mekaar moes verenig. Goewerneur Grey van die Kaapkolonie het egter 'n stokkie daarvoor gesteek en het self probeer om vereniging van die Oranje-Vrystaat met die Kaapkolonie te bewerkstellig. Die Vrystaatse Volksraad was ten gunste daarvan, maar die Britse regering wou dit nie toelaat nie.

In 1860 is M.W. Pretorius as nuwe president gekies en die twee republieke was vir 'n kort rukkie verenig onder een staatshoof. Die eksperiment het misluk met Pretorius wat eers as president van Transvaal bedank het en nie sy termyn as president van die Oranje-Vrystaat voltooi het nie. Vir die nuwe verkiesing in 1963 is Boshoff as een van die kandidate benoem maar uiteindelik is J.H. Brand deur die Volksraad aangewys as die enigste kandidaat.

Boshoff het sy politieke loopbaan in Natal voortgesit as lid van die Wetgewende Vergadering van die Kliprivier-distrik (1866). Hy is op 24 April 1881 in Weston, Pietermaritzburg, oorlede en is begrawe in die Voortrekkerbegraafplaas in Pietermaritzburg. Toe die nuus van Boshoff se sterfte Bloemfontein bereik het, het die Volksraad 'n voorstel deurgevoer wat Boshoff vir sy dienste tot die Oranje-Vrystaat bedank het.

Die dorp Boshof in die Vrystaat is na hom vernoem.


</doc>
<doc id="45328" url="https://af.wikipedia.org/wiki?curid=45328" title="VfL Bückeburg">
VfL Bückeburg

Die klub is 1912 gestig as 'n sokkerklub. Gedurende die laat 1930’s het die klub sy beste jare beleef. 'n Militêre kaserne wat in 1867 in Bückeburg opgerig is genaamd "Westfälische Jägerbataillon Nr. 7", is deur die Nazi‘s uitgebrei en ’n groot militêre opleidingskamp het ’n invloei van spelers tot gevolg gehad. Die klub se naam het verander na "Militär SV Jäger 7 Bückeburg" en in 1938 het die klub sy grootste prestasie behaal deur na die Gauliga Neder-Sakse op die hoogste vlak van die Duitse sokkerstruktuur te promoveer. Die klub het heel skaflik gevaar en 4de geëindig na die 1938/39-seisoen, maar weens die uitbreek van die Tweede Wêreldoorlog in 1939 was alle militêre klubs verplig om aan die einde van die seisoen uit die liga te onttrek. Die klub het wel aan die einde van die seisoen 'n vriendskaplike wedstryd teen FC Schalke 04, destyds die Duitse sokkerkampioen, met 4-2 gewen voor 12 000 toeskouers.

Na die Tweede Wêreldoorlog kon die klub nie weer dieselfde hoogtes bereik nie, maar daar is gedurende die 1950’s vir 'n paar seisoene op die tweede vlak in die "Amateur-oberliga" meegeding.

Die klub het in 1989 die hoofrondte van die DFB-Pokal gehaal, waar daar in die eerste rondte met 2-0 teen Eintracht Brunswyk vasgeval is.



</doc>
<doc id="45329" url="https://af.wikipedia.org/wiki?curid=45329" title="Bückeburg">
Bückeburg

Bückeburg is 'n stad in die noord-weste van Duitsland in die deelstaat Nedersakse. Die stad het 'n bevolking van 20 407 in 2011 gehad.


</doc>
<doc id="45335" url="https://af.wikipedia.org/wiki?curid=45335" title="Lyfkrieket-reeks">
Lyfkrieket-reeks

Die naam Lyfkrieket-reeks (Engels: Bodyline series) is aan die 1932-33 krieket-reeks tussen Engeland en Australië gegee omdat die Engelse boulers 'n gevaarlike (en onsportiewe) boulmetode teen die Australiërs ingespan het.


</doc>
<doc id="45337" url="https://af.wikipedia.org/wiki?curid=45337" title="Jacobus Groenendaal">
Jacobus Groenendaal

Jacobus Groenendaal (Heerewaarden, Nederland, 1 November 1805 – Fauresmith, Oranje-Vrystaat, 27 November 1860) was 'n Suid-Afrikaanse politikus van Nederlandse herkoms, lid van die Volksraad van die Oranje-Vrystaat, die republiek se eerste Tesourier-generaal en Staatsekretaris tussen 1854 en 1855 en weer in 1856.

Groenendaal was een van baie Nederlandse immigrante wat hulle in die vroeë negentiende eeu in Suid-Afrika gevestig het. Hy was 'n onderwyser van beroep maar het vinnig 'n invloedryke politikus geword, aanvanklik in die onderhandelinge oor die stigting van die Oranje-Vrystaat en daarna as parlementariër en staatsamptenaar. Sy politieke loopbaan is gehinder deur siekte en verskille in opinie met Staatspresident Boshoff en is uiteindelik kortgeknip deur sy vroeë dood.

Groenendaal het 'n belangrike politieke erfenis agtergelaat in die opstelling van die grondwet van die Oranje-Vrystaat waarin hy 'n belangrike rol gespeel het.

Groenendaal is in Heerewaarden in Nederland gebore as die seun van 'n boer in die distrik. Hy is opgelei as onderwyser en het in die laat 1840's by 'n laerskool in Amersfoort gewerk. Verskeie artikels is in 1848 en 1849 deur professor U.G. Lauts geskryf oor die verhouding tussen Nederland en die suidpunt van Afrika en die behoefte wat die Afrikaners gehad het aan veral Nederlandse bystand in opvoeding en openbare administrasie. Dit het Groenendaal geïnspireer om met Lauts in verbinding te tree. Op aanbeveling van Lauts het Groenendaal op 49-jarige leeftyd (en steeds ongetroud) na suidelike Afrika geëmigreer in 1849. Na sy aankoms in Kaapstad saam met verskeie ander migrante, het Groenendaal na die Oranjerivier-Soewereiniteit vertrek. Daar het hy homself in Februarie 1850 as onderwyser (deur die staat aangestel) in Rietvallei in Sannah's Poort (nou Fauresmith) gevestig.

In die daaropvolgende jare het Groenendaal Nederlandse migrasie na Suid-Afrika sterk aangemoedig en het hy selfs op eie onkoste migrante na die Oranjerivier-Soewereiniteit gebring. Groenendaal is in hierdie onderneming deur Lauts bygestaan en hulle het hul 'sake' voortgesit selfs na die onafhanklikheid van die Oranje-Vrystaat. Toe omstandighede vir migrasie versleg het is die twee egter gekritiseer vir hul aksies.

Die inwoners van Sannah's Poort het Groenendaal aangewys as hul verteenwoordiger by die konferensie in Bloemfontein op 5 September 1853 waar 'n moontlike politiese onafhanklikheid van die Oranjerivier-Soewereiniteit vir die eerste maal bespreek is. Gedurende die onderhandelinge het die afgevaardigdes hom aangewys as 'n lid van die Raad van Verteenwoordigers waar hy die taak gehad het om die onderhandelinge oor die finale oorname van soewereiniteit moes afhandel. Dit het uitgeloop in die Bloemfontein-konfensie.

As 'n lid van die Volksraad was Groenendaal en sy medelid, J.M. Orpen, 'n Ier, die oorheersende magte agter die opstelling van die grondwet. Na die totstandkoming van die Oranje-Vrystaat is Groenendaal aangewys as die eerste Staatsekretaris (die titel is gou verander na Regeringsekretaris. Hy is ook aangestel as die staat se Tesourier-generaal. In April 1854 het hy vir 'n kort rukkie waargeneem as Staatspresident vir J.P. Hoffman.

Groenendaal en Staatspresident Hoffman het goed klaargekom en hulle het 'n standvastige politiese en administratiewe basis vir die nuwe staat op die been gebring. Beide Hoffman en sy staatsekretaris, Jacobus Groenendaal, was kreupel. Die regering van Hoffman het dus in die volksmond die bynaam "die kreupel regering" gehad, maar dit het gelukking nie verwys na die ware stand van regeringsake nie.

Groenendaal het aangebly in sy ampte nadat Hoffman gevra is om te bedank weens die 'buskruit-insident'. Sy verhouding met die nuwe Staatspresident, J.N. Boshoff, was egter baie minder hartlik as met Hoffman. Een rede hiervoor was die chaotiese stand van sake by die Tesourie waarvoor Groenendaal verantwoordelik was en wat Boshoff fel gekritiseer het.

Weens swak gesondheid (eers koorsigheid en daarna 'n ernstige kwaal van sy been) het Groenendaal gedwing om vir etlike maande in 1855-1856 met verlof te gaan. Staatspresident Boshoff het die geleentheid gebruik om aan die Volksraad voor te stel om Groenendaal as Tesouries-generaal te bedank. In Januarie 1856 is Groenendaal gedwing om te bedank as Regeringsekretaris. Sy bedanking is gevolg deur 'n tyd waarin Groenendaal hom uit die politiek onttrek het behalwe vir die politieke debat waarin hy, deur middel van briewe in die koerant, betrokke geraak het. In hierdie briewe het hy Boshoff se beleide met betrekking tot grondspekulasie gekritiseer. Alhoewel Groenendaal nie self 'n magtige figuur was nie het hy steeds bondgenote in die Volksraad gehad. Op dié manier is hy aangewys as 'n lid van die kommissie wat moes toesig hou oor die staatsbegroting vir 1858. Daarvan het Boshoff nie gehou nie.

In November 1858 is Groenendaal tot die Volksraad herkies vir die kiesafdeling Midden-Rietrivier en Grootrivier in Sannah's Poort. Hierdie keer het hy homself egter aan Boshoff se kant bevin teen 'n merderheid in die Volksraad in die debat oor die vereniging van die Oranje-Vrystaat en die Zuid-Afrikaansche Republiek. Groenendaal, Boshoff en Staatsprokureur H.A.L. Hamelberg was elkeen eerder ten gunste van 'n federasie met die Kaapkolonie.

Groenendaal het homself gebesig met die stigting van die staat in sy basiese struktuur asook in die staatsapparaat en die bybehore soos 'n wapenskild en 'n vlag. Terselfdertyd het hy internasionale erkenning vir die staat bepleit, veral van Nederland. 'n Staatsdrukker is op die been gebrin om die invloed van die Britse drukpers en koerante in die Oranje-Vrystaat teen te staan. In 'n sekere sin was Groenendaal 'n stamvader van Afrikaner-nasionalisme. Hy was tot sy dood 'n aktiewe lid van die Volksraad.

Groenendaal het laat in sy lewe eers getrou met die weduwee van P.W. van der Merwe, ene Johanna Antoinet Helderman in 1858. Hy is op 27 November 1860 in sy huis in Fauresmith op 55-jarige ouderdom oorlede.



</br >


</doc>
<doc id="45338" url="https://af.wikipedia.org/wiki?curid=45338" title="FC Eintracht Norderstedt">
FC Eintracht Norderstedt

Die klub is se eerste voorganger was "SV Eintracht Garstedt", wat op 2 November 1945, net na die Tweede Wêreldoorlog, opgerig is. In 1970 is die stad Norderstedt gestig met die samevoeging van verskeie dorpe en voorstede, onder meer Garstedt. "1. SC Norderstedt" is op 1 Julie 1972 gestig en SV Eintracht Garstedt is by die klub ingelyf. Teen die einde van 2003 het 1. SC Norderstedt se sokkerafdeling ontbind. Die sokkerspelers het toe 'n nuwe klub op die been gebring genaamd "FC Eintracht Norderstedt".

Die klub het sy beste jare gedurende die 1980’s en 1990’s gehad, toe daar op die derde vlak in die "Amateur oberliga" en Regionalliga meegeding is. In 1993 het die klub verrassend die uitspeelwedstryde om promosie na die 2. Bundesliga gehaal, maar was onsuksesvol.



</doc>
<doc id="45340" url="https://af.wikipedia.org/wiki?curid=45340" title="Esaias Reynier Snijman">
Esaias Reynier Snijman

Esaias Reynier Snijman, ook wel "E.R. Snijman", was 'n Suid-Afrikaanse politikus en staatsman. Hy was 'n lid en voorsitter (1858) van die Volksraad van die Oranje-Vrystaat, lid van die Saamgestelde Kommissue vir die Bestuur van die Regering in 1855 en het gedien as Waarnemende Staatspresident in 1859.


</doc>
<doc id="45342" url="https://af.wikipedia.org/wiki?curid=45342" title="Flensburg 08">
Flensburg 08

Die klub is op 15 April 1908 in die restaurant “Kaiserhof” gestig as "Flensburger Fußball-Club von 1908". In 1925 is daar met "Sportfreunde Verein Deutscher Geher Flensburg" saamgesmelt om "SV Eintracht Flensburg" te vorm. In 1935 was daar 'n verdere samesmelting met "VfL Nordmark Flensburg" om die huidige klub tot stand te bring.

Die klub het sy grootste prestasie in 1957 behaal toe hy die Sleeswyk-Holstein uitklopbeker gewen het. Ongelukkig het die oorwinning nog nie in daardie jare outomaties toegang tot die hoofrondtes van die DFB-Pokal gegee nie.



</doc>
<doc id="45343" url="https://af.wikipedia.org/wiki?curid=45343" title="Joseph Poelaert">
Joseph Poelaert

Joseph Poelaert (* 21 Maart 1817 in Brussel; † 3 November 1879 in Brussel) was 'n Belgiese argitek en offisier van die "Ordre de Léopold" "(Leopoldsorde)".

Poelaert het groot waardering by koning Leopold I van België (1831-1865) geniet en 'n aantal beduidende Brusselse bouprojekte aangepak, waaronder die Sint-Katharinakerk "(église Saint-Catherine)", die Koninklike Kerk te Laeken "(église royale de Laeken)", die Kongressuil "(colonne du Congrès)", die heropbou van die Muntskouburg "(Théâtre de la Monnaie)" ná 'n brand en die Justisiepaleis "(Palais de Justice)", die belangrikste geregsgebou in Brussel.

Poelaert se werk is veral deur die laer klasse gering geskat - talle bewoners van die werkersbuurt Marollen is deur die polisie uit hul huise verdryf om plek te maak vir die oprigting van die Justisiepaleis, sy beduidendste projek. Poelaert is nog gedurende die boutyd aan breinkongestie oorlede - vier jaar voor die voltooiing van die Justisiepaleis. Geeneen van sy bouplanne het bewaar gebly nie.

Joseph Poelaert is in 'n welvarende en kunssinnige Brusselse gesin gebore.

Sy vader Philippe Poelaert (1790-1875), 'n oudstudent in argitektuur van Jean-Alexandre Werry (1773-1847) by die Koninklike Akademie van Skone Kunste "(Académie Royale des Beaux-Arts)", waar hy in 1808 die tweede prys gewen het, word onder die beduidendste Belgiese argitekte en entrepreneurs van sy tyd gereken. Hy was - as welvarende belastingbetaler - volgens die destydse sensus-stemreg stemgeregtig en het tydens die Nederlandse bewind as "regent" ('n bestuurder of lid van die stadsadministrasie) van die stad Halle gefungeer. As 'n gegoede man het hy daarvan gehou om skrywers en kunstenaars na sy huis te nooi.

Sy grootvader Joseph Poelaert (1748-1824), meester-messelaar en beduidende boumeester van sy tyd, het op 8 April 1782 'n Brusselse burger geword.

Joseph Poelaert het sy kinder- en puberteitsjare in die groot en indrukwekkende privaathotel deurgebring wat deur sy vader in 1824 in Lakenstraat (tans huisnommer 76) opgerig is. Hul buurman was die bekende argitek Henri Partoes (tans huisnommer 78).

Sy grootvader van moederskant, Pierre-Joseph Stas, het 'n leidende funksie in die tinsmedegilde beklee en het daarnaas onder die ou bewind as "octovir" (een van ag voorsitters) van die lakenmakers- of drapeniersgilde gefungeer.

Joseph Poelaert was getroud met Léonie Toussaint (1840-1912), 'n suster van die skilder Toussaint, by wie hy 'n dogter, Marguerite Poelaert (1860-1917), gehad het. Sy het met Maurice Pauwels (1861-1912) getrou wat later in 'n tragiese hysbakongeluk gesterf het. Ook hul dogter Marthe Pauwels het tragies aan vergiftiging gesterf nadat sy in Napels seekos genuttig het. Met haar is die laaste regstreekse nakomeling van Joseph Poelaert oorlede.

Joseph Poelaert het twee broers gehad, die beeldhouer Victor Poelaert (1820-1859) en die advokaat Constant Poelaert (1827-1898). Constant se dogter Berthe het met die advokaat Charles Janssen, 'n seun van baron Emmanuel Janssen (1879-1955), stigter van die bank "Société Générale de Belgique", in huwelik getree.

Joseph Poelaert se enigste suster, Hortense Poelaert (1815-1900), wat met Eugène van Dievoet (1804-1858) getrou het. Eugène het uit een van Brussel se leidende sewe geslagte gekom, die Sweerts, en was 'n nakomeling van die beeldhouer Peter van Dievoet (1661-1729), een van die skeppers van Brussel se Groot Markplein, asook van Philippe van Dievoet, genoem Vandive (1654-1738), die befaamde Paryse goudsmid en raadgewer van koning Lodewyk XIV van Frankryk.

Eugène was die broer van Auguste van Dievoet, 'n advokaat by die Belgiese "Cour de Cassation" (Appélhof) en bekende regshistorikus, en die oom van Jules van Dievoet (1844-1917), advokaat by die Belgiese Appélhof en eggenoot van Marguerite Anspach (1852-1934), dogter van die Brusselse "bourgmestre" (burgemeester) Jules Anspach (1829-1879).

Die Poelaerts het daarnaas ook familiebande met Suid-Afrika: Eugène van Dievoet en Hortense Poelaert is die grootouers van die argitek Henri van Dievoet, die Art Nouveau-kunsskilder en versierder Gabriel van Dievoet en van Louise van Dievoet, die eggenote van die Vicomte d'Orthez. Hul nakomelinge woon in Constantia, Wes-Kaap.



</doc>
<doc id="45344" url="https://af.wikipedia.org/wiki?curid=45344" title="Urban Dictionary">
Urban Dictionary

Urban Dictionary is ’n webaangedrewe woordeboek van sleurtaalwoorde en –sinsnedes. Vanaf 2009 spog hierdie webwerf met oor die 4 miljoen omskrywings op sy kerfstok. Inskrywings word deur vrywillige bewerkers reguleer en word volgens waarde deur besoekers beoordeel.

Anita Hamilton, van die "Time"-tydskrif, het Urban Dictionary by haar ‘50 beste webruimtes van 2008’-lysie gevoeg. 

Die webruimte is in 1999 deur Aaron Peckham, van die California Polytechnic State University, gestig.

Een van die eerste definisies op die blad is "the man", wat verwys na, "the head of the establishment put in place to 'bring us down'." 

Die definisies op Urban Dictionary het te make met sleng- of subkultuurwoorde, -sinsnedes en –verskynsels wat nie in algemene woordeboeke opgeteken is nie. Die meeste woorde het verskeie omskrywings, gebruiksvoorbeelde en merkers. 

Rassistiese, homofobiese of seksistiese terme is aanvaarbaar, solank dit slegs die gebruik van hierdie sleurtaal uitspel en nie op sigself lasterend is nie.

Die webruimte se riglyne doen aan die hand dat definisies wat persoonlike verwysings, nie-kalkligpersone, onsin, reklame, omskrywings van seksuele geweld, sowel as grappe wat op lede van die webwerf gemik word, insluit, vermy behoort te word.

Gehalte word demokraties op twee vlakke gehandhaaf. Eerstens stem geregistreerde verbruikers om sodoende nuwe definisies te aanvaar of te verwerp. Omskrywings verskyn in die woordeboek na dit ’n voldoende gelykheid van “aanvaar” of “verwerp” stemme verwerf het.

Tweedens kan woordbepalings wat alreeds in die woordeboek vervat is deur enige besoeker “op” of “af” gestem word. Die definisies verskyn in dalende volgorde, na gelang van die hoeveelheid stemme wat toegeken is.

Vanaf April 2009 het Urban Dictionary oor die 4 miljoen woordbepalings sterk gestaan, met ’n gemiddeld van 2 000 wat daagliks opgelaai word. Die webwerf word deur ongeveer 5 miljoen afsonderlike besoekers maandeliks besoek, met 80% van die gebruikers wat jonger as 25 is. Urban Dictionary se Alexa-waardeskatting is 653, met ’n 291-waarde in die Verenigde State, sowel as 18 881 webtuistes wat daaraan gekoppel is. 




</doc>
<doc id="45345" url="https://af.wikipedia.org/wiki?curid=45345" title="Nagwolf">
Nagwolf

’n Nagwolf, naguil of nagloper is die benaming wat aan ’n persoon toegeskryf word wat die neiging het om tot laat in die aand wakker te bly. ’n Woord-eweknie vir hierdie omskrywing is "aandmens".

Die benaming kan aan die hoofsaaklik nagtelike gewoontes van die wolf of uil toegeskryf word. Gewoonlik bly mense wat nagwolwe is tot ná middernag wakker, terwyl hulle in uiterste gevalle tot net voor of ná sonsopkoms aan die gang bly. Naguile het die neiging om die meeste bedrywig of werklustig te voel voordat hulle gaan slaap in die aand.
Party nagwolwe het ’n voorkeur of neiging om tot laat wakker te bly, of om nagskof te werk. Naguile wat dagskof onderneem, het dikwels die moeilikheid om betyds by hul werk op te daag. Sommige nagwolwe wat dit bitter moeilik vind om by die normale slaap- en opstaanpatrone aan te pas, kan aan die ,uitgestelde slaapfasesindroom” ly.

Die teenoorgestelde van ’n naguil is ’n vroegopstaner, wie geneig is om teen ’n sekere tyd, wat gewoonlik as ‘vroeg’ bestempel word, te gaan slaap, sowel as om vroeg uit die vere te wees.
In etlike lande word vroegopstaners as “A-mense” bestempel, terwyl nagwolwe “B-mense” genoem word. Navorsers gebruik gewoonlik die terme ‘morningness’ (oggendheid) en ‘eveningness’ (aandheid). 

Gesprekvoering en navorsing rakende die voorkoms van oggend, aand, middelmatige of gemiddelde chronotipe persone, maak van verskeie maatstawwe gebruik en kom tot verskillende gevolgtrekkings. Party vra wanneer die persone gaan slaap en wakker word; ander vra weer watter tydgleuwe die persone sou verkies het.
’n Opname van oor die 400 volwassenes het getoon dat 15% vroegopstaners, 25% naguile en 60% middelbaar is. 


</doc>
<doc id="45348" url="https://af.wikipedia.org/wiki?curid=45348" title="Christoffel I van Denemarke">
Christoffel I van Denemarke

Christoffel I (1219 – 29 Mei 1259) was van 1252 tot 1259 koning van Denemarke. Hy was die seun van Waldemar II en sy tweede vrou, Berengária van Portugal, en die broer van Abel en Erik IV.

Abel is op 29 Junie 1252 op 33-jarige ouderdom vermoor. In dié stadium is sy seun Waldemar deur die aartsbiskop van Keulen as gyselaar gehou en Christoffel is as koning gekies. Hy is op Kersdag 1252 gekroon.

Christoffel het probeer om Erik IV as heilige te laat verklaar en het Abel van die moord beskuldig. As die pous dit sou erken, sou die moord Abel se seuns van die troonopvolging uitsluit en die kroon vir Christoffel se seuns verseker. Hy het egter nie daarin geslaag nie.

Die koning het tydens die grootste deel van sy bewind teen sy vyande geveg. Deur Abel se seun, Waldemar, toe te laat om die Hertog van Suid-Jutland te word, het hy ’n burgeroorlog voorkom, maar die teiken van sameswering en verraad geword. Christoffel het ook vasgesit met die nuwe Aartsbiskop van Lund, Jacob Erlandsen, wat nou verbind was met Abel se familie. Hy het geweier om belasting te betaal en kleinboere verbied om militêre diens te doen. Hy het die koning ook uit die kerk geban om te wys hy is onversetlik. Hy het verder geweier om Christoffel se seun as troonopvolger te erken en enige biskop wat hom as koning kroon, met die ban gedreig.

Chritoffel het die biskop deur sy eie seun laat gevange neem en in die tronk gegooi. Toe hertog Waldemar sterf, het Christoffel dié se broer, Erik, probeer verhoed om sy plek in te neem. Waldemar se weduwee het toe ’n paar grawe van Noord-Duitsland oorreed om te rebelleer. In die verwarring het Christoffel na Suid-Jutland gevlug en by ’n biskop gebly. Hy is "onverwags" dood nadat hy Nagmaal gebruik het. Hy is vermoedelik vergiftigde Nagmaalwyn gegee oor sy slegte behandeling van biskop Erlendsen en sy onderdrukking van die kerk. Sy bondgenote het hom daarna "Krist-Offer" ("Christus se offer") genoem.

Christoffel het in 1248 getrou met Margaret Sambiria van Kassuben in Pommere, en hulle het minstens drie kinders gehad:

Volgens sommige bronne het die egpaar nog twee seuns, Niels en Waldemar, gehad wat jonk dood is.


</doc>
<doc id="45350" url="https://af.wikipedia.org/wiki?curid=45350" title="Erik V van Denemarke">
Erik V van Denemarke

Erik V (1249 – 22 November 1286) was van 1259 tot 1286 koning van Denemarke. Hy was die seun van Christoffel I en sy vrou, Margaret Sambiria.

Tot 1264 het hy onder die beskerming van sy ma regeer. Tussen 1261 en 1262 was hy ’n gevangene in Holstein ná ’n militêre neerlaag. Daarna het hy in Brandenburg opgegroei.

Toe sy pa, Christoffel I, vermoor is, was Erik te jonk om self te regeer en die Deense hof het sy ma, koningin Margaret, as regent aangestel. Sy was ’n intelligente en bekwame vrou. Sy moes dadelik teen twee vyande veg om haar seun op die troon te hou: aartsbiskop Jacob Erlandsen, wat die biskop wat Erik gekroon het, uit die kerk geban het, en hertog Waldemar van Suid-Jutland.

Nadat sy deur hoof Jarimar II van Rügen in Seeland verslaan is, het hertog Waldemar geglo sy is swak en het hy teen haar gerebelleer. Sy het na Jutland opgeruk en hom verslaan. Terwyl hy met haar oor ’n ooreenkoms onderhandel het, het hy en sy bondgenote in Noord-Duitsland haar aangeval en verslaan. Sy en haar seun Erik is gevange geneem en moes van alle koninklike eiendom in Suid-Jutland afstand doen voor hulle bevry is.

Margaret het aartsbiskop Erlandsen uit die tronk vrygelaat en gedink hy sou dankbaar wees, maar hy het ’n interdiksie teen die hele Denemarke uitgevaardig in ’n poging om die koningin en haar seun van die troon te dwing. In 1263 het Margaret aan pous Urban IV geskryf en hom gevra om tussenbeide te tree. Hy het ingestem en die voorwaardes van die troonopvolging verander om vroue toe te laat om die troon te bestyg. Dit sou een van Erik se susters in staat stel om koningin te word indien hy iets sou oorkom, want hy het nie kinders gehad nie. Dit het egter nooit gebeur nie, want Erik het later seuns gehad en hy is deur een van hulle, Eric Menved, opgevolg.

As ’n volwasse heerser het Erik probeer om sy mag op die kerk en die adel af te dwing. Met die hulp van die pous het hy sy konflik met die kerk opgelos, maar teen 1282 het hy die adel so te na gekom dat hy gedwing is om ’n handves soortgelyk aan die Magna Carta te aanvaar waarin sy mag beperk en die regte van die adel beskerm is.

Erik het ’n slegte reputasie gehad. Hy het nooit sy beloftes nagekom nie en het aangelê by vroue en meisies van enige ouderdom. Sy onvermoë om homself te beheer het eindelik tot sy dood gelei.

Volgens legendes het verskeie adellikes gesweer hulle sou die koning vermoor oor persoonlike aanvalle en beleidsrigtings waarvan hulle nie gehou het nie. Hulle het Rane Jonsen, een van die koning se metgeselle, betaal om hulle op die hoogte van die koning se bewegings te hou. In November 1286 was die koning in Noord-Jutland op ’n jagtog en hy en sy geselskap kon nie die pad terug na die koning se plaas kry nie. Rane het voorgestel hulle oornag op die dorp Finderup. Die adellikes is ingelig oor die situasie en toe almal slaap, het hulle, vermom as monnike, die koning doodgesteek en –gekap. Sy bebloede lyk is die volgende oggend gevind.
Met sy dood het die bepalings van die 1282-handves verval, aangesien die volgende koning nie daartoe verbind was nie.

Erik het op 11 November 1273 met Agnes van Brandenburg getrou. Hulle het sewe kinders gehad:


</doc>
<doc id="45352" url="https://af.wikipedia.org/wiki?curid=45352" title="Erik VI van Denemarke">
Erik VI van Denemarke

Erik VI of Erik Menved (1274 – 13 November 1319) was van 1286 tot 1319 koning van Denemarke. Hy was die seun van Erik V en Agnes van Brandenburg. Hy het in 1286 op 12-jarige ouderdom koning geword nadat sy pa vermoor is. Sy ma het tot in 1294 namens hom regeer.

Eric Menved se bewind was ’n sentrale tyd tydens die “Tydperk van Agteruitgang" in Denemarke (van 1241 tot 1340). Sy vroeë bewind – onder sy ma en haar Duitse familie – is beïnvloed deur onrus weens die moord op sy pa.

Die eerste daad van die nuwe regering was ’n moordverhoor. ’n Groep adellikes is binne ’n dag skuldig bevind. Daar is op hul eiendom beslag gelê en hulle is uit Denemarke verban. Selfs die pous het betrokke geraak en die skuldiges uit die kerk geban.

Die vonnis was twyfelagtig. Daar kon nie bewys word dat een van die beskuldigdes in die omgewing van die moord was nie. Hulle is nie toegelaat om onskuldig te pleit nie en ondanks die onduidelike omstandighede rondom die moord het die jurie binne ’n dag hul uitspraak gelewer. Dit is ook onduidelik wat die betrokkenes sou bereik het deur die koning te vermoor.

Een van die beskuldigdes, Stig Andersen Hvide, het ’n seerower aan die kus van Noorweë geword. Geen kusdorp of skip was vir ’n lang tyd veilig nie. Andersen se aktiwiteite was die begin van vier dekades van konflik en oorlog tussen die Nordiese koninkryke.

In dié tyd is Jens Grand gekies as nuwe Aartsbiskop van Lund. Hy het die bannelinge gesteun, vir hulle grond gegee en hom openlik uitgespreek teen die koning en sy broer. Die koning het gelas dat biskop Jens gearresteer word. Hy is in kettings na ’n tronk geneem, waar hy in haglike omstandighede gevange gehou is. Ná twee jaar het hy ontsnap en na Rome gevlug waar hy sy saak aan die pous gestel het. Die pous het die koning dadelik uit die kerk geban en ’n interdiksie teen die hele Denemarke uitgevaardig tot die land 49 000 silwer mark aan die biskop betaal het.

Denemarke kon of wou nie so ’n groot bedrag bymekaarmaak nie en het vier jaar onder die interdiksie gely. In 1302 het koning Erik aan die pous geskryf en om genade gevra. Hy het hom daarna in die openbaar verneder. Die boete is met 80% verminder, die interdiksie is afgeskaf en aartsbiskop Jens is na ’n ander plek gestuur waar hy uit Erik se hare sou bly.

Erik was dol oor ridderspele en het groot bedrae uit die skatkis gebruik vir sy vermaak. Op een van dié toernooie het die koning vir ’n maand se wyn en bier betaal vir enigiemand wat wou drink. Hy het ook vir die versorging van al die perde betaal. Hy het nuwe en ongewone belastings ingestel om vir sy uitgawes te betaal. Toe dit nie genoeg was nie, het hy groot bedrae van Duitse adellikes geleen en selfs dele van Denemarke verpand. Hy het verskeie ekspedisies na Duitsland gestuur om nuwe grondgebied in te palm om Denemarke se posisie as ’n groot Skandinawiese moondheid te herstel.

In 1312 het ’n groot hongersnood Denemarke getref en toe die koning dieselfde belasting as tevore eis, het die boere in Seeland gerebelleer. Erik het die opstand wreed onderdruk en honderde boere buite Kopenhagen laat hang. Die volgende jaar het die boere en adellikes weer gerebelleer. Mense wat nie die rebelle wou help nie, is in hul eie huise opgehang. Erik het die rebellie dié keer onderdruk met huursoldate van Duitsland. Die adellikes wat betrokke was, is verban en hul eiendom gekonfiskeer.

In 1313 het Erik al die koninkryk se eiendom in Suid-Jutland aan die hertog verkoop. Van 1315 tot 1317 het die oes weer misluk. Daar was niks om te belas nie en die skatkis was leeg. Erik moes nog dele van Denemarke afstaan en toe hy in 1319 dood is nadat hy al 14 sy kinders oorleef het, was Denemarke bankrot.

Erik het in Junie 1296 getrou met Ingeborg Magnusdotter van Swede. Sy het agt seuns gehad wat jonk dood is, sowel as ses miskrame, onder andere:


</doc>
<doc id="45353" url="https://af.wikipedia.org/wiki?curid=45353" title="Tegel">
Tegel

Tegel is 'n stadsdeel in die administratiewe distrik Reinickendorf van Berlyn. Dit staan veral bekend vanweë die internasionale lughawe "Otto Lilienthal (Berlin-Tegel)" en die "Justizvollzugsanstalt Tegel", een van die oudste en grootste gevangenisse in Duitsland.

Die stadsdeel is met sy Tegelmeer "(Tegeler See)" en die "Greenwichpromenade" (wat na Reinickendorf se Engelse susterstad Greenwich vernoem is) 'n gewilde ontspanningsgebied in die noorde van die Duitse hoofstad. Die "Greenwichpromenade" is die beginpunt van rondvaarte in die mere en binnewaters van Berlyn.

Die bekendste argitektoniese besienswaardighede is die kasteel "Schloss Tegel (Humboldt-Schloss)" met sy park, die ou dorpskerk van Alt-Tegel en die "Borsigwerke", 'n uitgestrekte voormalige fabrieksterrein met die Borsig-toring. Vir die internasionale argitektoniese tentoonstelling "Internationale Bauausstellung 1984-1987" is die nuwe Tegel-hawe by die voormalige nywerheidshawe gebou. Hier het die nuwe Humboldt-biblioteek en woonstelprojekte van verskeie internasionale argitekte ontstaan. Die "Dicke Marie" in Tegel word as Berlyn se oudste boom beskou.

Op die skiereiland Reiherwerder aan die wesoewer van die Tegelmeer is naas die Villa Borsig, die vroeëre woonhuis van 'n bekende plaaslike nyweraarsgesin, ook die gastehuis van die Duitse federale regering en die "Akademie Auswärtiger Dienst", 'n opleidingsentrum vir Duitse en buitelandse diplomate, geleë.

Net soos ander dorpe in die huidige Berlynse administratiewe distrik Reinickendorf is Tegel gedurende die Middeleeuse Duitse Ooskolonisasie omstreeks 1230 deur setlaars gestig. Navorsers neem aan dat vlakby die Tegelmeer 'n ouer Slawiese nedersetting geleë was.

Die naam "Tegel" dui moontlik op Nederlandse setlaars - in Nederlands-Limburg (wat destyds deel van die Heilige Romeinse Ryk uitgemaak het) bestaan daar 'n dorp naby Venlo met die naam "Tegelen". Volgens historiese dokumente is die dorp Tegel in 1361 aan die Spandause Benediktyne-vroueklooster verkoop en later met die parogie Dalldorf (Wittenau) verenig.

Ná die ontbinding van die klooster tydens die Reformasie het Tegel in 1558 'n besitting van die Keurvors van Brandenburg geword en is in 1701 aan die Pruisiese koning oorgedra. Tussen 1850 en 1920 het Tegel as 'n selfstandige landelike nedersetting bestaan wat in administratiewe opsig deel uitgemaak het van die landdistrik Niederbarnim, die administratiewe distrik Potsdam en die Pruisiese provinsie Brandenburg.

Op 1 Oktober 1920 is Tegel ingevolge administratiewe hervormings by Groot-Berlyn ingesluit en vorm sedertdien 'n stadsdeel van die Berlynse administratiewe distrik Reinickendorf. Die Sowjet-leër het Tegel op 23 April 1945 ingeneem. Vanaf Augustus 1945 tot en met 1990 het Tegel deel uitgemaak van die Franse sektor van (Wes-)Berlyn.

Bronliteratuur - geskiedenis



</doc>
<doc id="45354" url="https://af.wikipedia.org/wiki?curid=45354" title="Bille">
Bille

Die Bille is 'n klein rivier in die noorde van Duitsland, in die deelstate Hamburg en Sleeswyk-Holstein. Die Bille ontstaan by die gemeente Linau en die uitmonding is na 65 kilometer in die Elbe in die stad Hamburg.


</doc>
<doc id="45356" url="https://af.wikipedia.org/wiki?curid=45356" title="Westdenedam-ramp">
Westdenedam-ramp

Die Westdenedam-ramp is 'n busongeluk wat op 27 Maart 1985 in Westdene, Johannesburg, Suid-Afrika plaasgevind het. Die bestuurder het beheer oor die bus verloor en deur die versperring om die dam gebars en in die dam beland. Die bus het skoliere van Hoërskool Vorentoe vervoer. Die ramp het die lewens van 42 kinders geëis. Die meeste van die kinders het waarskynlik verdrink, aangesien die impak van die botsing nie so groot was nie.

Op 27 Maart 1985 omstreeks 13:30 het die bus wat die skoliere huis toe vervoer het, deur die damversperring gebars en in die dam ingery. Enkele oomblikke later het omstanders, onderwysers en medeskoliere soveel moontlik leerders probeer red totdat die nooddienste opgedaag het. Die oorlewende kinders is almal na die JG Strydom-hospitaal (nou die Helen Joseph-hospitaal) geneem vir behandeling.

Daar was geen ander voertuie in die ongeluk betrokke nie. Die bestuurder, Willem Horne, kon nie onthou wat gebeur het nie aangesien hy kort voor die ongeluk sy bewussyn verloor het. Die ondersoek het getoon dat geen misdaad vermoed word nie en dat die bestuurder nie onder die invloed of nalatig was nie en is gevolglik vrygespreek.

Die volgende kinders het hul lewe in die ramp verloor:


<nowiki>*</nowiki>Die Du Plooy-familie het hul twee dogters in die ramp verloor: Reinette en Linda. Pieter Koen het 5 medeskoliere gered, maar het self verdrink terwyl hy besig was om 'n sesde slagoffer te help. Vyf-en-dertig kinders is in die Westparkbegraafplaas begrawe.

Pieter Koen en Danie Theron is albei die toegeken vir hulle optrede tydens die ramp. Danie Theron het in 1989, vier jaar na die ongeluk, sy eie lewe geneem.



</doc>
<doc id="45358" url="https://af.wikipedia.org/wiki?curid=45358" title="Biomassa">
Biomassa

Biomassa is 'n algemene term vir materiaal afkomstig van plante, diere, swamme en bakterieë. Biomassa verteenwoordig 'n groot hoeveelheid energie, en in gevalle waar dit verbruik word teen 'n tempo wat kleiner is as wat dit geproduseer word, word dit beskou as 'n hernubare energiebron. Dit is omrede die energie aanvanklik afkomstig is van die son en vasgevang word deur middel van die proses van fotosintese.

Biomassa is hoofsaaklik afkomstig uit die volgende bronne:

Daar word geraam dat bykans 11% van die wêreld se energiebehoeftes deur biomassa voorsien word, met ongeveer die helfte daarvan in die vorm van hout. Dit is egter moeilik om die presiese hoeveelhede vas te stel, omdat die meeste verbruik in veral die derde wêreld nie op 'n kommersiële basis geskied nie.

Alhoewel biomassa 'n volhoubare energiebron kan wees onder sekere omstandighede, is daar wel verskeie nadele en probleme wat oorkom moet word:



</doc>
<doc id="45362" url="https://af.wikipedia.org/wiki?curid=45362" title="Stoppelbaard">
Stoppelbaard

’n Stoppelbaard is die ongeskeerde gesigshare van ’n man, wat nog nie lank genoeg is om die vel te bedek en as volgroeid gereken kan word nie. Die stoppelbaard-benaming word hoofsaaklik gebruik om na gelaatshare te verwys wat te kort is om as ’n volkweekte baard of snor bestempel te word. 
Elektriese skeermesse word ingespan om ’n stoppelbaard te help skep en die vorm daarvan te behou. Stoppelbaarde was veral ’n modegier onder die Duitsers teen die aanvang van die 16de eeu, toe baie jong mans ’n week lank stoppelbaarde gekweek het, voordat hul geskilder is.

Die Engelse woord, "five o’clock shadow", verwys gewoonlik na ’n baard van ’n man wie se gesig die oggend skoongeskeer is, wat laatmiddag begin sigbaar word. Die benaming is afgelei van die tipiese (Amerikaanse) werksdag wat teen 5-uur namiddag eindig.

Gedurende die 1980’s het tweedae-stoppelbaarde vir ’n ruk lank as modegril gedien, wat grootliks deur die televisiereeks ,"Miami Vice"” met die ongeskeerde hoofrolspeler James “Sonny” Crocket (Don Johnson) aangeblaas is. Dit het ook as die ontwerperstoppelbaard bekend gestaan, veral indien dit soos ’n gewone baard gevorm en versorg is. Later is die elektriese skeermes, ene die "Miami Device", op die mark bekend gestel, wat stoppelbaarde só kon skeer dat dit ’n eendag-, tweedag- of heelwatdae-voorkoms kon skep. 

’n Onlangse opname in die Verenigde Koninkryk het bevind dat vroue mans met stoppelbaarde as taai, volwasse, strydlustig, baasspelerig en manlik beskou, maar ook as die ideale minnaar, hetsy as losbol of as iemand wat vir ’n langtermynverhouding bestem is. 


</doc>
<doc id="45369" url="https://af.wikipedia.org/wiki?curid=45369" title="Steers">
Steers

Steers is 'n kitskosrestaurantkonsessie wat sy oorsprong in Suid-Afrika het. Dit verkoop hoofsaaklik vlamgebraaide biefburgers en hoenderburgers saam met gaskoeldranke, aartappelskyfies en ander kossoorte.

Steers het in die 1960's tot stand gekom, nadat die stigter van die maatskappy, George Halamandaris, die Verenigde State besoek en die besluit geneem het om die kitskos-idee na Suid-Afrika te bring. Die eerste Steers-restourant het sy deure in Jeppe, Johannesburg, in 1970 geopen. Die saak het uitgebrei, gepaardgaande met deurry("drive-thru")-restaurante wat in 1997 bekend gestel is, sowel 'n afleweringsdiens vanaf 2008. Steers is nou dwarsoor Suid-Afrika versprei, sowel as in sewentien ander lande in Afrika en Europa.

Die Steers Holdings Group is in 1994 op die JSE Sekuriteitebeurs genoteer, met aandele wat 165c bereik het. Vanaf 2006 is hierdie aandele 400c werd. Die aandelemaatskappy is later na "Famous Brands" hernoem, wat ander kettingrestaurante soos Wimpy, Debonairs Pizza, FishAways, House of Coffees, Brazilian, Market Café, Whistle Stop en Tashas insluit. Vanaf 1985 word Steers se kleinhandelprodukte, soos hul souse, in Suid-Afrikaanse supermarkte verkoop. 


Steers werk binne die "hoëvlak"nis van die Suid-Afrikaanse kitskosbedryf en verkoop kos wat gewoonlik duurder is en meer voorbereidingstyd verg.

Steers verkoop oorwegend bief-, groente- en hoenderburgers, toebroodjies, aartappelskyfies (slaptjips), gaskoeldranke, en nageregte, hoewel die fokus meer op gekombineerde etes en winskopies val, soos die: 


Onder Suid-Afrikaanse gebruikers is Steers veral bekend vir sy “Wacky Wednesday” spesiale aanbiedinge; 'n “twee vir die prys van een” burgerwinskopie word slegs op Woensdae verkoop. Die manier hoe die “Wacky Wednesday” bedien word, wissel maandeliks.




</doc>
<doc id="45370" url="https://af.wikipedia.org/wiki?curid=45370" title="Blacksteer">
Blacksteer

Blacksteer is 'n kitskosrestourantkonsessie wat sy oorsprong in Suid-Afrika het. Dit bedien hoofsaaklik braairibbetjies met biefburgers, biefstukke, gaskoeldranke, aartappelskyfies en ander voedsel wat op die spyskaart verskyn.

Die "Original South African Steak House and Take Out experience", die eerste Blacksteer, het sy deure in Yeoville, Johannesburg, in 1963 oopgemaak.





</doc>
<doc id="45371" url="https://af.wikipedia.org/wiki?curid=45371" title="Jan Willem Spruyt">
Jan Willem Spruyt

Jan Willem Spruyt, ook wel "J.W. Spruyt", (Uithoorn, Nederland, 4 Julie 1826 – Inanda, Natal, 8 September 1908), Ook bekend as Jan Willem Spruijt en Jan Willem Landskroon Spruijt (doopnaam), was 'n Suid-Afrikaanse staatsamptenaar en prokureur van Nederlandse herkoms. Spruyt was die Staatsekretaris (1856-1862) en met verskeie geleenthede waarnemende Staatspresident van die Oranje-Vrystaat en ook Staatsekretaris van die Zuid-Afrikaansche Republiek (1866-1869).

Spruyt het in Nederland grootgeword en in die regte studeer, nooit sy studies voltooi nie en as 'n onderwyser gewerk voordat hy na die suidpunt van Afrika vertrek het. In suidelike Afrika was hy'n prokureur in beide Boere republieke. Kort na sy aankoms is hy ook vinnig aangestel in die administrasie van die Oranje-Vrystaat en was in 'n magtige posisie as Staatsekretaris. In hierdie hoedanigheid het hy verskeie kere tussen 1860 en 1863 in die plek van Staatspresident Pretorius waargeneem as Staatspresident. In die laaste kwart van die negentiende eeu het heelwat Afrikaner-politici en staatsamptenare in beide Boere republieke gedien. Spruyt was ook een van hulle en hy het sy loopbaan afgesluit as staatsekretaris van die Zuid-Afrikaansche Republiek.

Spruyt was die seun van Antje Landskroon en Jacobus Spruyt (1796-1839), 'n dokter van Nederland. Die Spruyt- en Landskroonfamilies het 'n lang tradisie van dokters en drie van die vier Spruyt-seuns was ook dokters in Nederland. Spruyt is egter opgelei as 'n prokureur aan die Leiden Universiteit maar het waarskynlik nie sy studies voltooi nie. Daarna was hy 'n onderwyser in die dorpie Oosterwolde in die noorde van Nederland. Hier het professor U.G. Lauts hom in 1851 gewerf vir Suid-Afrika. Lauts was een van 'n groep Nederlanders wat belanggestel het in die ontwikkeling van goeie onderwys in die nuwe Boere nedersettings in Suid-Afrika. Spruyt was dus een so 'n Nederlander wat hom in die middel van die negentiende eeu in die nuwe Boere republiekegevestig het.

Na sy aankoms per skip by Delagoabaai saam met J.A. Smellekamp – Spruyt het later 'n bekende figuur in Suid-Afrika geword – het Spruyt en sy twee reisgenote en mede-migrante, Hendrik van der Linden en W.P.J. Poen per ossewa oor die Lebomboberge na Transvaal getrek. In Maart 1852 is Spruyt in Rustenburg as onderwyser aangestel. Weens onenighede onder die Nederlanders in Transvaal, spesifiek tussen ds. Dirk van der Hoff en Johan Smellekamp, het Spruyt na die Oranje-Vrystaat verhuis waar hy homself in Bloemfontein gevestig het.

In Bloemfontein het Spruyt gewerk as Landdrosklerk (1854-1855) en in daardie hoedanigheid het hy met twee geleenthede (September 1854 en Februarie 1855)as sekretaris van die Volksraad opgetree en ook as Staatsekretaris. Op grond van sy vermoëns is hy in September 1855 aangestel as klerk vir die Staatspresident van die Oranje-Vrystaat. Kort daarna, gedurende die siekbed van Staatsekretaris Groenendaal, het Spruyt weer waargeneem as Staatsekretaris. In Oktober 1856 is hy in daardie pos aangestel en het dus vir Jacobus Groenendaal opgevolg as Staatsekretaris van die Oranje-Vrystaat. Spruyt is deur sy kollegas beskou as 'n akkurate staatsamptenaar, maar mider as 'n politikus en staatsman. Dit is die rede waarom Spruyt nie as waarnemende Staatspresident aangestel is toe Staatspresident Boshoff in 1858 met verlof gegaan het nie. Boshoff het Spruyt egter ten volle vertrou en het Spruyt met verskeie geleenthede in 1861 en 1862 toegelaat om hom (Boshoff) in die vergaderings van die Volksraad te verteenwoordig.

Spruyt het later waargeneem as Staatspresident gedurende die afwesighede van Staatspresident Pretorius. Alhoewel die algemene opinie bepaal het dat Spruyt nie die regte eienskappe gehad het nie, is hy met sy aftrede deur Staatspresident Pretorius geloof as baie lojaal en akkuraat in sy werk. 

As staatsamptenaar het Spruyt 'n impak gemaak op die ontluikende staatsapparaat van die Oranje-Vrystaat. Hy het die staat se wapenskild ontwerp en het die fondasie gelê vir die modelstaat wat die Oranje-Vrystaat later sou word. Deurdat hy in verskeie sekretariële funksies vir die Staatspresident (as klerk) gewerk het, maar ook as amptenaar van die parlement, die regering en die staat, het Spruyt 'n duidelike merk op die vroeë administrasie en organisasie van die staat gelaat. 

Spruyt het ook gelet op goeie arbeidsverhoudinge binne die staatsapparaat en was het die salarisverhogings van die amptenare gepropageer. Hy was egter nie suksesvol hierin nie en die salariskwessie het hom uiteindelik gedwing om te bedank. Spruyt was van mening dat die salaris nie genoeg is om sy gesin te onderhou nie en hy het sy bedanking ingedien.

Na sy bedanking het hy homself as 'n regsagent in Bloemfontein gevestig en het hy ook opgetree as die uitgewer van die Nederlandse weekblad "De Tijd. Staatkundig Nieuws- en Advertentieblad voor den Oranje-Vrijstaat" wat deur H.A.L. Hamelberg begin is as teenvoeter vir die Engelse koerant "The Friend". 

In 1865 is Spruyt insolvent verklaar en het hy na die Transvaal teruggetrek. Hier het die regering van die Zuid-Afrikaansche Republiek hom in November 1866 aangestel as Staatsekretaris op die advies van staatspresident Pretorius. Hierdie aanstelling het tot 1869 gehou. 

In 1870 het Spruyt na die Oranje-Vrystaat en die privaatpraktyk teruggekeer. Hy het homself gevestig in Ladybrand, 'n gebied wat die Oranje-Vrystaat in die Basotho-oorlog van 1867 gewen het. Sy insolventskap het hom egter agtervolg en in 1871 is sommige van sy eiendomme, waaronder 'n gebou in Rustenburg, in die openbaar verkoop vir 'n skamele bedrag.

Pogings om 'n openbare posisie in die Oranje-Vrystaat te kry het misluk en in 1888 het Spruyt na die Zuid-Afrikaansche Republiek teruggekeer. Hy is toegelaat om as regsagent in die laer howe op te tree en omdat hy bekend en gewild was, was sy praktyk suksesvol. Tot aan die einde van sy lewe het hy 'n gesonde belangstelling in die sake van die staat gehad, veral in grondgevalle.

In die laaste tydperk van sy lewe het Spruyt in Troyeville, Johannesburg gewoon. Hy is op 82-jarige leeftyd oorlede tydens 'n besoek een Natal.

Spruyt het op 31 Desember 1856 in Bloemfontein getrou met Elizabeth Emma Hanger (1826-1918) van Peddie in die Kaapkolonie. Die egpaar het twee seuns en vier dogters gehad.


</doc>
<doc id="45372" url="https://af.wikipedia.org/wiki?curid=45372" title="Joseph Allison">
Joseph Allison

Joseph Allison (gebore in die Kaapkolonie) was 'n Suid-Afrikaanse politikus. In 1851 was hy klerk vir die Britse Resident en die Wetgewende Raad van die Oranjerivier-soewereiniteit. Nadat die gebied onafhanklikheid verkry het as die Oranje-Vrystaat het Allison 'n lid van die Volksraad geword asook Staatsekretaris (1862-1863) en Tesourier-generaal van die Oranje-Vrystaat. In 1863 was hy vir 'n kort rukkie waarnemende Staatspresident van die Oranje-Vrystaat nadat Staatspresident Pretorius na die Transvaal gegaan het. Allison het 'n sterk simpatie met die Britte gehad. 


</doc>
<doc id="45373" url="https://af.wikipedia.org/wiki?curid=45373" title="Slagtand">
Slagtand

'n Slagtand is 'n lang, gepunte tand. By soogdiere word slagtande gebruik om vas te byt en vleis te skeur. By slange word dit as gif-inspuitingstand benut. Spinnekoppe het ook (gif)slagtande, wat deel van die kloukake uitmaak. Fantasiegedrogte, soos drake en vampiere, beskik ook oor slagtande. Dit word gewoonlik ingespan om prooi vas te hou en vinnig te dood, soos wat by die groot katte waargeneem kan word. 

Slagtande kom die meeste by roofdiere of alleseters voor, maar kan ook by sommige planteters, soos vrugtevlermuise, opgemerk word. By allesetende diere, soos bere, kom slagtande goed te pas wanneer daar op vis en ander prooi jag gemaak word, maar word nie benodig wanneer vrugte genuttig word nie. Ook ape het slagtande, wat in gevegte en afskrikdreigemente aangewend word. Slagtande maak egter nie deel van die menslike gebit uit nie.


</doc>
<doc id="45374" url="https://af.wikipedia.org/wiki?curid=45374" title="Friedrich Kaufmann Höhne">
Friedrich Kaufmann Höhne

Just Friedrich Rudolph Kaufmann Höhne, ook wel "J.F.R. Kaufmann Höhne", (1831 – Bloemfontein, 19 April 1879), algemeen bekend as Friedrich Kaufmann Höhne, was 'n Suid-Afrikaanse politikus, Staatsekretaris en waarnemende Staatspresident (1872) gedurende die afwesigheid van Staatspresident Brand.

Höhne het 'n lang loopbaan in die diens van die Oranje-Vrystaat gehad wat begin het in ongeveer 1863 as Landdros van die distrik Philippolis. Daarna het hy die posisie van Staatsekretaris beklee wat hy tot sy dood in 1879. Höhne is geloof vir sy diplomatiese benadering tot die probleme met die Engelse oor hul anneksasie van die diamantvelde in die vroeë 1870's.


</doc>
<doc id="45377" url="https://af.wikipedia.org/wiki?curid=45377" title="Pieter Jeremias Blignaut">
Pieter Jeremias Blignaut

Pieter Jeremias Blignaut, ook wel "P.J. Blignaut", (Paarl, 26 Junie 1841 – Bloemfontein, 1 November 1909) was 'n Suid-Afrikaanse politikus, staatsamptenaar, Staatsekretaris van die Oranje-Vrystaat (1879-1902) en het twee keer waargeneem as Staatspresident, eers na die dood van Staatspresident Brand (1888-1889) en weer na die bedanking van Staatspresident Reitz (1895-1896). Na die einde van die Tweede Vryheidsoorlog het Blignaut gedien as lid van beide die Wetgewende Raad en die Wetgewende Vergadering van die Oranjerivierkolonie. Hy was ook lid van verskeie staatskommissies.

Blignaut was deel van 'n ou Kaapse familie, die seun van Johannes Jeremias Cornelis Blignaut en Johanna Emerentia de Villiers. Hy is na sy oupa, Pieter Jeremias Blignaut, 'n inwonen van Stellenbosch wie op 25 Oktober 1801 met Maria Dorothea de Villiers getroud is, vernoem.

Blignaut is self twee keer getroud. Die eerste keer was met Caroline Erskine in 1850. Toe sy op 11 Februarie 1883 oorlede is het hy met C.J. Steyn, suster van Staatspresident Steyn getrou. Uit sy twee huwelike is ses kinders gebore.

Blignaut het in die Paarl 'n staatskool bygewoon en hy is uiteindelik na die Paarl Gimnasium. Na die voltooiing van sy eksamen is Blignaut na Kaapstad vertrek waar hy by die koloniale administrasie aangesluit het. In 1861 het hy die eksamen vir die Staatsdienssertifikaat van die Kaapkolonie geslaag en in 1862 het hy na die Oranje-Vrystaat verhuis. Hier is hy aangestel in die posisie van klerk vir die Landdros en die Regter van die Vrede van Philippolis (17 September 1862). In daardie tyd was die administrasie van die staat, gereg en weermag grotendeels in dieselfde hande. In die lig van die dreigende Basothogevaar het Staatspresident Brand die reorganisasie van die verdediging van die Oranje-Vrystaat beveel asook die regulasies vir die verskillende Vrywilligerskorps wat deur die Landdroskantore geadministreer is. Blignaut en John G. Fraser het die konferensie namens Philippolis bygewoon.

Blignaut was vir vier jaar die posisie van klerk beklee; van 12 Januarie 1865 was hy in daardie hoedanigheid in Fauresmith werksaam. Hier is hy op 25 Oktober 1866 bevorder tot Landdros en vier jaar later en op 28 September 1870 is hy na Kroonstad verplaas (ook as Landdros).

Toe Staatsekretaris Höhne in April 1879 oorlede is, is Blignaut gevra om die posisie te beklee en hy is op 20 Mei deur die Staatspresident aangestel. Blignaut was vir een-en-twintig jaar die Staatsekretaris van die Oranje-Vrystaat, eers gedurende 'n tydperk van groeiende ekonomiese vooruitgang vir die republiek, en daarna gedurende die Tweede Vryheidsoorlog. Gedurende albei tydperke het Blignaut hom bewys as 'n effektiewe en toegewyde staatsamptenaar met 'n besondere oog vir binne- en buitelandse sake. Blignaut is reeds in 1880 belas met die moeilike taak om op te tree as bemiddellaar tussen die Britte en Transvaal.

Blignaut was gewild onder die burgers van die Oranje-Vrystaat asook die staatsamptenare weens sy vriendelike en oop persoonlikheid. Dit het geblyk uit die feesvieringe met Blignaut se 30ste jaar in die staatsdiens in 1892. Blignaut het ook die volle vertroue van die Volksraad en die drie Staatspresidente waarmee hy saamgewerk het, geniet. Omdat hy so lank in sy beroep was, was hy een van die kundigste mense in die Oranje-Vrystaat wanneer dit kom by sake waar die regering betrokke is. In die lig van al hierdie eienskappe het Blignaut na die natuurlike kandidaat gelyk om die posisie van waarnemende Staatspresident in te neem toe Staatspresident Brand skielik in 1888 oorlede is asook na die onverwagte bedanking van Staatspresident Reitz in 1895.
Toe die oorlog in Oktober 1899 uitgebreek het en die Britse troepe gereedgestaan het om Bloemfontein te beset in Maart 1900, het Blignaut die verwydering van die regering, saam met die staatsargiewe, na Kroonstad georganiseer. Daarna het hy saam met die regering in die veld gebly terwyl hulle van plek na plek beweeg het. In Januarie 1901, toe Blignaut dodelik siek was, is 'n reisdokument aan hom uitgereik sodat hy na sy plaas, Secretarispan, naby Bloemfontein kan gaan waar hy vir die res van die oorlog gebly het, in wese met verlof van se amp as Staatsekretaris.

Sy vrou, C.J. Steyn, was ook aktief by die oorlog betrokke. Sy het 'n Vrouekomitee opgestel, aanvanklik met die doel om Boerekrygsgevangenes te voorsien van klere, maar later ook om na die welstand van die vroue en kinders in die konsentrasiekampe om te sien.

Ná die ondertekening van die Vrede van Vereeniging op 31 Mei 1902 het Blignaut vinnig aangepas by die nuwe politieke situasie. Waar sy eweknie in die Zuid-Afrikaansche Republiek, Staatsekretaris Reitz die verdrag onderteken het maar volgens beginsel nie wou deelneem aan die eed van getrouheid aan die Britse regering nie, het Blignaut sonder skroom op 6 Junie 1902 die eed onderteken. Dit is moontlik dat sy siekte en die gevolglike kontak met die Britse owerheid gedurende die laaste fase van die oorlog Blignaut se mening oor die toekoms van die Oranje-Vrystaat en sy posisie daarbinne, beïnvloed.

Die Britse regering het Blignaut byna onmiddellik aangestel as lid van die Sentrale Repatriasiekomitee vir die Oranjerivierkolonie. Hier het hy te make gehad met die repatriasie en hervestiging van die duisende Vrystaters wat van hul huise gevlug het, opgesluit was in konsentrasiekampe en in die veld was om te veg. Die Sentrale PAtriasiekomitee was deel van die Vrede van Vereeniging. Sonder dat die Britte daarvan bewus was het Blignaut hierdie posisie gebruik om die administrasie in die rigting van die armoede van die baie blanke Vrystaters te lei en het op die manier werksgeleenthede vir hulle probeer skep.

In 1903 het die Britse regering hom aangestel in die Wetgewende Raad van die kolonie en in 1907, na die terugkeer van regering, het Blignaut lid van die Wetgewende Vergadering geword. Omdat hy 'n beter staatsamptenaar as 'n politikus was, was sy impak op die verrigtinge van hierdie instellings beperk. Sy kundigheid is beter aangewend met sy aanstelling as afgevaardigde na die Suid-Afrikaanse Doeane-konferensie van 1903 en as lid van die Sentrale Komitee van die Konferensie van Landdroste in Bloemfontein.

In 1909 het Blignaut by die werk siek bloedvergiftiging opgedoen en na 'n suksesvolle operasie is 'n 'n paar dae later in sy huis oorlede. Hy is in Bloemfontein begrawe met 'n Vrymesselaarsbegrafnis, gelei deur lede van die "Rising Star"-losie waarvan Blignaut ook lid was.


</doc>
<doc id="45380" url="https://af.wikipedia.org/wiki?curid=45380" title="Anna Anderson">
Anna Anderson

Anna Anderson (16 Desember 1896 – 12 Februarie 1984) is die bekendste van die baie mense wat voorgegee het hulle is ’n oorlewende gesinslid van tsaar Nikolaas II van Rusland ná die moord op die keiserlike gesin. Sy het beweer sy is tsaar Nikolaas se jongste dogter, Anastasia. Die regte Anastasia is op 17 Julie 1918 in Jekaterinburg, Rusland, saam met haar ouers, susters en broer deur die Bolsjewiste tereggestel, maar dit was onbekend wat van hul lyke geword het.

In 1920 is Anderson opgeneem in ’n hospitaal vir geestelik versteurdes nadat sy in Berlyn probeer selfmoord pleeg het. Sy het haarself daarna eers "Fräulein Unbekannt" (Duits vir "Mej. Onbekend") genoem en geweier om haar identiteit bekend te maak. Later het sy eers die van Tsjaikofski en toe Anderson gebruik. In Maart 1922 het bewerings dat sy Anastasia is, vir die eerste keer die publiek se aandag getrek. Die meeste oorlewende lede van die Romanof-familie het gesê dat Anderson jok, maar baie mense het haar geglo. In 1927 het ’n private speurder, wat deur die tsarina se broer, Ernest Louis, Groothertog van Hesse, aangestel is, uitgevind Anderson is Franziska Schanzkowska, ’n Poolse fabriekswerker met ’n geskiedenis van geestelike versteuring. Ná ’n hofsaak wat baie dekades geduur het, het ’n Duitse hof beslis Anderson kon nie bewys dat sy Anastasia is nie.

Tussen 1922 en 1968 het Anderson in Amerika en Duitsland gewoon en in sanatoriums en verpleeginrigtings. Sy het in 1968 na Amerika geïmmigreer en kort voordat haar visum verval het, getrou met Jack Manahan, ’n geskiedenisprofessor van Virginië. Ná haar dood in 1984 is Anderson se lyk veras en in Duitsland begrawe. Ná die verbrokkeling van die Sowjetunie is bekend gemaak waar die lyke van die tsaar, tsarina en al vyf hul kinders is en verskeie laboratoriums in verskeie lande het hul identiteit deur middel van DNS-toetse vasgestel. Toetse op hare en ander weefsel van Anderson het gewys dat haar DNS nie ooreenstem met die Romanof-familie s’n nie, maar wel met dié van Karl Maucher, ’n familielid van Franziska Schanzkowska. Wetenskaplikes, historici en die groot nuusagentskappe aanvaar dat Anderson wel Schanzkowska was.



</doc>
<doc id="45385" url="https://af.wikipedia.org/wiki?curid=45385" title="Blumenthaler SV">
Blumenthaler SV

Die klub is in 1919 gestig deur lede wat op 6 Junie 1919 weggebreek het by die klub Fußballverein Blumenthal. Die klub het later by die Duitse Arbeidersportvereniging (ATSB) aangesluit en is in 1933, saam met alle ander klubs wat by die ATSB geaffilieer was, deur die Nazi’s ontbind. In 1936 is die klub egter weer herstig as "ASV Blumenthal"
Die klub het hierna sy beste jare beleef, deur in 1937 na die Gauliga Neder-Sakse op die hoogste vlak van die Duitse sokkerstruktuur te promoveer en sewe seisoene op die hoogste vlak deur te bring (na 'n herstrukturering in 1942 in die Gauliga Weser-Ems), tot met die ontbinding van die Gauligas deur die Geallieerdes. Die klub het sy grootste prestasie in 1944 behaal toe hy die Bremen-groep van die Gauliga gewen het, voor sy beroemde stadsgenoot SV Werder Bremen. Die klub het toe op die ou end 2de in die Gauliga-kampioenskapsuitspeelwedstryde geëindig, na SpVgg Wilhelmshaven 05.

Na die Tweede Wêreldoorlog kon die klub nie weer hierdie hoogtes bereik nie. Met die verbanning van die Nazi-party het die klub weer sy oorspronklike naam aangeneem. Die klub het verskeie seisoene in die 1940’s en 1950’s in die "Amateurliga" op die tweede vlak meegeding en 'n paar keer die "2. Amateurliga Bremen" gewen, maar kon nie sukses behaal in die uitspeelwedstryde om promosie nie.

Die klub het tussen 1974 en 1980 5 keer die hoofrondte van die DFB-Pokal gehaal en sy beste vertoning gelewer in 1975, toe die tweede rondte gehaal is.



</doc>
<doc id="45389" url="https://af.wikipedia.org/wiki?curid=45389" title="Neris">
Neris

Die Neris (Wit-Russies: Ві́лія of Вя́льля, "Vialla"; Pools: "Wilia") is 'n Noordoos-Europese rivier met 'n lengte van 510 kilometer wat in Belarus (Wit-Rusland) ontspring, deur die Litause hoofstad Vilnius en Jonava vloei en in Kaunas in die Nemunas (Duits: "Memel") uitmond. 

Die Neris vloei oor 'n afstand van 275 kilometer deur Belarus, waar dit "Vilija" genoem word, en 235 kilometer deur Litaue waar dit "Neris" genoem word. 

Die rivier verbind twee historiese hoofstede van Litaue met mekaar - Kernavė en Vilnius. Langs sy oewers is in die voor-Christelike tydperk talle begraafplase aangelê. Die ou grafheuwels van Karmazinai is sowat 25 kilometer van Vilnius af geleë.


</doc>
<doc id="45390" url="https://af.wikipedia.org/wiki?curid=45390" title="Alleenloper">
Alleenloper

’n Alleenloper, soms ook bekend as 'n eenspaaier, enkelganger, alleenmens of eenloper is iemand wat menslike wisselwerking vermy, of verkies om alleen gelaat te word. Daar is ’n verskeidenheid redes wat kan bydra tot hierdie eensaamte, hetsy dit voorbedag is aldan nie; daar is dus nie ’n uitgeknipte oorsaak hiervoor nie.
Voorbedagte redes sluit geloofsoortuigings of persoonlike lewensfilosofie in, terwyl onopsetlike redes kan wees dat die persoon hoogssensitief is, uiterste vorme van skuheid en ingekeerdheid openbaar of aan sielsiektes ly.
In die moderne sin word die benaming ,alleenloper” dikwels as iets negatiefs beskou, omrede daar die algemene opvatting bestaan dat die mens ’n maatskaplike wese is – diegene wat nie wil saammeng nie, word as afwykings uitgekryt.

Tog is daar ’n sekere romantiek wat met ’n alleenloper vereenselwig word: hy of sy is ’n besonderse en unieke mens. Dit kan miskien toegeskryf word aan die gedagte dat die waarlik-vername mense dikwels deur die gemeenskap, met sy verwronge en oppervlakkige waardestelsel, in die skadu gestel en as agtergrondpersone uitrangeer word. Vandaar die ,eensame held”-begrip, wat gedurigdeur as tema in verhale voorkom.

Party indiwidue vind dit onmoontlik of weier volstrek om saam met ander mense te verkeer, vanweë ooglopende of wesenlike meerderwaardigheid, op grond van sedelikheid of vernuf. Hulle sal slegs met mense omgang hê wie, volgens hul oordeel, hul tyd en aandag waardig is. Om hierdie rede het dié tipe alleenloper baie min intieme vriendskappe. Die gewone indiwidue kan in so ’n alleenloper se teenwoordigheid ongemaklik voel, juis omrede die persoon se veragting teenoor hulle met ’n stok aangevoel kan word.

’n Ander soort alleenloper sal maklik met kennisse sosialiseer wie hy kan vertrou. Dit kan egter ’n hele lang tydperk duur voordat so ’n hegte verbintenis kan ontstaan. Sodra ’n vreemdeling die vriendekring binnetree, sal die alleenloper waarskynlik daar en dan weer soos ’n oester toeklap.

Sommige alleenlopers sal, uit skaamte of gebrek aan eiedunk, slegs mense mee te doen wil hê wie hulle gereeld teëkom.
Dit is deels te wyte aan oorselfbewustheid en die indruk dat mense altyd iemand op sy baadjie sal takseer. Vir onsekere alleenlopers is dit ’n foltering om in die fisiese teenwoordigheid van andere te wees; hulle is bang dat negatiewe oordeel of opmerking oor hulle uitgespreek sal word. Dit gaan ook gereeld gepaard met beangstheid. Soms word selfhaat ook as ’n onderliggende rede genoem om te verklaar waarom iemand hom- of haarself van andere wil afsonder.
Die alleenloper kan naderhand heeltemal van die gemeenskap vervreemd begin voel.

Hoewel alleenlopers verkies om alleen te wees, sal hulle nie noodwendig geheel en al menslike kontak verstoot nie. As voorbeeld sal ’n persoon net soveel in wisselwerking met hul ampsgenote tree as wat nodig is (om praktiese of professionele redes), maar uitgelate by partytjies of maatskaplike samedromming wees, waar ander mense van buite die skool of werk teenwoordig is, of omgekeerd.

Die meeste alleenlopers tree ,normaal” in die samelewing op. Die spanning wat nietemin in ’n arige gesteldheid ervaar word, kan party geestelik uitput. Hulle sal dan miskien vir ’n geruime tyd duinkerk voordat hul weer genoeg krag opgebou het om weer normaalweg hul gang te gaan. Die tipiese alleenloper straal meer ingekeerdheideienskappe as die deursneepersoon uit. Ingebore karaktereienskappe sowel as die persoon se eie lewenservaring kan ook aanleiding gee dat hy of sy aan afgesonderde werksaamhede meer voorkeur sal gee, ten koste van dié wat sosiaal is.



</doc>
<doc id="45394" url="https://af.wikipedia.org/wiki?curid=45394" title="Nemunas">
Nemunas

Die Nemunas (Duits: Memel; Wit-Russies: Нёман, "Njoman"; Russies: Неман, "Neman"; Pools: "Niemen") is 'n Noordoos-Europese rivier met 'n lengte van 937 kilometer wat in Wit-Rusland (Belarus) ontspring, deur Litaue vloei en hier in die strandmeer Koerse Haf en die Oossee uitmond. Sy benedeloop met die Rusnė-rivier (die noordelike takrivier in die Nemunas-delta) vorm die grens tussen Litaue en die Russiese eksklawe Kaliningrad-oblast.

Die historiese gewes Memelland, wat noord van die Memel- of Nemunasrivier tot by die stad Klaipėda (Duits: "Memel") strek, het sedert 1871 deel uitgemaak van die Duitse Ryk, maar is in 1920 onder die administrasie van die Volkebond geplaas en in 1923 deur Litaue beset en geannekseer.

In die antieke tydperk het die rivier deel uitgemaak van die handelspad Barnsteenroete wat vanuit die Oossee tot die Middellandse See geloop het. Later het die rivier ook 'n belangrike rol vir die vervoer va hout uit Rusland en Litaue gespeel. Vir Duitsland was die Nemunas vroeër die oostelike grens, net soos die Ryn die westelike grenslyn gevorm het. 

Die Duitse naam "Memel" is volgens sommige taalwetenskaplikes aan Koers en Lets ontleen waar "memelis, mimelis" "stiller, stadiger, swygender" en Lets "mēms" "stom, spraakloos" beteken. Met hierdie naam word sowel na die haf of strandmeer asook na die rivier se benedeloop verwys. Gewoonlik word in Duits na die riviergedeelte, wat deur Oos-Pruise vloei en tussen Smalininkai (Duits: "Schmalleningken") in die ooste en die riviermonding geleë is, as "Memel" verwys. Die boloop van die rivier het - veral voor 1945 - as "Njemen" bekend gestaan. Die Letlandse rivier Mēmele ontspring as Nemunėlis in Litaue.

'n Ander etimologiese verklaring verwys na die Oud-Baltiese term "nemus" wat as "klein bos in 'n riviervlakte" vertaal word. Water, mere en bosse het 'n beduidende rol in die Baltiese mitologie en volkskultuur gespeel. Die Poolse "Niemen"
en Wit-Russiese "Njoman" is van die Balties-Litause naam afgelei, en ook in die merendeels Duitssprekende Pruise is na die rivier nog tot in die 19de eeu soms as "Njemen" verwys.

Die Nemunas ontspring in Wit-Rusland in die Wit-Russiese Bergrug suidwes van die hoofstad Minsk. 

Van hier vloei dit aanvanklik in westelike rigting na Hrodna, maar draai dan oorwegend in noordwestelike rigting om na Litaue te vloei. Hierby breek die rivier deur die Baltiese Landrug om verder deur Kaunas te vloei. Net voor die stad is 'n kunsmatige meer, die Kaunas-meer, aangelê. Die opgedamde water word vir kragopwekking in die plaaslike waterkragsentrale gebruik. Naby die historiese stadskern van Kaunas mond die Neris-rivier, die grootste takrivier, in die Nemunas uit.

Wes en oos van die stad Sowjetsk (vroeër Tilsit) in die Kaliningrad-oblast vorm die Nemunas die grens tussen Litaue en die Russiese Federasie om uiteindelik in sy mondingsdelta in verskeie rivierarms te vertak. Met die twee grootstes hiervan, die Gilgė (Russies "Matrossowka", Duits: "Gilgestrom", afgelei van Pruisies "gilus, gilin, gillis" "diep") en Rusnė (Duits: "Ruß-Strom", afgelei van Pruisies "ruset" "stadig vloei") mond die rivier in die strandmeer Koerse Haf en die Oossee uit.

Die Rusnė vertak in die rivierdelta verder in die Atmata in die noorde, die Skirvytė en 'n aantal kleiner rivierarms. Die dorp Rusnė is op 'n eiland in die delta geleë, terwyl die landtong Ventės Ragas as voëlparadys bekend staan.

Die Polesski-kanaal (Duits: "Großer Friedrichsgraben") verbind die Nemunas met die Pregolja-rivier (Duits: "Pregel") wat verder suidwaarts vloei.

Die Nemunas het oorspronklik deur Baltiese en Slawiese stamgebiede gevloei en het reeds in die 9de en 10de eeu deel uitgemaak van 'n wyd vertakte stelsel van handelspaaie en waterweë wat die Oosseegebied met die Griekse wêreld verbind het.

Vanuit 'n Sentraal-Europese perspektief het die Nemunas eers in die 13de eeu op die geskiedkundige toneel verskyn toe die Duitse Ridderorde tydens sy veldtogte teen heidense Litauers rivierop beweeg het. Die eerste verwysing na die "flumen memele" (Latyns, "Memele-rivier") dateer uit die jaar 1243. Later het die rivier tot 'n beduidende handelsroete ontwikkel waarlangs enkele groter nedersettings gestig is. Die Duitse Ridders het net soos die latere Hertogdom Pruise nooit daarin geslaag om meer as die Nemunas se boloop permanent te verower. Die benedeloop was tot in die 16de eeu yl bevolk en het in sy oostelike gedeelte in 'n ongerepte wildernis oorgegaan wat 'n natuurlike grens tussen die Duitse Ordensstaat en die Grootvorstedom Litaue gevorm het.

Aangesien die rivier in 'n moerasgebied naby die huidige Wit-Russiese hoofstad Minsk ontspring, is dit nie moontlik om 'n spesifieke bron aan te wys nie. Die boloop vloei oor 'n afstand van enkele honderd kilometer met 'n maksimale wydte van nie meer as honderd meter en 'n diepte van enkele meter, aanvanklik in noord-westelike, daarna in suid-westelike en uiteindelik weer in noord-westelike rigting deur Wit-Rusland. Met yl bevolkte bos- en moerasgebiede aan weerskante het die sagvloeiende en kronkelende rivier sy eertydse ekonomiese betekenis as handelsroete lankal ingeboet, alhoewel dit nog 'n rol vir houtvlotters speel en daarnaas ook toeriste lok. 

Pontonbrûe vorm die belangrikste rivieroorgange. By die rivierkilometer 95 loop die snelweg tussen Warskou, Minsk en Moskou oor die Nemunas, 'n ander brug is naby Hrodna (Pools "Grodno") in die grensgebied tussen Wit-Rusland, Litaue en Pole gebou. In hierdie streek, wat tot 1939 nog deel uitgemaak het van Pole, woon nog steeds 'n beduidende Poolssprekende minderheid. Pole se nasionale digter, Adam Mickiewicz (1798-1855), is 'n boorling van hierdie gewes. Sy geboortedorp Zaosie is oos van Hrodna geleë.

Naby Hrodna loop die Nemunas digby die huidige Wit-Russiese grens met Pole en vorm daarna oor 'n kort afstand die grenslyn tussen Wit-Rusland en Litaue. Druskininkai is die eerste beduidende nedersetting op Litause gebied. Danksy die plaaslike mineraalbaddens het hierdie stad reeds in die Russiese Tsaretyd tot 'n gewilde badplaas en gesondheidsoord ontwikkel. 

Verder rivieraf begin die Nemunas tot sowat sestig meter vernou en vloei tussen steil oewers. Net buite Kaunas, die tweede grootste stad van Litaue, het die rivierdam "Kaunas-meer" ontstaan. In Kaunas mond die Neris-rivier in die Nemunas uit, en die rivier bereik nou 'n wydte van tot by tweehonderd meter. Sandbanke maak navigasie nogtans moeilik.

Die Litauers beskou die Nemunas, hulle beduidendste rivier, as die "vader van alle Litause riviere", en die gebiede aan sy weerskante is in 'n aantal nasionale parke omgeskep. Naby Smalininkai (Duits "Schmalleningken") vorm die Nemunas se benedeloop die grens tussen Litaue in die noorde en die Russiese eksklawe Kaliningrad in die suide. In die Duitse Memelland naby Heydekrug (tans Šilute) het die skrywer Hermann Sudermann (1857-1928) opgegroei wat in sy "Litauische Geschichten" die oorspronklike karakter van die landskap en sy bewoners vasgevang het. In taalkundige opsig was hierdie streek vroeër steeds tweetalig. Nog omstreeks 1910 het sowat die helfte van die bevolking Litaus as huistaal gepraat. Ook die pastoor Christian Donelaitis (1714-1780), een van die belangrikste Litause skrywers, was 'n boorling van Pruisies-Litaue.

Die twee grootste nedersettings van Pruisies-Litaue is aan die rivier se suidoewer geleë. Ragnit (Russies "Njeman") was vroeër een van die belangrikste versterkings van die Duitse Ridderorde. In Tilsit (Russies "Sowjetsk") het die Franse keiser Napoléon Bonaparte en die Russiese tsaar Aleksander I in die somer van 1807 byeengekom om hulle invloedsfere in Europa af te baken. Ondanks die Pruisiese koningin Luise se poging om bemiddeling het Pruise se belange geen rol meer vir die twee groot moondhede gespeel nie.

Die ryk alluviale grond in die Nemunas-rivierdelta is reeds in die Pruisiese tydperk in vrugbare akkerland omgeskep. Die gewes was die tuisland van die Duitse filosoof Immanuel Kant (1724-1804) en die skilder Lovis Corinth (1858-1925) se voorvaders. Die Koerse Skoorwal met sy groot duine is deur die wetenskaplike Alexander von Humboldt (1769-1859) en die skrywer Thomas Mann (1875-1955) as 'n natuurwonder beskryf. Agnes Miegel (1879-1925) het hulle as agtergrond vir haar ballade "Die Frauen von Nidden" gebruik.

Die hawestad Klaipėda (Duits "Memel") was die geboorteplek van die Koningsbergse geleerde Simon Dach (1605-1659) aan wie die bekende Nederduitse lied "Ännchen von Tharau" toegeskryf word. Die "Memel" was oorspronklik die mees oostelike rivier van die Duitse Ryk waarna ook die eerste strofe van die Duitse volkslied "Lied der Deutschen" verwys: "Von der Maas bis an die Memel" het na die eertydse geografiese strekking van Duitsland verwys. Ná 1945 het die rivier agter die Ystergordyn en sodoende ook uit die Duitse bewussyn verdwyn.

Die 20ste eeu was 'n onrustige periode vir die rivier wat as gevolg van twee wêreldoorloë verskeie kere van nasionaliteit gewissel het. Net tussen 1945 en 1990 het dit deur een enkele staat, die Sowjetunie, gevloei. Voor daardie tydperk was dit eeue lank 'n rivier van twee nasies wat oor 'n afstand van 800 kilometer deur Pole-Litaue en daarna - oor 'n afstand van ruim 100 kilometer - deur Oos-Pruise gevloei het. Eers nadat Pruisies-Litaue ná die Eerste Wêreldoorlog by die nuutgestigte Republiek van Litaue ingelyf is, het die rivier as politieke grenslyn begin fungeer.

Bronliteratuur: Kultuurgeskiedenis


</doc>
<doc id="45395" url="https://af.wikipedia.org/wiki?curid=45395" title="Memel">
Memel

Memel kan na een van die volgende verwys:



</doc>
<doc id="45397" url="https://af.wikipedia.org/wiki?curid=45397" title="Blockland">
Blockland

Blockland is 'n stadsdeel in die noorde van Bremen in Noord-Duitsland met 'n oppervlakte van 30,3 vierkante kilometer en 'n bevolking van 415 (soos op 31 Desember 2016). Dit maak deel uit van die administratiewe stadsdistrik Bremen-West.

Alhoewel Blockland amptelik as stadsdeel kwalifiseer, is dit eerder 'n dorp aan die noordelike stadsrand van Bremen met 95 geboue wat naas sy menslike bewoners ook 33 kleinskaalse en middelgroot melkboerderye met sowat 1 700 melkkoeie huisves. Dit is een van verskeie landskapsgebiede binne die Bremense stadsgebied. Dit word in die noorde en weste begrens deur die benedelope van die Wümme- en Lesum-riviere, in die suidweste deur die sogenaamde "Maschinenfleet", die federale snelweg A 27 en die Bremense Duin, en in die suidooste deur die "Kuhgraben".

Blockland bestaan uit die voormalige dorpies en gehugte Bavendamm, Damme met Dammsiel, Hemme, Niederblockland, Oberblockland, Wasserhorst, Wemme en Wummensiede. Dit grens in die ooste aan die stadsdeel Horn-Lehe, in die suid-ooste aan Findorff, in die suide aan Walle en Gröpelingen, in die suide en weste aan Burglesum en die Nedersaksiese munisipaliteite Ritterhude in die noorde en Lilienthal in die noord-ooste.

Blockland het grotendeels 'n landelike karakter met uitgestrekte weivelde, drooggelegde moerasgebiede en boerderygebiede. Daar is ook 'n vullisterrein wat met 'n hoogte van 49 meter die hoogste (mensgemaakte) heuwel in die Bremense stadsgebied vorm.

Die gebied is aanvanklik deur Germaanse jagters en vissers bewoon wat 'n vroeë nedersetting op die duin Wasserhorster Düne gestig het.

In die 10de eeu is die eerste paaie aan weerskante van die Kleine Wümme-rivier aangelê wat die omgewing met Blockland verbind het, maar eers vanaf 1113 het Nederlandse setlaars begin om dyke te bou. Gedurende die Nederlandse kolonisasie is talle slote gegrawe wat die gebied in lang, smal strokies land – sogenaamde blokke – verdeel het. Hiervan is die gebied se naam afgelei. In hierdie periode het ook die kerk in Wasserhorst ontstaan.
Die eerste historiese verwysings na die vroeëre dorpe Hemme, Damme en Wemme kom in dokumente voor wat tussen 1139 en 1299 ontstaan het. Maar nog gedurende die Middeleeue is hierdie dorpies deur hul bewoners verlaat nadat die waterpeil as gevolg van die landbouontwikkeling sterk gestyg het. Slegs land digby die dyke was nou nog vir landboudoeleindes geskik.

In 1741 is Blockland by die Keurvorstedom Hannover ingesluit. Ná 1800 het die Wümme se rivierbed steeds verder gestyg sodat oorstromings 'n groot probleem geword het. Die plaaslike windaangedrewe waterpompe was nie meer in staat om die groot hoeveelhede water te handhaaf nie.

In 1803 is Blockland weer by Bremen ingesluit. In 1812 was die plaaslike bevolking 412. Met die opening van die eerste kroeg in Dammsiel het die bemannings van turfskepe op hulle vaart na Bremen en die omliggende gebiede hier tydens pouses aangelê.

In 1858 het die Bremiese Senaat 'n wet afgekondig wat die riolering van Blockland gereël het. Die rioleringsaanleg, wat in 1864 tussen Burg en Wasserhorst geopen is, het in sy tyd as die grootste en mees gesofistikeerde in Duitsland en Europa bekendheid verwerf. Gedurende die somermaande is daar geen oorstrominghs meer in Blockland aangeteken nie, terwyl die waterpeil op weivelde in die wintermaande nog slegs maksimaal 38 sentimeter beloop het.

Vanaf 1878 is 'n nuwe stelsel van munisipale dyke ingevoer waarvolgens dyke deur die gemeenskap onderhou moes word. In 1880/81 het die Wümmedyk tydens 'n stormvloed gebreek sodat die dyke langs die Weser- en Wümme-riviere nog eens versterk is.

In 1927 is 'n verbod op motors geplaas wat nog steeds van krag is. Met die insluiting by die stad Bremen in 1945 het Blockland se geskiedenis as selfstandige munisipaliteit geëindig. In 1966 het die bevolking van die stadsdeel Blockland op 654 te staan gekom.

In 1968 het die "Arbeitskreis Blocklandforschung" ("Werkkring Blockland-navorsing") met 'n grootskaalse botaniese ontleding in die gebied begin waartydens die Zwerglinse, die tot dusver kleinste bloeiende plant ter wêreld, ontdek is. In dieselfde jaar is die klein skool in Blockland gesluit. Een jaar later is die vullisstortingsterrein aan die grens tussen die Bremiese stadsdele Walle en Blockland geopen.

Die buitedykterrein langs die Wümme-rivier is in 1991 tot natuurbewaringsgebied verklaar. Blockland is in die 21ste eeu steeds 'n gewilde bestemming vir fietsryers, skaatsers en voetslaners.

Die kerkdorp Wasserhorst is by die samevloeiing van die Hamme- en Wümmeriviere geleë. Die naam is afgelei van die klei heuwel met 'n hoogte van ses meter wat as beskerming teen oorstromings bied. Die klein kerk van die uitgestrekte parogie Blockland is meer as agthonderd jaar oud en kon vroeër deur sommige plaasbewoners slegs met bote of – in die winter – met ysskaatse bereik word. Die plaaslike Lutherse pastorin hou steeds twee keer per maand godsdiens.

Bronliteratuur



</doc>
<doc id="45398" url="https://af.wikipedia.org/wiki?curid=45398" title="FUDforum">
FUDforum

FUDforum is 'n oopbron-gebaseerde webforum wat in PHP geskryf is.
Die naam "FUDforum" is 'n afkorting vir ""Fast Uncompromising Discussion forum"". Die sagteware word onder die GNU GPL lisensie versprei.

FUDforum loop op 'n aantal bedryfstelsels wat die PHP-programmeertaal ondersteun, insluitend Unix, Linux en Windows. As databasis word IBM DB2, MS-SQL, MySQL, Firebird, Oracle, PostgreSQL of SQLite gebruik om die forum se data te stoor. Die koppelvlak is gebaseer op HTML5 met CSS, jQuery en AJAX om 'n meer buigsame koppelvlak te bewerkstellig.

Die sagteware is na verskeie tale vertaal. 'n Volledige Afrikaanse vertaling is beskikbaar en is by die basispakket ingesluit.



</doc>
<doc id="45400" url="https://af.wikipedia.org/wiki?curid=45400" title="Vlae van Noord-Amerika">
Vlae van Noord-Amerika

Die artikel gee ’n oorsig van internasionale en nasionale vlae in Noord-Amerika.


</doc>
<doc id="45410" url="https://af.wikipedia.org/wiki?curid=45410" title="Vlag van Antigua en Barbuda">
Vlag van Antigua en Barbuda

Die nasionale vlag van Antigua en Barbuda is op 27 Februarie 1967 amptelik in gebruik geneem. Die vlag vertoon ’n rooi reghoekige driehoek aan die vlagpaalkant en die wapperkant met drie horisontale bane in (van bo na onder) swart, wit en blou tussen die driehoeke. In die boonste swart baan is ’n opkomende geel son.

Die opkomende son stel die aanbreek van ’n nuwe era. Elke kleur het ook ’n verskillende simboliek: die swart stel die inwoners se herkoms (Afrika) voor, die blou stel hoop en die Karibbiese see voor, die rooi stel energie en die dinamiek van die mense voor. Die opeenvolgende geel, blou en wit stel dan ook die son, see en sand voor. Die V-vorm in die vlag is simbolies vir oorwinning.



</doc>
<doc id="45411" url="https://af.wikipedia.org/wiki?curid=45411" title="Falkland-eilande">
Falkland-eilande

Die Falkland-eilande (Engels: "Falkland Islands", Spaans: "Islas Malvinas") is 'n groep eilande in die suide van die Atlantiese oseaan. Die eilande het 'n bevolking van sowat drie duisend mense en die hoofstad, Stanley, het meer as twee duisend inwoners. Ongeveer nege uit tien inwoners woon in Stanley.

Op 8 Desember 1914 het suid-oos van die eilande die Slag van die Falkland-eilande plaas gevind.

Die Falkland-eilande lê suidoostelik van Suid-Amerika en word sedert 1833 opgeëis deur Argentinië. Argentinië beset die eilande in 1982 en is verslaan deur die Verenigde Koninkryk in die Falklandoorlog.

Die eilande is 'n oorsese gebied van die Verenigde Koninkryk en die Europese Unie, met 'n Grondwet wat in 1985 aanvaar is, en gewysig is in 2009. Die wet beskerm die reg op selfbeskikking van die mense van die land.

Op 12 Junie 2012 het die regering van die Falkland-eilande aangekondig dat 'n referendum oor die politieke status van die eilande in die eerste halfjaar van 2013 gehou sal word. In 'n twee dae lank referendum oor die territoriale status tussen 10 en 11 Maart 2013 het 99,8 % van die deelnemende stemgeregtigdes vir die territoriale "status quo" as 'n Britse oorsese gebied gestem, maar Argentinië het die referendum reeds vooraf verwerp.


</doc>
<doc id="45417" url="https://af.wikipedia.org/wiki?curid=45417" title="Christoffel II van Denemarke">
Christoffel II van Denemarke

Christoffel II (29 September 1276 – 2 Augustus 1332) was van 1320 tot 1326 koning van Denemarke en weer van 1329 tot met sy dood. Hy was die seun van Erik V. Sy naam word verbind met nasionale rampspoed, want sy bewind het geëindig met die feitlike ontbinding van die Deense staat.

As die broer van koning Erik VI was Christoffel ’n moontlike troonopvolger. As jong man met die titel Hertog van Estland het hy sy broer se beleid ondersteun. Later het hy egter by die opposisie aangesluit en met Erik se dood in 1319 in ballingskap gaan woon.

Die adel wou ’n swak koninklike mag hê en in 1320 is Christoffel as koning aanvaar. In ruil het hy ’n kontraktuele handves onderteken, die eerste keer dat so iets as ’n kroningsooreenkoms gebruik is.

Hy het ’n "bankrot erflating" gekry waarin hele streke van die koninkryk aan Duitse en Deense magnate verpand was. Die voorwaardes van die handves was baie streng en het hom beperk om belasting te hef en betaling vir die grond te eis wat verpand is. Hy kon geen besluite neem sonder die toestemming van die adel en die biskoppe nie. Ondanks die ondertekening van die handves het Christoffel regeer asof dit nie bestaan het nie. Omdat hy nie belasting van die adel en kerke kon invorder nie, het hy die Duitse gebiede en boere swaar belas.

In die volgende paar jaar het Christoffel probeer om sy broer Erik se beleid van oorlogvoering teen die hertogdomme, graafskappe en stede van Noord-Duitsland te volg. Dit het gelei tot groter verbande en belasting, en gou het hy vasgesit met die adel en kerke. In ’n rebellie in 1326 is sy bewind omvergewerp deur ’n alliansie tussen Deense magnate en grawe Gerhard III van Holstein en Johan van Kiel.

Hy is gedwing om te abdikeer en te vlug terwyl ’n minder belangrike hertog, Waldemar van Suid-Jutland, koning gemaak is met graaf Gerhard as regent. Hulle het Waldemar gedwing om afstand te doen van Suid-Jutland en ’n Deense koning het nooit weer oor dié gebied regeer nie. Knud Porse het Halland aan homself toegeëien vir die hulp wat hy aan grawe Gerhard en Johan verleen het. Die gestry oor wie watter deel van Denemarke moet kry, het gelei tot die verbrokkeling van die alliansie wat Christoffel gedwing het om te abdikeer.

Christoffel het tot in 1329 in ballingskap gewoon, maar ’n tweede kans gekry danksy ’n groeiende chaos in Denemarke en tweespalt tussen Gerhard en sy neef graaf Johan van Plön, Christoffel se halfbroer. Christoffel is herkies tot koning, maar dié keer was hy van die begin af ’n marionet. Die grootste deel van die land was verpand en hy het geen werklike mag gehad nie. Graaf Gerhard het Jutland as sy persoonlike eiendom ingepalm en graaf Johan het dieselfde gedoen met Funen en Seeland.

In 1331, in ’n konflik tussen grawe Gerhard en Johan, het Christoffel hom by laasgenoemde geskaar, maar hul magte is verslaan en Christoffel het daarna geen sê in die regering gehad nie. Hy is later in hegtenis geneem en is die volgende jaar as ’n geruïneerde man dood.

Sy dood was die einde van Denemarke as ’n amptelike koninkryk, en vir die volgende agt jaar was dit weens verskeie verbande onder Duitse militêre bewind.

Baie historici beskou Christoffel as ’n swak en onbetroubare monarg wat "Denemarke aan die Duitsers verpand het", maar hy het in baie opsigte net die beleid van sy voorgangers voortgesit. Hy is ook deur die adel en die kerk aan bande gelê.

Christoffel het in 1300 met Euphemia van Pommere getrou en hulle het die volgende kinders gehad:



</doc>
<doc id="45418" url="https://af.wikipedia.org/wiki?curid=45418" title="Waldemar III van Denemarke">
Waldemar III van Denemarke

Waldemar III (1314–1364) was van 1326 tot 1329 koning van Denemarke terwyl hy minderjarig was, en van 1325 tot 1326 en van 1330 tot 1364 as Waldemar V die Hertog van Sleeswyk. Sy pa was hertog Erik II van Sleeswyk.

Waldemar is as teenvoeter vir die verbanne koning Christoffel II aangestel. Hy was net elf jaar oud en ’n afstammeling van koning Abel van Denemarke. Sy oom, graaf Gerhard III van Holstein, is as sy regent aangestel. Die grootste deel van Denemarke was aan hom verpand.

Waldemar se bewind is aan streng voorwaardes onderwerp. In die praktyk het Denemarke aan sekere adellikes behoort. Baie van sy onderdane het hom teengestaan en verskeie streke het gerebelleer. Eindelik het Waldemar geabdikeer en Christoffel is in 1329 heraangestel as koning.

In 1340 het Waldemar se suster, Helvig van Sleeswyk, getrou met Waldemar IV, die nuwe koning van Denemarke. Waldemar III is in 1364 dood.


</doc>
<doc id="45421" url="https://af.wikipedia.org/wiki?curid=45421" title="Paramedikus">
Paramedikus

'n Paramedikus is 'n spesialis in die gesondheidsorg wat reageer op noodoproepe vir mediese hulp buite 'n hospitaal.

In Suid-Afrika word die titel van paramedikus gebruik om te verwys na Noodmediesepersoneel (voorhospitaalsorg) wat by die "Health Professions Counsil of South Africa" (HPCSA) geregistreer is, en wie se registrasienommer met "ANT" begin. Die term verwys na die Kritiek Sorg Assistent (KSA), Ambulans Noodsorg Tegnikus of die B.Tech Noodsorg graad. Die Basieses Ambulans Assistent (BAA) en Ambulans Noodsorgassistent (ANA) kwalifieer dus nie as paramedici nie.


</doc>
<doc id="45423" url="https://af.wikipedia.org/wiki?curid=45423" title="Waldemar IV van Denemarke">
Waldemar IV van Denemarke

Waldemar IV of Waldemar Atterdag (omstreeks 1320 – 24 Oktober 1375) was van 1340 tot 1375 koning van Denemarke. Hy was die jongste seun van Christoffel II en sy vrou, Euphemia van Pommere. Hy het die grootste deel van sy kinderlewe en jeug in ballingskap deurgebring nadat sy pa uit Denemarke verban is.

Ná die sluipmoord op graaf Gerhard III van Holstein deur Niels Ebbesen en sy broers is Waldemar op 21 Junie 1340 as koning gekies. Hy het nie ’n handves geteken soos sy pa nie, waarskynlik omdat Denemarke jare lank nie ’n koning gehad het nie en niemand verwag het dat die 20-jarige koning ’n groter probleem vir die adellikes sou wees as sy pa nie.

Maar Waldemar was ’n slim en vasbeslote man en hy het besef die enigste manier om oor Denemarke te regeer was om beheer oor sy grondgebied te kry. Die verband op Noord-Jutland is afbetaal met die geld wat sy vrou, Hedwig van Sleeswyk, in die huwelik ingebring het en met belasting van boere. Hy kon ook Noord-Friesland terugkry, wat hy dadelik swaar belas het om Suid-Jutland terug te kry.

Hy het ook Denemarke se oostelike provinsie prysgegee om streke te kan terugkoop wat vir hom belangriker was. Hy het teen Seeland opgeruk en dié provinsie oorgeneem. Sy onverskrokkenheid het vrees by sy teenstanders ingeboesem en sy belastingbeleid het die boere in bedwang gehou omdat hulle so hard moes werk om die belasting bymekaar te maak. Teen 1347 het Waldemar van al die Duitsers ontslae geraak en was Denemarke weer ’n verenigde nasie.

In 1349 het builepes (toe bekend as die "Swart Dood") uit die niet verskyn. Duisende mense het gesterf en hele dorpe is uitgewis. Tussen 33% en 66% van die mense is dood. Waldemar het voordeel getrek uit die dood van sy vyande en ál meer grond en eiendom ingepalm. Hy het geweier om die belasting te verlaag hoewel minder boere minder grond verbou het. Adellikes het ook die belasting al hoe swaarder gevoel. In die volgende paar jaar het opstande toegeneem.

In 1354 het die koning en adellikes byeengekom om ’n vredesooreenkoms tussen die partye uit te werk. Die ou stelsel van 1282 is heringestel en almal se regte is herstel soos dit voor koning Christoffel II se handves was. Waldemar het egter ’n leër op die been gebring en nog meer grondgebied opgeëis. Rebellie het vinnig toegeneem. In dieselfde jaar was daar ook ’n geldkrisis wat paniek oor die hele Noord-Europa gesaai het.

Waldemar het met die troonopvolging van Swede probeer inmeng deur gravin Elizabet, wat met kroonprins Haakon van Swede sou trou, gevange te neem. Sy is gedwing om in ’n klooster te gaan woon en Waldemar het koning Magnus oorreed om sy seun met Waldemar se dogter, Margrethe, te laat trou. Die adellikes het egter nie ingestem nie en hulle het Magnus gedwing om te abdikeer. Hulle het Albrecht van Mecklenburg, een van die Waldemar se geswore vyande, as koning van Swede gekies. Albrecht het dadelik aan die werk gespring om Waldemar in sy spore te stuit.

Waldemar het steeds rebellies onderdruk en teen Swede en Noorweë geveg tot hy skielik siek geword het. Op 24 Oktober 1375 is hy in Noord-Seeland dood.

Waldemar IV word dikwels beskou as die grootste Middeleeuse koning van Denemarke. Volgens bronne was hy ’n intelligente, siniese, onverskrokke en slim heerser met ’n aanvoeling vir politiek en die ekonomie. Hy is opgevolg deur sy kleinseun Olaf IV van Noorweë, die seun van sy dogter Margrethe en Haakon VI van Noorweë.

Sy bynaam "Atterdag" word gewoonlik geïnterpreteer as "weer dag" (die letterlike betekenis daarvan in Deens), wat daarop dui dat hy nuwe hoop vir die koninkryk gebring het ná ’n donker periode van swak heerskappy.

Waldemar het in 1340 getrou met Hedwig van Sleeswyk en hulle het drie kinders gehad:


</doc>
<doc id="45425" url="https://af.wikipedia.org/wiki?curid=45425" title="Sonlig">
Sonlig

Sonlig, in die breë sin van die woord, is die totale frekwensiespektrum wat deur die son uitgestraal word. Op aarde word sonlig deur die atmosfeer gefilter en word sonlig waargeneem as daglig wanneer die son bo die horison is.

As die direkte sonstraling nie deur wolke bedek word nie, word die sonlig as sonskyn waargeneem wat 'n kombinasie van helder lig en warmtestraling is. Die Wêreld Meteorologiese Organisasie gebruik die term "sonskyn duurte" om te verwys na die totale tyd waarop 'n gebied direkte straling van die son ontvang van meer as 120 watt per vierkante meter.




</doc>
<doc id="45426" url="https://af.wikipedia.org/wiki?curid=45426" title="Halligen">
Halligen

Die Halligen is klein eilandjies wat nie ingedyk is nie en in die Noord-Friese Waddensee langs die Noordseekus van die Noord-Duitse deelstaat Sleeswyk-Holstein geleë is. 'n Besondere kenmerk van Halligen is dat hulle tydens 'n sterk vloed heeltemal deur seewater oorspoel word, met uitsondering van die sogenaamde "Warften", kunsmatige heuwels waarop huise opgerig word.

Die grond op die Halligen stoor geen varswater nie sodat reënval die enigste bron van natuurlike varswater is. Reënwater is vroeër in klein reservoirs, sogenaamde "Fethingen", opgegaar.

Die Halligen, waarvan die oppervlakte van tien tot 956 hektaar wissel, is meestal oorblyfsels van die oorspronklike vasteland of eilande nadat groot dele land deur die see verdelg is - veral tydens stormvloede. Ander Halligen het ontstaan nadat die Noordsee sand op bepaalde plekke sand opgespoel het. Die term Halligen is dan ook eerder 'n sambreelterm wat na spesifieke eienskappe verwys, maar geen geografiese term nie. Nogtans is alle tien Duitse Halligen rondom die eiland Pellworm geleë wat self geen Hallig is nie.


</doc>
<doc id="45435" url="https://af.wikipedia.org/wiki?curid=45435" title="Olaf II van Denemarke">
Olaf II van Denemarke

Olaf II van Denemarke of Oluf IV Haakonsson (1370 – 23 Augustus 1387) was van 1376 tot 1387 as Olaf II koning van Denemarke en van 1380 tot 1387 as Olaf IV koning van Noorweë. Hy was die seun van koning Haakon VI van Noorweë en koningin Margrethe I van Denemarke en dus die kleinseun van Magnus II van Swede en Waldemar IV van Denemarke. Hy was ook ’n aanspraakmaker op die troon van Swede.

Olaf is in 1375 op vyfjarige ouderdom as koning van Denemarke gekies met koningin Margrethe as sy regent. Sy het ’n kroningshandves namens hom onderteken omdat hy eers op vyftien koning kon word. Daarin het Olaf onder andere onderneem om die land terug te gee wat sy oupa Waldemar IV tydens sy bewind gekonfiskeer het.

In 1380 met sy pa se dood het Olaf koning van Noorweë geword. Selfs toe hy in 1385 meerderjarig geword het, het sy ma deur hom regeer. Noorweë en Denemarke is dus onder Olaf verenig in ’n persoonlike unie. Die twee lande sou, met kort onderbrekings, dieselfde koning hê tot met Noorweë se onafhanklikwording in 1814.

Ondanks al die hoop wat Margrethe en die bevolkings van Denemarke, Noorweë en Swede vir Olaf se toekoms gehad het, is dit nooit verwesenlik nie. Hy is op 17-jarige ouderdom onverwags dood. Daar was dadelik gerugte dat hy vergiftig is, wat jare later gelei het tot die verhaal van die "Valse Olaf" (sien onder).

Ná sy dood is sy ma gekies as die "almagtige dame, meesteres en regent van die Koninkryk van Denemarke". Denemarke se grondwet het nie in dié tyd voorsiening gemaak vir ’n vrou op die troon nie. Die volgende jaar is sy gekies as Noorweë se "heersende koningin".

Na dié omverwerping van koning Albrekt van Mecklenburg se bewind in 1389 is sy gekies as "almagtige dame van Swede". Sy het dus die drie Skandinawiese koninkryke verenig in ’n persoonlike unie onder een kroon vir haar opvolger, koning Erik van Pommere op 13 Junie 1397.

Ná Olaf is geen Noorweegse koning vir die volgende 550 jaar op Noorweegse grondgebied gebore nie tot met die geboorte van prins Harald in 1937. Olaf se dood was ook die einde van die manlike linie van die Folkung-dinastie in Swede.

Die Pruisiese historikus Johan von Posilge het berig dat ’n "arm, siek man in 1402 na die land gekom en naby die dorp Grudentz gebly het". ’n Groep handelaars van Denemarke het hom gesien en gesê hy lyk baie soos wyle koning Olaf. Hulle het toe iemand anders gaan haal wat die koning al gesien het en dié het uitgeroep: "My heer die koning!" Baie mense, veral in Noorweë, het geglo dat Olaf nie dood is nie en dat koningin Margrethe hom vergiftig het sodat sy kon regeer. Daarna het Olaf glo weggekruip en gevlug.

’n Handelaar wat die nuus gehoor het, Tyme von der Nelow, het die man toe na Gdansk geneem, waar die mense van aansien hom as die regmatige koning van Denemarke en Noorweë verwelkom het en vir hom duur klere en presente gegee het. ’n Seël is vir hom gemaak en hy het aan koningin Margrethe geskryf en gesê hy is haar seun en en dat hy sy land en titels terugeis. Margrethe het aan hom teruggeskryf en gesê as hy kan bewys hy is haar seun, sal sy te bly wees om hom as sodanig te erken.

Die man is na die koningin geneem en daar is dadelik vasgestel dat hy nie Olaf was nie. Hy kon nie ’n woord Deens praat nie en toe hy ondervra is, het hy erken dat hy van Pruise is. Hy is daarna op die brandstapel tereggestel.


</doc>
<doc id="45439" url="https://af.wikipedia.org/wiki?curid=45439" title="Margrethe I van Denemarke">
Margrethe I van Denemarke

Margrethe I (Deens: Margrete Valdemarsdatter, Noors: Margrete Valdemarsdotter, Sweeds: Margareta Valdemarsdotter; 1353 – 28 Oktober 1412) was koningin van Denemarke, Noorweë en Swede en die stigter van die Kalmarunie, wat die koninkryke van Skandinawië vir langer as ’n eeu verenig het. Sy was die enigste koningin van Denemarke tot met die bewind van Margrethe II vyf en half eeue later.

Sy is in Denemarke bekend as "Margrethe I" om haar te onderskei van die huidige koningin. Denemarke se grondwet het nie in dié tyd voorsiening gemaak vir ’n vrou op die troon nie en met haar seun, Olaf II, se dood het sy die "almagtige dame, meesteres en regent van die Koninkryk van Denemarke" geword. Sy het haarself eers in 1375 koningin van Denemarke begin noem. Die volgende jaar het sy Noorweë se "heersende koningin" geword. Na dié omverwerping van koning Albrekt van Mecklenburg se bewind in 1389 is sy gekies as "almagtige dame van Swede".

Margrethe was die dogter van Waldemar IV van Denemarke en Hedwig van Sleeswyk. Sy het op 10-jarige ouderdom getrou met koning Haakon VI Van Noorweë, die jongste oorlewende seun van Magnus VII van Noorweë (Magnus II van Swede).

Met haar pa se dood het Margrethe verseker dat haar seun, Olaf II van Denemarke, koning word. Hy was te jonk om te regeer en Margrethe het haarself bewys as ’n slu en bekwame regent. In 1380, toe sy pa dood is, het Olaf hom opgevolg as koning van Noorweë. Olaf is op 17-jarige ouderdom dood en die volgende jaar is Margrethe, wat albei koninkryke in sy naam regeer het, gekies as regent van Noorweë en Denemarke.

In Swede was die bevolking in opstand teen hul ongewilde koning, Albrecht. Verskeie adellikes het aan Margrethe geskryf dat as sy hulle help om van Albrecht ontslae te raak, sy regent van Swede sou word. Sy het nie gras onder haar voete laat groei nie en dadelik ’n leër op die been gebring om Swede binne te val.

In Maart 1388 het die Swede al Margrethe se voorwaardes aanvaar en het sy die "almagtige dame van Swede" geword – en die magtige heerser van drie koninkryke. Sy het die drie Skandinawiese koninkryke op 13 Junie 1397 verenig in ’n persoonlike unie onder een kroon vir haar opvolger, koning Erik van Pommere.

Daar is van die begin af ooreengekom dat Margrethe die drie koninkryke so gou as moontlik van ’n koning sou voorsien. Volgens Noorweë mag sy saam met die nuwe koning regeer het. In 1389 het sy haar kleinneef Erik van Pommere aangewys as koning van Noorweë. In 1396 het hy ook die heerser van Denemarke en Swede geword. Margrethe was regent tot hy meerderjarig was.

’n Paar jaar na die Kalmarunie, toe Erik 18 was, is hy meerderjarig verklaar en het hy koning van al drie lande geword, maar terwyl Margrethe geleef het, was sy die ware heerser van Skandinawië. Sy is op 28 Oktober 1412 skielik oorlede.


</doc>
<doc id="45446" url="https://af.wikipedia.org/wiki?curid=45446" title="Aušra">
Aušra

Aušra (vroeër ook Auszra, letterlik "Dagbreek") was die eerste Litause dagblad. Die eerste uitgawe het in 1883 in Ragnit (Litaus: "Ragainė", tans Neman) in die streek Klein-Litaue in Oos-Pruise, Duitsland verskyn – in 'n tydperk toe die Tsaristiese owerheid in Rusland 'n verbod op die druk van Litause boeke en dagblaaie geplaas het. Hierdie periode tussen 1883 en 1904 word in Litaue die "Aušros gadynė" ("Tydperk van die Dagbreek") genoem.

Alhoewel slegs veertig uitgawes van Aušra verskyn het en sy oplaag beperk was tot 1 000 eksemplare, het die dagblad 'n belangrike bydrae tot Litaue se nasionale hergeboorte gelewer en uiteindelik tot Litaue se onafhanklikwording in 1918 gelei.

Die dagblad is later in Tilsit (tans Sowjetsk in die Kaliningrad-oblast) uitgegee. Die publikasie is in 1886 onder druk van finansiële moeilikhede gestaak.


</doc>
<doc id="45447" url="https://af.wikipedia.org/wiki?curid=45447" title="Airlink Vlug 8911">
Airlink Vlug 8911

Airlink Vlug 8911 was 'n posisioneringsvlug vanaf Durban Internasionale Lughawe na Pietermaritzburg Lughawe wat op 24 September 2009, kort nadat dit opgestyg het, op die terrein van die Merebank Sekondêre Skool neergestort het. Drie insittendes en een persoon op die grond het beserings opgedoen. Die kaptein van die vlug het egter op 7 Oktober 2009 aan sy wonde beswyk.

Die vlug was 'n posisioneringsvlug vanaf Durban na Pietermaritzburg. Daar was geen passasiers ten tyde van die ongeluk aan boord nie. Die drie bemanningslede wat aan boord was, is die kaptein, Alistair Freeman, die mede-vlieënier, Sonja Bierman en die lugwaardin, Rodelle Oosthuizen.

Die vliegtuig, 'n BAe Jetstream 41 met registrasie ZS-NRM, het slegs 50 uur gevlieg sedert sy laaste diens. Die vliegtuig is die vorige aand weens slegte weer na Durban herlei.

Omstreeks 07:55 plaaslike tyd op 24 September 2009, het die vlug vanaf Durban Internasionale Lughawe opgestyg. Kort daarna het die bemanning enjinprobleme en rook uit die agterkant van die vliegtuig gerapporteer en 'n noodtoestand verklaar. Ooggetuies het gemeld dat die vliegtuig kort voor die ongeluk buitengewoon laag gevlieg het. Die vliegtuig het op die sportgronde van die Merebank Sekondêre Skool neergestort en sodoende residensiële eiendomme rakelings gemis. Die skool was gelukkig gesluit as gevolg van 'n openbare vakansiedag, Erfenisdag. Die vliegtuig het tydens impak in drie dele gebreek.

Reddingswerkers het kort ná die ongeluk op die toneel opgedaag en die drie bemanningslede is uit die wrak met behulp van hidrouliese gereedskap gevry. Die kaptein is om 11:00 in 'n kritieke toestand per helikopter na die St. Augustine-hospitaal vervoer terwyl die krities-beseerde mede-vlieënier en ernstig-beseerde lugwaardin na nabygeleë hospitale geneem is. 'n Straatskoonmaker in die omtrek van die skool, Abraham Mthethwa is deur die vliegtuig getref en is ook na die hospitaal geneem. Die kaptein het egter op 7 Oktober 2009 aan sy beserings beswyk.

Ondersoekbeamptes van die Suid-Afrikaanse Burgerlugvaartowerheid (BLO) was na die ongelukstoneel ontbied. Die BLO het die moontlike oorsaak van die ongeluk ondersoek. Die vlugdata-opnemer en die kajuitstemopnemer is opgespoor en gebruik in die ondersoek. British Aerospace, die vervaardiger van die vliegtuig, het 'n span tegniese kundiges gestuur om te help met die ondersoek, soos deur die BLO vereis.

Op 9 Oktober 2009 het die BLO 'n persverklaring uitgereik en die publiek se hulp gevra met die vind van 'n laerdeksel van een van die enjins. Die deksel het moontlik losgekom van die enjin tydens die opstyging en kon nie by die ongelukstoneel of die lughawe gevind word nie.

Op 23 Desember 2009 het die BLO die volgende persverklaring uitgereik: 


</doc>
<doc id="45448" url="https://af.wikipedia.org/wiki?curid=45448" title="Vaartbelynde transliterasiestelsel vir die Bulgaarse taal">
Vaartbelynde transliterasiestelsel vir die Bulgaarse taal

Die vaartbelynde transliterasie-stelsel (Engels: "Streamlined System") vir die latinisering van Bulgaars is die amptelike Bulgaarse transliterasie-stelsel, soos deur die aangeduide tabel gedefinieer.

Behalwe Bulgarye, hierdie stelsel is amptelike vir die VN, en ook vir die VSA en die Verenigde Koninkryk.

Die gestroomlynde stelsel is in 1995 geskep deur Lyubomir Ivanov in die Instituut vir Wiskunde en Informatika van die Bulgaarse Akademie vir Wetenskappe. Die stelsel is oorspronklik op 2 Maart 1995 aangeneem om te dien vir die latinisering van Bulgaars geografiese name in Antarktika. Die stelsel is vervolgens deur die Bulgaarse regering gekies as die amptelike transliterasie-stelsel van Bulgarye. Dit is geproklameer met regeringsdekrete in 2000 en 2006, en uiteindelik aangeneem met die Wet op Transliterasie van 2009. Ivanov stel om sy benadering ook gebruik om transliterasie vir ander Cyrilliese alfabet, veral die Russiese alfabet.

Voorbeeld: Artikel 1 van die Universele Verklaring van Menseregte -



</doc>
<doc id="45449" url="https://af.wikipedia.org/wiki?curid=45449" title="Deltawerke">
Deltawerke

Water het nog altyd 'n sentrale rol in die Nederlandse geskiedenis gespeel. Na die laaste groot watersnoodramp in 1953, is daar besluit om die Deltawerke te bou; een van dié grootste waterbeheerprojekte ter wêreld. Die Deltakommissie is in die lewe geroep 20 dae na die Noordseevloed, op 21 Februarie 1953. 

Hierdie kommissie het advies gegee oor die verbetering van veiligheid in die rampgebied. Hulle gee egter nie om hoe veilig die gebied moet word nie, solank die Nuwe Waterweg en die Westerskelde oop bly vir die ekonomiese belange van die hawens van Rotterdam en Antwerpen. Uiteindelik, op 18 Oktober 1955, het die Deltakommissie 5 voorstelle gehad wat gelei het tot die Deltaplan. Uiteindelik het die Deltawerke altesaam 5 miljard euro gekos.

Uiteindelik het die Oosterskeldekering die grootste waterkering geword in die wêreld. Die stormvloedkering, met ’n totale lengte van 3 km, sou bestaan uit 65 voorvervaardigde betonpilare waartussen 62 staalskuiwe bevestig sal word.

Hierdie nuwe kering, die Maeslantkering, is die enigste kering ter wêreld met sulke groot beweegbare dele. Die twee deure is elk 240 m lank. Hierdie kering sou in die Nuwe Waterweg geplaas word.

Die Deltawerke is 'n wêreldwye model vir tegnologiese ontwikkeling waar die veiligheid van mens en natuur die hoofrol speel. Nederland het daardeur sy invloed op waterveiligheid vergroot. Die Deltawerke vorm 'n unieke kompromie tussen veiligheid, ekonomie, ontspanning en die natuur.



</doc>
<doc id="45455" url="https://af.wikipedia.org/wiki?curid=45455" title="Vlag van die Bahamas">
Vlag van die Bahamas

Die nasionale vlag van die Bahamas is op 10 Julie 1973 amptelik in gebruik geneem. Die vlag vertoon ’n swart driehoek aan die vlagpaalkant met drie ewe wye horisontale bane in (van bo na onder) turkoois, geel en turkoois op die wapperkant.

Die (swart) driehoek simboliseer die eenheid van die mense van die Bahamas in hul vasberadenheid om die hulpbronne van land en see te ontwikkel. Die kleur van die driehoek verteenwoordig die 300 000 inwoners van die Bahamas wat veral van Afrika afkomstig is.

Die swart driehoek neem die totale wydte van die vlag in en dit is ’n gelyksydige driehoek.



</doc>
<doc id="45457" url="https://af.wikipedia.org/wiki?curid=45457" title="Achilles">
Achilles

Achilles of Agilles (Grieks: Ἀχιλλεύς) was in die Griekse mitologie ’n held van die Trojaanse Oorlog, die sentrale karakter en die grootste vegter van Homeros se "Ilias". Hy was ook een van die aantreklikste helde wat teen Troje geveg het.

Latere legendes (waarvan ’n gedig deur Statius in die 1ste eeu v.C. die eerste was) noem dat Achilles se hele lyf behalwe sy hakskeen (of hiel), onkwesbaar was. Aangesien hy dood is nadat ’n pyl in sy hakskeen in geskiet is, het die uitdrukking "Achilles-hiel" die betekenis gekry van iemand se grootste swak punt.

Achilles was die seun van die nimf Tetis en Peleus, koning van die Mirmidons. Zeus en Poseidon het meegeding om die hand van Tetis totdat Prometeus, die vuurbringer, Zeus herinner het aan ’n voorspelling dat Tetis ’n seun sal baar wat groter as sy vader sal wees. Albei gode het die aftog geblaas en haar met Peleus laat trou.

Peleus het Achilles ná sy geboorte aan Chiron die Sentour toevertrou om deur hom grootgemaak te word.

Volgens die "Achilleid", wat in die 1ste eeu v.C. deur Statius geskryf is en die vroegste bron oor Achilles se hiel is, het Tetis probeer om Achilles met sy geboorte onsterflik te maak deur hom in die Styx-rivier te dompel. Dit het sy hele lyf onkwesbaar gemaak, behalwe waar sy hom aan sy haksteen vasgehou het.

Geen bron voor Statius verwys na Achilles se onkwesbaarheid nie; inteendeel, in die "Ilias" noem Homeros dat Achilles gewond is: in Boek 21 het die Paioniese held Asteropaios by die rivier Skamander teen Achilles geveg. Hy het twee spiese gelyktydig gegooi. Die een het Achilles se elmboog getref en "bloed het daaruit gespuit".

Ook in die onvolledige gedigte van die "Epiese Siklus", waarin die held se dood beskryf word, "Kipria" (onbekende skrywer), "Aitiopis" deur Arktinus van Miletus, "Klein Ilias" deur Lesche van Mitilene en "Iliou Pérsis" deur Arktinus van Miletus, is daar geen verwysing na sy onkwesbaarheid of sy bekende hakskeen nie; in die latere vaasskilderye wat Achilles se dood uitbeeld, tref die pyl in baie gevalle sy lyf.

Die eerste twee lyne in die "Ilias" lees:

Achilles se verterende woede kon by tye in bedwang gebring word, maar ander kere was hy onkeerbaar. Die vermensliking van Achilles deur die gebeure in die oorlog is ’n belangrike tema van die mite.

Terwyl die Grieke op pad was na die Trojaanse Oorlog, het hulle per ongeluk in Misië gestop wat deur koning Telefos regeer is. In die geveg wat gevolg het, het Achilles Telefos ’n wond toegedien wat nie wou heel nie. Telefos het ’n orakel geraadpleeg, en dié het gesê "hy wat gewond het, sal heel". Telefos het toe na Argos gegaan waar Achilles hom gesond gemaak het sodat hy hulle gids kon wees vir hul reis na Troje.

Volgens ander weergawes in Euripides se verlore toneelstuk oor Telefos, het hy na Aulis gegaan en voorgegee hy is ’n boemelaar. Hy het Achilles gevra om sy wond te heel. Achilles het geweier omdat hy geen mediese kennis gehad het nie. Alternatiewelik het Telefos Orestes gyselaar gehou totdat Achilles sy wond genees het. Volgens die Odussee het die spies die wond toegedien en daarom moes die spies die wond genees. Stukkies van die spies is toe in die wond afgeskraap en dit het genees.

Volgens die Sipria (die deel van die Epiese Siklus wat die gebeure van die Trojaanse Oorlog voor Achilles se Wraak weergee), het Achilles die Achajers gekeer toe hulle wou huis toe gaan. Hy het toe die beeste van Eneas doodgemaak, naburige stede verwoes en Troilos vermoor.

Volgens Dares Phrygius se "Beskrywing van die Vernietiging van Troje", die Latynse opsomming waardeur die verhaal van Achilles na die Middeleeuse Europa oorgedra is, was Troilos ’n jong Trojaanse prins, die jongste seun van koning Priam. Ondanks sy jeugdigheid was hy een van die belangrikste Trojaanse oorlogsleiers. Volgens voorspellings sou Troilos se lot dieselfde wees as dié van Troje, en hy is dus in ’n nederlaag gelei in ’n poging om hom gevange te neem.

Achilles, wat oorweldig is deur wellus vanweë die skoonheid van Troilos en sy suster Poluxena, het die jong man probeer verlei. Dié het sy attensies geweier en Achilles het hom onthoof. Volgens latere weergawes van die verhaal is Troilos per ongeluk deur Achilles doodgemaak in ’n oorgretige liefdesomhelsing. In hierdie weergawe was dit die rede dat Achilles doodgemaak is.

Homeros se "Ilias" is die beroemdste weergawe van Achilles se dade in die Trojaanse Oorlog. Dit dek ’n paar weke van die oorlog, maar nie Achilles se dood nie. Dit begin met sy onttrekking aan die geveg nadat hy deur Agamemnon, die bevelvoerder van die Achaïese magte, verneder is.

Agamemnon het ’n vrou met die naam Chryseis as slavin geneem. Haar pa, Chryses, ’n priester van Apollo, het Agamemnon gesmeek om haar terug te bring. Agamemnon het geweier en Apollo het ’n pes oor die Grieke gebring.

Die profeet Calchas het agtergekom wat die pes veroorsaak het, maar wou niks sê voor Achilles belowe het om hom te beskerm nie. Achilles het ingestem en Calchas het gelas dat Chryseis vir haar pa teruggegee word. Agamemnon het ingestem, maar het toe geëis dat Achilles se oorlogsprys, Briseis, haar vervang. Woedend oor die vernedering (en, soos hy later gesê het, omdat hy Briseis liefgehad het) het Achilles geweier om te veg of sy troepe saam met die ander Griekse magte te laat veg.

Toe die Grieke die oorlog begin verloor, het Nestor verklaar dat die Trojane besig was om te wen omdat Agamemnon Achilles kwaadgemaak het. Hy het die koning gevra om Achilles tot bedaring te bring. Agamemnon het ingestem en het Odusseus, Ajaks en Feniks na Achilles gestuur met die aanbod om Briseis terug te gee. Achilles het dit verwerp en die Grieke gevra om huis toe te vaar soos wat hy van plan was om te doen.

Eindelik het Achilles in ’n poging om glorie te behaal ondanks sy afwesigheid in die oorlog, tot sy ma, Tetis, gebid en haar gevra om by Zeus te pleit om die Trojane toe te laat om die Griekse magte terug te dryf.
Die Trojane, onder leiding van Hektor, het die Griekse leër toe na die strande teruggedryf en die Griekse skepe aangeval. Net voor die Griekse magte vernietig sou word, het Patroklos begin terugveg saam met die Mirmidons, terwyl Achilles in sy kamp gebly het. Patroklos het die Trojane van die strande af teruggedryf, maar is deur Hektor doodgemaak voordat hy Troje kon aanval.

Toe Achilles van sy vriend Patroklos se dood hoor, hy hy gerou en baie begrafnisspele ter ere van hom gehou. Sy ma, Tetis, het hom kom troos en Hefaistos oorreed om vir hom ’n nuwe wapenrusting te maak. Die nuwe uitrusting het die Skild van Achilles ingesluit wat die digter in groot besonderhede beskryf het.

Woedend oor die dood van Patroklos, het Achilles sy weiering om te veg teruggetrek. Hy het talle teenstanders in sy woede doodgemaak, maar was eintlik op soek na Hektor. Achilles het selfs teen die riviergod Skamander geveg wat kwaad geword het omdat Achilles sy waters met al die lyke verstop het. Die god het probeer om Achilles te verdrink, maar is deur Hera en Hefaistos gekeer. Zeus self het Achilles se woede gesien en die gode gestuur om hom in bedwang te bring sodat hy nie Troje self vernietig nie. Dit is blykbaar ’n bewys dat Achilles se woede die noodlot self kon teëgaan omdat Troje toe nog nie bedoel was om vernietig te word nie.

Eindelik het Achilles die man gekry wat hy soek. Hy het Hektor drie keer om die muur van Troje gejaag voordat Atena, vermom as Hektor se mees geliefde broer, Deifobos, Hektor oorrreed het om stil te staan en teen Achilles te veg. Toe Hektor besef hy is in ’n lokval gelei, het hy geweet die geveg is onafwendbaar. Hy wou as ’n vegter sterf en het met sy swaard op Achilles afgestorm, maar sy teiken gemis. Hy het aanvaar dat hy gaan sterf en Achilles gesmeek om sy liggaam ná sy dood met respek te behandel. Achilles het vir hom gesê hy kan dit nie van hom verwag nie, want "my woede sal my nou daartoe dryf om jou vlees op te kap en dit rou te eet — soveel hartseer het jy oor my gebring".

Achilles het toe wraak geneem deur Hektor met ’n enkele hou teen die nek dood te slaan. Hy het die Trojaan se liggaam aan sy strydwa vasgebind en nege dae lank oor die slagveld gesleep. Met die hulp van die god Hermes het Hektor se vader, Priam, Achilles gesmeek om hom toe te laat om Hektor te begrawe. Die laaste deel van die "Ilias" gaan oor Hektor se begrafnis, waarna die vernietiging van Troje net ’n kwessie van tyd was.

Ná sy tydelike wapenstilstand met Priam het Achilles teen die Amasones se koningin, Pentesilea, geveg en haar doodgemaak. Daarna het hy egter oor haar dood gerou.

Sy aandag is aanvanklik so afgelei deur haar skoonheid dat hy nie so hard soos gewoonlik kon veg nie. Toe hy eers besef dit stel sy lewe in gevaar, het hy weer gefokus en haar doodgemaak. Terwyl hy gerou het oor die dood van so ’n seldsame skoonheid, het ’n bekende Griekse nar met die naam Tersites gelag en met hom gespot. Achilles was so ontsteld oor sy disrespek en onsensitiwiteit dat hy hom doodgeslaan het.

Ná die dood van Patroklos was Nestor se seun Antilochos Achilles se beste vriend. Toe Memnon, die koning van Ethiopië, Antilochos vermoor, het Achilles weer eens wraak gesoek. Die geveg tussen Achilles en Memnon oor Antilochos het ooreengestem met dié tussen Achilles en Hektor oor Patroklos, behalwe dat Memnon (anders as Hektor) ook die seun van ’n godin was.

Achilles is daarna met ’n pyl (volgens Statius deur sy haksteen) vermoor deur Paris, nes Hektor dit voorspel het toe hy sterf. In sommige weergawes het die god Apollo Paris se pyl gestuur.

Paris het geen eer gekry vir sy daad nie weens die algemene opvatting dat hy ’n lafaard was en nie ’n dapper man soos sy broer Hektor nie, en Achilles het onoorwonne op die slagveld gebly. Sy bene is met dié van Patroklos gemeng en begrafnisspele is tot ere van hom gehou.

Volgens ’n ander weergawe van Achilles se dood het hy verlief geraak op ’n Trojaanse prinses, Poluxena. Hy het Priam om haar hand gevra. Priam het ingewillig, want dit sou die einde van die oorlog beteken, asook ’n bondgenootskap met een van die wêreld se grootste vegters. Maar Paris, wat Helena sou moes prysgee as Achilles met sy suster trou, het agter die bosse weggekruip en Achilles met ’n pyl doogeskiet. Achilles is veras en sy as is saam met dié van Patroklos begrawe.

Achilles se verhouding met Patroklos is een van die belangrikste aspekte van die mite. Die ware aard daarvan was die onderwerp van debat in die klassieke periode en is steeds. Dit lyk of hulle in die "Ilias" oor die algemeen uitgebeeld word as twee tipiese lojale vriende. Kenners van die klassieke periode tot vandag interpreteer gewoonlik die vriendskap in die lig van hul kulture van destyds en beskou hulle as óf familie óf "oorlogskamerade" óf as in ’n onderwyser/leerling-verhouding óf as homoseksuele minnaars. Achilles het egter steeds seksuele verhoudings met vroue gehad.

Achilles se naam kan beskou was as ’n kombinasie van ἄχος ("achos", "verdriet") en λαός ("Laos", ’n "volk", "nasie" of "stam"). Hy is dus die verpersoonliking van die verdriet van die volk – en dis ’n tema wat ’n paar keer in die "Ilias" aangeroer word (dikwels deur Achilles). Sy rol as die held van verdriet verskil ironies van die gebruiklike beskouing van hom as die held van "kleos" (glorie, gewoonlik in oorlog).

Die rol van Achilles is al deur die volgende akteurs vertolk:




</doc>
<doc id="45459" url="https://af.wikipedia.org/wiki?curid=45459" title="Andriëtte Norman">
Andriëtte Norman

Andriëtte Norman, (17 Oktober 1987- ) beter bekend as "Andriëtte" is 'n Afrikaanse sangeres. Sy het al verskeie kere tydens KKNK en Huisgenoot-Skouspel opgetree. Van haar treffers sluit in: "Napoleon" (geskryf deur Steve Hofmeyr), "Dinge" en "Sewe Oseane" (wat geskryf is deur Rudi Claase), "Storm in my hart" (geskryf deur Munro du Toit) en "Dink aan my".

Norman is in 2007 aangewys as die naaswenner in die Suid-Afrikaanse TV-sangkompetisie Idols. Haar debuutalbum, "Diamant" is in 2008 vrygestel. In 2009 palm sy 'n Vonk-prys vir "Beste Kontemporêre Vroulike album" in. Haar tweede album, "Dink Aan My" is in 2009 uitgegee en haar derde, "Vat My Hoër" in 2011. In 2014 ontvang sy 'n Ghoema-toekening in die kategorie "Beste Kontemporêre Vroulike album" vir die album "Wat Rym Met Liefde".



Haar liedjie, "Hoekom Bly Jy Staan" (Napoleon) is deur Steve Hofmeyr geskryf.




</doc>
<doc id="45461" url="https://af.wikipedia.org/wiki?curid=45461" title="Klein Karoo Nasionale Kunstefees">
Klein Karoo Nasionale Kunstefees

Die Klein Karoo Nasionale Kunstefees (KKNK) is 'n Afrikaanse kunstefees wat jaarliks op Oudtshoorn in die Wes-Kaap aangebied word. Die fees sluit beide beeldende en uitvoerende kunste in en word amptelik deur die Suid-Afrikaanse regering as 'n nasionale kunstefees erken. Dit is 'n projek wat deur Kunste Onbeperk gedryf word. Volgens die aantal besoekers is dit die grootste kunstefees in Suid-Afrika.

Die eerste fees het in 1995 plaasgevind en was die idee van Nic Barrow, 'n sakeman van Oudtshoorn, en Andrew Marais, 'n vorige openbare verhoudingsbestuurder van Naspers.

Die KKNK trek jaarliks meer as 1 000 kunstenaars wat optree of uitstal in meer as 200 produksies en uitstallings oor agt dae; die 25ste KKNK het van 21 tot 27 Maart 2019 plaasgevind. Die fees het 'n sentrale rol in Afrikaanse verhoogproduksies begin speel – nuwe produksies word gewoonlik eers by die KKNK opgevoer voordat dit vir die res van die jaar deur Suid-Afrika geneem word.

Ekonomies is die KKNK 'n bron van inkomste vir Oudtshoorn en die omliggende gebiede, met baie privaat individue en instansies wat gedurende die fees baat vind by die verhuur van verblyf, sale en grond.



</doc>
<doc id="45463" url="https://af.wikipedia.org/wiki?curid=45463" title="Huisgenoot-Skouspel">
Huisgenoot-Skouspel

Huisgenoot-Skouspel is 'n gewilde musiekkonsert wat jaarliks deur Huisgenoot by Sun City aangebied word. Van die land se vooraanstaande Afrikaanse kunstenaars word genooi om tydens die geleentheid op te tree.

"Huisgenoot-Skouspel 10" (2009) se video-opname is in 2010 aangewys as die SAMA-wenner in die kategorie "beste DVD verkoper".



</doc>
<doc id="45464" url="https://af.wikipedia.org/wiki?curid=45464" title="Vlag van Barbados">
Vlag van Barbados

Die nasionale vlag van Barbados is op 30 November 1966 amptelik in gebruik geneem. Die vlag vertoon drie ewe breë vertikale bane met blou aan die vlagpaalkant en die wapperkant en ’n geel baan in die middel. In die geel baan is ’n swart gebroke drietand.

Die twee blou bane stel onderskeidelik die see en die lug voor en die geel baan stel die sand op die strande van Barbados voor.

Die simbool in die middel van die geel baan is die Drietand van die Mitiese seegod, Neptunus. Hierdie simbool pryk ook op die Sëel van die kolonie wat deur die wapenskild van Barbados vervang is. Die gebroke staaf van die Drietand dui op die band wat gebreek is met die land se historiese en grondwetlike bande as ’n voormalige kolonie.



</doc>
<doc id="45465" url="https://af.wikipedia.org/wiki?curid=45465" title="Sun City">
Sun City

Sun City is die naam (of deel van die naam) van verskeie plekke, waarvan baie deur "Del Webb" ontwikkel is, nou deel van "Pulte Homes".




</doc>
<doc id="45466" url="https://af.wikipedia.org/wiki?curid=45466" title="Sun City, Noordwes">
Sun City, Noordwes

Sun City is 'n luukse kasino en vermaaklikheidskompleks in die Noordwesprovinsie van Suid-Afrika. Dit is twee ure se ry vanaf Johannesburg en 'n entjie buite die stad Rustenburg geleë. Die kompleks grens aan die Pilanesbergwildreservaat. Verskeie konserte en geleenthede, soos die Huisgenoot-Skouspel, Mejuffrou Suid-Afrika en Nedbank Gholfuitdaagtoernooi, word gereeld hier aangebied.

Sun City is deur die hotelmagnaat Sol Kerzner as deel van sy hotelgroep, Sun International, ontwerp. Die amptelike opening het op 7 Desember 1979 plaasgevind. Sun City is in die destydse bantoestan van Bophuthatswana geleë.

Omdat Bophuthatswana 'n onafhanklike staat was, kon hulle vermaak en geleenthede wat in Suid-Afrika verbode was aanbied. Dobbelhuise was onder andere in Suid-Afrika verbied. Dit, gekombineer met die gunstige ligging ten opsigte van Pretoria en Johannesburg, het verseker dat Sun City gou 'n gewilde vakansiebestemming geword het. Baie bekendes het al daar oorgebly, waaronder: Frank Sinatra, Queen, Boney M., Elaine Paige en Black Sabbath.

Verskeie belangrike bokswedstryde is in die jare 70's en 80's by Sun City aangebied. In 1994, 2000 en 2010 is die Wêreld Sterkman-kompetisie hier gehou.

Sun City het vier hotelle:

Ander fasiliteite sluit in:




</doc>
<doc id="45467" url="https://af.wikipedia.org/wiki?curid=45467" title="Materiaal">
Materiaal

Materiaal is 'n natuurlike of kunsmatig geproduseerde stof wat bestem is om verwerk te word tot bruikbare produkte. Materiale word gekies op grond van hulle "eienskappe" met die oog op 'n bepaalde "toepassing". Die term "materiaal" word gewoonlik slegs gebruik as die verwerkte stof nog gewysig moet word voor dit as deel van die eindproduk gebruik kan word. Anders praat mens eerder van "grondstof" of "bestanddeel".

Voorbeelde van belangrike materiale:



</doc>
<doc id="45468" url="https://af.wikipedia.org/wiki?curid=45468" title="Lys van stadions in Suid-Afrika">
Lys van stadions in Suid-Afrika

Die volgende is 'n lys van stadions in Suid-Afrika volgens kapasiteit.

Die volgende stadions bestaan nie meer nie, is vervalle of word nie meer gebruik nie:


</doc>
<doc id="45472" url="https://af.wikipedia.org/wiki?curid=45472" title="Vlag van Belize">
Vlag van Belize

Die nasionale vlag van Belize is op 21 September 1981 amptelik in gebruik geneem. Die vlag vertoon ’n vertikale tweekleur in drie bane in (van bo na onder) rooi, blou en rooi. Die blou baan is heelwat breër as die rooi bane en in die middel daarvan is ’n wit skryf met die wapenskild van Belize.

Die vlag is die simbool van die eenheid van Belize. Die nasionale leuse, "Sub umbra floreo" ("Ek floreer in die skadu"), staan ook op die vlag.

Die vlag van Belize bevat twaalf kleure, wat uniek is vir ’n nasionale vlag: dit is drie meer as die volgende meeste. Belize se vlag is ook die enigste van ’n land waarop mense voorgestel word (op die vlae van Montserrat en die Britse Maagde-eilande, word ook mense voorgestel maar dit is Britse afhanklike gebiede).



</doc>
<doc id="45474" url="https://af.wikipedia.org/wiki?curid=45474" title="Peleus">
Peleus

Peleus (Grieks: Πηλεύς) was ’n held in die Griekse mitologie en die pa van Achilles. Hy was die seun van Aiakos, die koning van Aigina en Endeïs. Hy en sy broer Telamon was vriende van Herakles en was in sy ekspedisie teen die Amasones, sy oorlog teen koning Laomedon, en saam met hom in sy soektog na die Heilige Graal.

Peleus en Telamon het hul halfbroer Phokos doodgemaak, waarskynlik in ’n jagongeluk, en het gevlug om straf vry te spring. In Phthia is Peleus deur Eurytion gereinig vir Phokos se dood. Hy is daarna met Antigone, Eurytion se dogter, getroud. Peleus het Eurytion egter per ongeluk tydens ’n jagtog doodgemaak en van Phthia weggevlug.
Hy is in Iolkos deur Akastos gereinig vir die dood van Eurytion. Astydameia, Akastos se vrou, het verlief geraak op Peleus, maar hy het haar weggewys. Uit vergelding het sy ’n boodskap na Antigone gestuur dat Peleus met Akastos se dogter gaan trou; waarop Antigone haarself hang.

Daarna het Astydameia vir Akastos vertel dat Peleus haar probeer verkrag het. Hy het Peleus saam op ’n jagtog geneem, sy swaard weggesteek en hom alleen gelos net voor ’n aanval deur ’n groep sentoure. Chiron, die wyse sentour (of Hermes, volgens ’n ander bron), het Peleus se swaard teruggegee en Peleus het ontsnap. Hy het Iolcus geplunder en Astydameia se ledemate afgekap, en toe sy leër oor die ledemate laat marsjeer.

Ná Antigone se dood is Peleus met die seenimf Thetis getroud en by haar het hy Achilles gehad. As trougeskenk het Poseidon vir Peleus twee onsterflike perde gegee: Balios en Xanthos. Hul bruilof was egter ook die begin van die rusie wat gelei het tot die Oordeel van Paris en eindelik die Trojaanse Oorlog.

Thetis het haar seun onkwesbaar probeer maak. Sy het hom in die Styx-rivier gedompel en sy hele lyf het onkwesbaar geword, behalwe waar sy hom aan sy haksteen vasgehou het (vandaar die uitdrukking "Achilleshiel" vir iemand se grootste swak punt). Peleus het Achilles daarna vir die sentour Chiron gegee om groot te maak.



</doc>
<doc id="45476" url="https://af.wikipedia.org/wiki?curid=45476" title="Amasone (mitologie)">
Amasone (mitologie)

Die Amasones (Grieks: Ἀμαζόνες) was in die Griekse mitologie ’n nasie van vroulike vegters. Volgens Herodotus het hulle gewoon in ’n streek wat grens aan Skitië in Sarmasië (hedendaagse Oekraïne). Sommige ander dink hulle was van Klein-Asië of Libië.

Noemenswaardige koninginne van die Amasones was Penthesilea, wat aan die Trojaanse Oorlog deelgeneem het, en haar suster Hippolyta, wie se towergordel betrokke was by een van Herakles se take. Amasone-plunderaars is in klassieke kuns dikwels uitgebeeld in gevegte met Griekse vegters.

Die Amasones is verbind met verskeie historiese volke regdeur die tydperk van die Romeinse Ryk en laat antieke tyd. In die Romeinse geskiedenis is daar verskeie verslae van plundertogte in Klein-Asië deur Amasones. Sedert die vroeë moderne tyd is hulle naam sinoniem met vrouevegters in die algemeen.

Die oorsprong van die naam is onbekend.

Die Amasones het glo in Pontus, in die hedendaagse Turkye, aan die Swartsee gewoon. Hulle het ’n onafhanklike koninkryk gestig onder leiding van koningin Hippolyta of Hippolyte ("toomlose merrie"). Hulle het glo baie dorpe gestig, soos Smirna en Efese. Volgens die dramaturg Aiskilos het hulle lank gelede in Skitië (die hedendaagse Krim) naby die Azof-see gewoon, maar later na die hedendaagse Noord-Turkye getrek.

Herodotus het hulle "Androktones" ("manne-moordenaars") genoem en in die "Ilias" staan hulle bekend as "Antianeira" ("hulle wat soos mans veg").
In sommige weergawes van die mite is geen man toegelaat om ’n seksuele verhouding met een van hulle te hê of in hul land te woon nie. Om te keer dat hulle uitsterf, het hulle ’n buurstam, die Gargareane, een keer per jaar besoek. Die seuns wat uit hierdie ontmoetings gebore is, is óf doodgemaak óf na hul pa's teruggestuur óf in die wildernis gelos; die dogters is deur hul ma's grootgemaak en opgelei in landbou, jag en oorlogvoering. In ander weergawes het die Amasones nie al die mans doodgemaak in ’n oorlog nie. Die oorlewende mans is as slawe geneem en een of twee keer per jaar het die vroue met hulle seks gehad.

Hulle kom in die Griekse kuns van die Archaïese Tyd voor, asook in verskeie Griekse legendes. Hulle het Licië binnegeval, maar is deur Bellerophon verslaan wat deur hul koning, Iobates, gestuur is om teen hulle te veg in die hoop dat hulle hom sou doodmaak ("Ilias", vi. 186). Die graf van Myrine word in die "Ilias"genoem; volgens latere interpretasies was sy ’n Amasone: volgens Diodorus, het koningin Myrine haar Amasones tot oorwinning gelei teen Libië en ’n groot deel van Gorgon.

Hulle het die Frigiërs aangeval wat gehelp is deur Priam, toe ’n jong man ("Ilias", iii. 189). In sy latere jare het sy ou teenstanders onder koningin Penthesilea "van Thrakiese geboorte" egter sy kant gekies teen die Grieke. Sy is deur Achilles verslaan.

Een van die take wat Herakles moes uitvoer, was om die Amasone-koningin Hippolyta se towergordel in die hande te kry ("Apollodorus" ii. 5). Hy is vergesel van sy vriend Theseus, wat prinses Antiope, Hippolyte se suster, ontvoer het. Dié insident het gelei tot ’n wraakaanval teen Attica waarin Antiope dood is terwyl sy aan Theseus se sy geveg het. In ander weergawes trou Theseus egter met Hippolyta en in ander trou hy met Antiope en sterf sy nie. Die geveg tussen die Atheners en die Amasones word herdenk met ’n hele genre kuns in marmer-reliëfwerke, soos van die Parthenon of die beeldhouwerke van die Mausoleum van Halicarnassus.

Die Amasones het glo ook die Swart See-eiland Leuke aan die mond van die Donaurivier aangeval waar Achilles se as gelê het. Die gees van die afgestorwe held het verskyn en die perde so laat skrik dat hulle hulle ruiters afgegooi en op hulle getrap het, en die Amasones moes onttrek.

Hulle kom ook voor in die tyd van Alexander die Grote. Van sy biografieskrywers noem dat die Amasone-koningin Thalestris hom besoek het en ’n kind by hom gehad het. Verskeie ander biografieskrywers ontken dit egter, onder andere die gerekende Plutarch. In sy geskrifte noem hy hoe ’n vlootaanvoerder van Alexander, Onesicritus, die deel oor die Amasones voorgelees het aan koning Lysimachus van Thrakië, wat op die oorspronklike ekspedisie was. Die koning het vir hom geglimlag en gesê: "En waar was ek dan?"

Daar is verskeie (botsende) lyste van die name van Amasones.

Die name sluit in:




</doc>
<doc id="45477" url="https://af.wikipedia.org/wiki?curid=45477" title="Vlag van Costa Rica">
Vlag van Costa Rica

Die nasionale vlag van Costa Rica is op 21 Oktober 1964 amptelik in gebruik geneem. Die vlag vertoon ’n vertikale driekleur in vyf bane in (van bo na onder) blou, wit, rooi, wit en blou. Die blou en wit bane is ewe wyd en die rooi baan is twee keer so wyd soos een van die ander bane.

Die drie kleure in die vlag het elk ’n simboliese betekenis. Blou stel die hemel voor asook die kanse wat verwesenlik kan word, idealisme, volharding en religieuse en spirituele verlange. Wit stel vrede, wysheid en geluk voor. Rooi stel die bloed van die martelaars in die stryd om onafhanklikheid voor asook lewensvreugde en die vrygewigheid van die volk. Die kleure het oorspronklik deur middel van die kleure van die Franse vlag verwys na die ideale van die Franse rewolusie (vryheid, gelykheid en broederskap).

Die blou-wit-blou (dus sonder die rooi baan), verwys na die vlae van baie ander Amerikaanse lande wat met hulle blou-wit-blou die ligging van Amerika uitbeeld; sien onder ander vlae.

Die vlag word in die Costa Ricaanse volkslied, "Noble patria, tu hermosa bandera", besing.

Die vlag het ’n wydte-breedteverhouding van 3:5. Die rooi baan neem een derde van die wydte van die vlag in en elk van die wit en blou bane neem een sesde van die wydte in. Die vyf bane is dus in die verhouding 1:1:2:1:1.

Die middel van die wapenskild in die staatsvlag is op drie tiendes van die vlagpaalkant af.

Die kleurskema word hieronder gelys:

Costa Rica het in 1821 sy eerste vlag in gebruik geneem. Dit het bestaan uit drie horisontale bane in blou-geel-blou. Die blou het die oseane voorgestel en die geel die ‘goue’ Amerika. Die vlag is in September 1821 in gebruik geneem deur teenstander van aansluiting by die Eerste Meksikaanse Ryk en het tot in Mei 1822 in gebruik gebly. Tussen 10 Mei en 6 Junie 1823 is hierdie vlag ook weer gebruik. Op die laasgenoemde datum het Costa Rica onafhanklik geword van die Meksikaanse Ryk (dit was sedert 1821 amptelik deel van die Ryk). By die verkryging van onafhanklikheid is ’n nuwe vlag aangeneem waarop ’n rooi sespuntige ster op ’n wit agtergrond was (soortgelyk aan die vroeë vlag van Stellaland ).

Die vlag met die rooi ster was nie lank in gebruik nie: op 4 Maart 1824 is weer ’n nuwe vlag aanvaar, synde die vlag van die Federale Republiek van Sentraal-Amerika. Costa Rica het op daardie stadium deel uitgemaak van die Federale Republiek van Sentraal-Amerika. Hierdie vlag het bestaan uit drie horisontale bane in blou, wit en blou met die seël van die federasie in die middel van die wit baan.

Op 2 November is die seël van Costa Rica in die onderste baan geplaas en het Costa Rica dus weer ’n eie vlag gekry. Twintig dae later is die seël van die Federale Republiek van Sentraal-Amerika (in die middelste baan) verander omdat ’n nuwe grondwet aanvaar en die land is herdoop na die "Federale Republiek van Sentraal-Amerika". Hierdie vlag het tot in 1840 in gebruik gebly.

Intussen het Costa Rica hom in 1838 onafhanklik verklaar waardeur die seël van die federasie dikwels uit die vlag gelaat is. In Februarie 1841 is die Federale Republiek van Sentraal-Amerika amptelik opgehef en Costa Rica is in daardie periode internasionaal erken as ’n onafhanklike staat. Costa Rica het toe ’n horisontale wit, blou en wit vlag in gebruik geneem, met die seël van die land in die middel van die blou baan (maar nie in die burgerlike vlag nie). Hierdie vlag was tot in 1842 in gebruik. In daardie jaar is ’n nuwe vlag aanvaar wat vir ses jaar gehou het. Hierdie vlag was ’n horisontale vlag in blou, wit en blou met die (nuwe) seël in die middel van die wit baan.

Die huidige vlag is in 1906 aanvaar. Op 21 Oktober 1964 is daar klein wysigings deurgevoer in die wapenskild: die aantal sterre is met een vermeerder na sewe. Deur hierdie vernuwing van die wapen het ook die oorlogsvlag beïnvloed.

Costa Rica is die enigste van die lidlande van die voormalige Federale Republiek van Sentraal-Amerika wat nie die blou-wit-blou van daardie vlag behou het nie.



</doc>
<doc id="45478" url="https://af.wikipedia.org/wiki?curid=45478" title="Amasone (dubbelsinnig)">
Amasone (dubbelsinnig)



</doc>
<doc id="45479" url="https://af.wikipedia.org/wiki?curid=45479" title="Ikaros">
Ikaros

Ikaros (Grieks: Ἴκαρος) is ’n karakter in die Griekse mitologie. Hy was die seun van Daidalos en is die bekendste vir sy poging om van Kreta af te ontsnap, wat sy dood tot gevolg gehad het.

Ikaros se pa, Daidalos, ’n talentvolle Atheense vakman, het probeer ontsnap van Kreta, waar hy en sy seun gevange gehou is deur Minos, die koning vir wie hy die labirint gebou het om die minotourus (halfman, halfbul) te hou. Daidalos is verban omdat hy vir Minos se dogter, Ariadne, ’n stuk tou gegee het om Teseus, Minos se vyand, te help om in die labirint te oorleef en die minotourus te verslaan.

Daidalos het twee paar vlerke van was en vere vir hom en sy seun gemaak. Voordat hulle van die eiland af weg is, het Daidalos sy seun gewaarsku om nie te na aan die son of die see te vlieg nie. Oorstelp deur die wonder om te vlieg het Ikaros nuuskierig deur die lug geswiep. Hy het egter te na aan die son gekom, die was het gesmelt en die vere het afgeval. Ikaros het in die see geval.

Griekse skrywers het ook ’n meer realistiese weergawe van die verhaal gegee: dat hulle eintlik per boot gevlug en Ikaros toe oorboord geval en verdrink het. Daarna het Herakles vir hom ’n graftombe opgerig.




</doc>
<doc id="45480" url="https://af.wikipedia.org/wiki?curid=45480" title="Dozi">
Dozi

Dozi (gebore "Hendrik Opperman" op 23 Maart 1964) is 'n Suid-Afrikaanse sanger wat oor kultuurgrense bekend is vir sy Afrikaanse, Engelse en Zoeloe optredes. Van sy treffers sluit in: "Ou Ryperd" ('n heropname), "Tussen Jou en My", "Staan Net 'n Bietjie Stil" en "Maybe my Baby".

Dozi is gebore in Hluhluwe in Natal en het al op 'n vroeë ouderdom begin sing. In 1999 word sy eerste album, "Mercy", vrygestel. Die album is in Zoeloe opgeneem. Sy tweede album, "Op Aanvraag", word in 2001 in Afrikaans uitgegee.

Albums vrygestel:




</doc>
<doc id="45481" url="https://af.wikipedia.org/wiki?curid=45481" title="Jason (mitologie)">
Jason (mitologie)

Jason (Grieks: Ἰάσων, "Iásōn") was ’n karakter in die Griekse mitologie. Hy was bekend as die leier van die Argonoute en hul soektog na die Goue Vlies. Hy was die seun van Eson, die regmatige koning van Iolkos. Jason kom voor in verskeie letterkundige werke van die klassieke wêreld van Griekeland en Rome, onder andere die epiese gedig "Argonoutika" en die tragedie "Medea".

Pelias, Eson se magshonger halfbroer, wou oor die hele Thessalië regeer. Hy het Eson, die regmatige koning, onttroon en al Eson se afstammelinge doodgemaak, maar hy het Eson se lewe gespaar.

Eson se vrou, Alkimede, het ’n seun met die naam Jason gehad. Sy het Pelias ’n rat voor die oë gedraai en ’n groep huilende vroue om die pasgebore baba laat saamdrom sodat dit moes lyk asof die kind doodgebore is. Sy het die seun toe na die sentour Chiron gestuur om deur hom opgevoed te word. Uit vrees dat Pelias hom sou doodmaak, het sy beweer dat sy ’n verhouding met Chiron gehad het. Pelias, wat steeds bang was dat iemand hom sou onttroon, het ’n orakel gaan spreek, wat hom gewaarsku het teen ’n man met een sandaal.

Baie jare later, terwyl Pelias ’n spele gehou het ter ere van Poseidon, wat vermoedelik sy pa was, het Jason in Iolkos aangekom. Hy het een van sy sandale in ’n rivier verloor nadat hy ’n ou vrou (’n vermomde Hera) gehelp het om dit oor te steek. Sy het hom geseën, want sy het geweet wat Pelias in die mou voer.

Toe Jason Iolkos binnegaan, is hy aangekondig as ’n man met een sandaal. Jason het geweet dat hy eintlik die regmatige koning was en het dit vir Pelias gesê. Dié het geantwoord: "Om my troon te bestyg, wat jy sal, moet jy op ’n soektog na die Goue Vlies gaan." Jason het die uitdaging dadelik aanvaar.

Jason het ’n groot groep helde bymekaargemaak wat bekend was as die Argonoute na aanleiding van hul skip, die Argo. Onder die helde was die Boreade (seuns van Boreas, die Noordewind) wat kon vlieg, Herakles, Filoktetes, Peleus, Telamon, Orfeus, Kastor en Polluks, Atalanta en Eufemos.

Een van die plekke waar die helde aangedoen het, was die eiland Lemnos aan die weskus van Klein-Asië (die hedendaagse Turkye). Die bewoners was vroue wat al hul mans doodgemaak het nadat die mans hulle verkul het. Hulle koningin was Hupsipule. Tydens die Argonoute se besoek het die vroue met hulle gemeng en ’n nuwe ras, die Miniërs, het ontstaan. Jason het ’n tweeling by die koningin gehad.

Daarna het hulle tussen die Doliones geland wie se koning, Kuzikos, hulle goed behandel het. Die Argonoute het weer vertrek, maar verdwaal en dié nag weer op dieselfde plek geland. In die donkerte het die Doliones gedink hulle is die vyand en hulle aangeval. Die Argonoute het baie van die Doliones doodgemaak, ook koning Kuzikos. Hulle het eers hul fout agtegekom toe dit lig word.

Toe die Argonoute in Misië aankom, het hulle van die mans gestuur om kos en water te gaan haal. Onder hulle was Herakles se wapendraer en minnaar Hulas. Die nimfe van die stroom waar Hulas gaan water haal het, het hom aantreklik gevind en in die water ingetrek. Daar is nooit weer van hom gehoor nie.
Kort daarna het Jason by die hof van Fineus van Salmudessos in Thracië aangedoen. Apollo (mitologie) het Fineus ’n keuse gegee: ’n lang lewe as ’n blinde, of ’n kort lewe as ’n siende man. Hy het eersgenoemde gekies. Helios, die songod, was woedend dat Fineus gekies het om in die donkerte te lewe in plaas van in die sonlig wat hy verskaf. Hy het die Harpye, skepsels met die lyf van ’n voël en die kop van ’n vrou, gestuur om te keer dat Fineus meer eet as wat hy nodig het om te lewe. Jason het die koning jammer gekry en die Harpye doodgemaak. In ruil vir dié guns het Fineus vir Jason vertel waar Kolchis is en hoe om die Botsende Rotse verby te steek.

Die enigste manier om by Kolchis uit te kom, was om tussen die Botsende Rotse deur te vaar. Dit was groot rotshange wat na mekaar toe beweeg en enigiets tussen hulle vermorsel het. Fineus het vir Jason gesê om ’n duif vry te laat wanneer hulle naby die eilande kom. As die duif deur die rotshange kom, moet hulle so vinnig as moontlik deurroei. As die duif egter doodgedruk word, sal hy nie deurkom nie. Jason het dit gedoen en so veilig by die eilande uitgekom nadat die duif veilig deurgevlieg het. Daarna was dit vir enigiemand veilig om verby die rotshange te vaar.

Jason het in Kolchis (die hedendaagse Swartseekus) aangekom om die Goue Vlies op te eis. Koning Aietes het belowe hy sou dit vir hom gee as hy drie take kon verrig. Jason het toe depressief geraak, maar Hera het Afrodite gevra om haar seun Eros te oorreed om Aietes se dogter Medea op Jason verlief te maak. Sy het hom toe gehelp met sy drie take.

Eerstens moes Jason ’n land ploeg met vuurspuwende osse. Medea het vir hom salf gegee wat hom teen die vuur sou beskerm. Daarna het Jason die tand van ’n draak in die land ingeploeg. ’n Groep vegters het uit die tand voortgekom. Medea het Jason voor die tyd gewaarsku en vertel hoe om hulle te verslaan. Voor hy hulle aangeval het, het hy ’n klip tussen hulle ingegooi. Hulle het nie geweet waar die klip vandaan kom nie en het mekaar toe aangeval. Sy laaste taak was om die Slapelose Draak te oorrompel wat die Goue Vlies bewaak. Jason het die draak bespuit met ’n middel wat Medea vir hom gegee het en die draak het aan die slaap geraak. Jason het die vlies gegryp en met Medea weggevaar. Sy het hul pa, wat hulle agternagesit het, gekeer om hulle te vang deur haar broer, Apsurtos, dood te maak en stukkies van sy liggaam in die water te gooi. Aietes het telkens gestop om die stukkies bymekaar te maak en so het Jason-hulle ontsnap.

Zeus het Medea gestraf omdat sy haar broer doodgemaak het deur ’n reeks storms te stuur wat die Argo van koers af gedryf het. Die Argonoute het toe gepraat en gesê hulle moet dat die nimf Kirke, wat op die eiland Aiaia gewoon het, hulle reinig. Daarna het hulle hulle reis voortgesit.

Chiron het vir Jason gesê dat hulle nooit verby die Sirenes sou kom sonder Orfeus se hulp nie – dit was dieselfde Sirenes wat Odussee in Homeros se epiese gedig teëgekom het. Hulle het op drie klein, rotsagtige eilande gewoon en matrose met hul pragtige sang gelok. Die skepe het dan op die rotse geloop. Toe Orfeus hul stemme hoor, het hy sy lier uitgehaal en musiek gespeel wat nog mooier en harder as hulle s’n was, sodat niemand hul betowerende stemme kon hoor nie.

Nadat Jason vir Pelias die Goue Vlies gegee het, het Medea teenoor die koning se dogters beweer dat sy hulle pa jonger kan maak deur hom in stukkies op te kap en die stukkies in ’n pot water met toorkruie te kook. Sy het dit met ’n skaap gedemonstreer, en die skaap het uit die pot gespring as ’n lam. Die meisies het hulle pa toe in stukkies opgekap en in die water gegooi. Medea het egter nie die toorkruie bygevoeg nie en Pelias was toe dood.

Sy seun, Akastos, het Jason en Medea verban en die paartjie het in Korinthe gaan woon.

In Korinthe het Jason verloof geraak aan Kreüsa, ’n dogter van koning Kreon, om sy politieke bande te versterk. Toe Medea hom konfronteer en noem hoe sy hom gehelp het, het hy gesê dis nie sy wat hy moet bedank nie, maar Afrodite wat Medea op hom verlief laat raak het. Uit wraak het Medea vir Kreüsa ’n towerrok as trougeskenk gegee wat aan haar liggaam gekleef en haar doodgebrand het toe sy dit aantrek. Kreon het saam met sy dogter doodgebrand toe hy haar probeer red het. Daarna het Medea die twee seuns wat sy by Jason gehad het, doodgemaak uit vrees dat hulle vermoor of slawe gemaak sou word weens haar daad. Toe Jason dit hoor, het Medea reeds na Athene gevlug.

Later het Jason en Peleus, vader van die held Achilles, Akastos aangeval en die troon van Iolkos vir Jason teruggeëis. Sy seun Tessalos het hom opgevolg.

Omdat Jason sy belofte aan Medea verbreek het om haar vir altyd lief te hê, het hy in onguns by Hera geraak en hy is eensaam en ongelukkig dood. Hy het onder die Argo geslaap toe die verrottende boot inmekaarstort en hom doodval.

Hoewel van die stof van Jason se verhaal uit antieke geskrifte kom, is dié vertelling geskoei op die epiese gedig "Argonoutika" deur Apollonius van Rhodos. Dit is in die laat 3de eeu v.C. in Alexandrië geskryf.




</doc>
<doc id="45482" url="https://af.wikipedia.org/wiki?curid=45482" title="Jak de Priester">
Jak de Priester

Jak de Priester is 'n Afrikaanse sanger en skrywer. Hy is in 2002 deur die ATKV as wenner van die Crescendo-sangkompetisie aangewys. Van sy treffers sluit in: "Sally Williams Nougat" en "Groen Mamba". Hy het ook die temalied van KykNET se sepie, Binnelanders geskryf en gesing.

Jak de Priester word as Jako Roux in Parys in die Vrystaat gebore, waar hy sy laerskoolopleiding aan die Laerskool H.F. Verwoerd ondergaan en op die hoërskool op die dorp matrikuleer. Na skool studeer hy eers drama aan die Universiteit van Pretoria, maar skakel dan oor na gewone B.A.-studies. Hy verwerf ’n B.A.-graad en Hoër Onderwysdiploma, met Duits en Frans as onderrigvakke. Hierna spandeer hy tyd in Londen in Engeland, waar hy woon en vir twee jaar onderwys gee in Frans en Duits. Tydens ’n vakansie in Europa raak hy betrokke in kinderteater in Nederland en woon vir ’n ruk in Purmerend in Amsterdam, waar hy saam met die dramageselskap toer. Terug in Suid-Afrika wend hy hom hoofsaaklik tot musiek en in 2002 wen hy Crescendo en maak daarna groot opgang in die musiekbedryf.

Sy debuutalbum, "Sally Williams Nougat" verower in 2003 die Geraas-toekenning vir Beste Nuweling, terwyl "Strate van my hart" in 2004 genomineer word vir die Geraas-toekenning vir Beste Manlike Kunstenaar. In September 2004 word hy genooi om by die Huisgenoot Skouspel in Sun City se Superbowl op te tree, wat hom bekendstel aan feitlik die hele land en sy loopbaan ’n groot stoot vorentoe gee. Die album "Brooklyn Poet" verskyn in 2005, "Groen mamba" in 2009 en "Die liefde los ’n spoor" in 2011. Hy skryf en sing ook die temalied van die gewilde televisiereeks "Binnelanders". Hy komponeer self sy liedjies en skryf ook al die lirieke. In 2008 haal Anthonie Bougas se (Afrikaanse) weergawe van sy liedjie "Sally Williams Nougat" die Top40 van die Britse radiostasie Radio Big L.

Vir ses jaar bly hy in Brooklyn in Pretoria, maar koop dan ’n huis in Lyttelton, waarheen hy vroeg in 2006 trek. Op 16 November 2008 trou hy in Johannesburg met Michelle du Toit. Hulle eerste seun, Jamie, word op 2 Januarie 2010 gebore en hulle dogter Mija sowat vyftien maande later. Hulle seun Mika word op 13 Julie 2015 in die Kloof-hospitaal in Erasmuskloof in Pretoria gebore. Hy en sy gesin verhuis in 2011 na Parys in die Vrystaat en bly in ’n huis wat hulle gerestoureer het. In ’n ernstige motorongeluk in April 2012 waarin sy skoonmoeder oorlede is, ontkom sy vrou en twee kinders op wonderbaarlike wyse sonder ernstige beserings. Hulle trek terug na Pretoria en woon in ’n huis in Hennopspark.

In standerd nege ontmoet hy vir Johan van der Walt, wat drama by sy skool kom afrig. Johan moedig hom aan om ’n teks te skryf vir die ATKV tienertoneelkompetisie. Sy toneelstuk, "Nr. 10", handel oor wit kinders wat noodgedwonge in ’n plakkersgemeenskap moet gaan woon. Hulle neem in die finaal in Kaapstad deel en Jak ontvang ’n penning vir die beste speler asook vir die nuutgeskrewe teks. Hierdie ervaring moedig hom aan om te skryf.

Terwyl hy in Nederland is, skryf hy sy eerste eenmanvertoning, getiteld "Underground", wat in 2002 by die Klein Karoo Nasionale Kunstefees (KKNK) debuteer. Dit is ’n musiekteaterstuk oor die ervarings van ’n jong reisiger in Londen en Europa. Hy voer gereeld musikale produksies op, wat hy hoofsaaklik self skryf. "Strate is nie stom nie" debuteer in 2003 by die KKNK en daarna volg "Soul-o performance". In 2007 skryf en voer hy "De Priester en een Kerkorrel" op, ’n huldeblyk aan Johannes Kerkorrel en die Voëlvry-beweging, wat hy in 2008 opvolg met "Net ’n bietjie liefde vir die langpad", waarin hy verskillende aspekte van die liefde ondersoek.

As digter debuteer hy met "Heuning in die mond" en sy gedig "Onsekerheid" word in "Groot verseboek" opgeneem. Sy tweede digbundel is "Agter palissades". Hierna publiseer hy die koffietafelboek "Brood", waarin hy opneem lirieke van sy musiekalbums, bladmusiek, stories, gedigte, animasie en foto’s.








</doc>
<doc id="45483" url="https://af.wikipedia.org/wiki?curid=45483" title="Amanda Strydom">
Amanda Strydom

Amanda Strydom (gebore 23 Julie 1956) is 'n Afrikaanse kabaretsangeres, liedjieskrywer en aktrise wat ook bekendheid in Nederland verwerf het. In 1979 speel sy die hoofrol in Franz Marx se rolprent, Pasgetroud.





</doc>
<doc id="45484" url="https://af.wikipedia.org/wiki?curid=45484" title="Anneli van Rooyen">
Anneli van Rooyen

Anneli van Rooyen is 'n bekende Afrikaanse sangeres. Sy is in 1979 as die algehele wenner van die ATKV se Crescendo aangewys. Van haar treffers sluit in: "Sewe sakke sout", "Neem my op vlerke", "Seemeeu!", "Ek lewe" en "Seënbede".

Van Rooyen ly aan trigeminale neuralgie, 'n toestand wat tot ernstige pyn aan die regterkant van haar gesig lei. Sy het al verskeie breinoperasies ondergaan om die toestand te behandel.





</doc>
<doc id="45485" url="https://af.wikipedia.org/wiki?curid=45485" title="Richardsbaai">
Richardsbaai

Richardsbaai (Engels: "Richards Bay") is 'n stad in die ooste van KwaZulu-Natal, Suid-Afrika. Die dorp is in 1969 gestig. Die N2 nasionale pad gaan ongeveer 25 km vanaf die dorp verby.

Richardsbaai is in 1879 vir die eerste keer as hawe gebruik tydens die Anglo-Zoeloe-oorlog toe sir Frederick Richards, kommodoor van die Kaapse vlootstasie, voorrade binne die baai afgelaai het vir die landsmagte wat teen die Zoeloes geveg het. Alhoewel die Zoeloes se naam "Cwebeni" (by die lagune) vir die dorp is, het dit bekend geraak as Richardsbaai na sir Frederick se landing.

Een van die vroegste verwysings na Richardsbaai is in die skeepsjoernaal van Portugese seevaarders onderweg na Delagoabaai (Maputo). Hulle het dit Rio dos Peixes genoem - rivier van baie vis. Omdat die strandmeer van die Mhlatuzerivier so vlak was (op plekke maar 'n meter diep) is dit nooit as hawe gebruik nie, maar dit was 'n gewilde visvangplek. Die naam Richardsbaai het vir die eerste keer op Britse kaarte voorgekom na die oorlog tussen die Britte en die Zoeloes, toe die meer in 1879 deur sir Frederick Richards, bevelvoerder van die Britse magte, as landingsplek vir voorraad aangewys is. 

Richardsbaai se moontlikhede as diepseehawe is vroeg in die 20e eeu vir die eerste keer wetenskaplik ondersoek toe die Britse koloniale regering in die Kaapkolonie naas Durban nog hawens in die noorde wou ontwikkel. 'n Bekende haweingenieur van die tyd, Cathcart Methven, het in 1903 opdrag gekry om St. Luciabaai en Richardsbaai se moontlikhede te ondersoek. Methven het berig dat die strandmeer van Richardsbaai, sowat 193 km noord van Durban, byna twee keer so groot as die van Durban was. 

Hy het gereken dat die gety daar ook sterker as by Durban was, en dit sou help om sand uit die strandmeer weg te werk. Hoewel dit 'n ingewikkelde projek sou wees, kon 'n goeie hawe by Richardsbaai volgens Methven teen 'n bedrag van R1 600 000 ontwikkel word. Die destydse regering het dit as te duur beskou, en die projek is op die lange baan geskuif. 

Daarna is daar dekades Iank nie weer aan Richardsbaai as moontlike hawe gedink nie. Intussen het die druk op Durban se hawe so vermeerder dat dit uiteindelik meer verkeer en vrag moes hanteer as die hawens van Tafelbaai, Mosselbaai, Port Elizabeth en Oos-Londen saam. Durban se hawe was ook nie geskik vir uitbreiding om die haweverkeer van die toekoms - supertenkskepe van tot 250 000 ton – te hanteer nie. 

In Desember 1970 het die Transvaalse Steenkooleienaarsvereniging toestemming verkry om 109 miljoen ton steenkool uit die gebied Ogies-Broodsnyersplaas in Transvaal uit te voer en in 1971 het die groep 'n kontrak met maatskap- pye in Japan gesluit vir die lewering van 2,6 miljoen ton steenkool per jaar. 

In Mei 1972 het die Volksraad die bou van 'n nuwe hawe in Richardsbaai gemagtig. Die nuwe hawe was maar een aspek van die ontwikkelingsplan. Die Suid-Afrikaanse Spoorweë en Hawens (nou die Suid-Afrikaanse Vervoerdienste) het in 1971 skriftelik onderneem om die nodige spoorlyn- en hawegeriewe vir die uitvoer van 3 miljoen ton steenkool per jaar teen April 1976 gereed te hê. 

Daar was verskeie ondersoeke na Richardsbaai se hawepotensiaal; die finale besluit is eers in die 1960's geneem om 'n diepseehawe te ontwikkel. Die hawe is spesifiek vir die hantering van massavrag soos steenkool en antrasiet gebou en is in 1976 voltooi. Daar was ook 'n nuwe spoorlyn gebou wat die dorp met die Gauteng verbind het. Later is ook 'n pyplyn gebou vanaf die aanlêplek van die tenkskepe tot in Gauteng. Die vermoë van die hawe was aanvanklik beplan om vaartuie van 190 000 ton te kon hanteer.

Richardsbaai self is 'n soutwaterlagune van 3 500 ha waar 'n geweldige aantal watervoëls, asook seekoeie en krokodille tuis is. 

In die lagune het die jagter John Dunn in 1891 die grootste krokodil (6.7 m) geskiet wat ooit in Suid-Afrika aangeteken is. Ook uit hierdie lagune het Huberta, die swerwende seekoei, in 1928 haar lang reis langs die ooskus aangepak. Die slagting van diere hier het egter so toegeneem dat die owerhede moes ingryp. In 1935 is die Richardsbaai-natuurreservaat geproklameer en in 1943 is dit deur die Richardsbaaipark gevolg. Daar is ook 'n berm oor die lagune gebou om 'n deel daarvan te bewaar, en die dorp is 'n gewilde vakansiebestemming weens die aangename weerstoestande.

Omrede Richardsbaai 'n relatiewe nuwe stad is, is die stad en toegangspaaie goed beplan. Daar is 'n lughawe buite die stad wat dit met stede soos Johannesburg en Durban verbind. Die ontwikkeling van die hawe het ook verskeie swaar nywerhede na die dorp gelok. Dit sluit 'n aluminiumsmeltery (Alusaf), 'n kunsmisfabriek, pulpmeule en houtspaanderaanleg in. Daar word ook groot neerslae titaan noord en suid van die baai gemyn.




</doc>
<doc id="45489" url="https://af.wikipedia.org/wiki?curid=45489" title="Sarie">
Sarie

Sarie is 'n Afrikaanse vrouetydskrif wat maandeliks deur Media24, 'n filiaalmaatskappy van Naspers uitgegee word. Die tydskrif se slagspreuk is "My Inspirasie". Die redakteur is Michelle van Breda.

Sarie se naam is aan die liedjie My Sarie Marais se titel ontleen. Die tydskrif het oorspronklik "Sarie Marais" geheet, 'n naam wat tydens die eerste uitgawe (6 Julie 1949) sinoniem was met die idee van maghebbende Afrikaanse vroulikheid. Dit was nie die eerste Afrikaanse tydskrif wat op die vrouemark gerig was nie, want "Rooi Rose" het reeds in 1942 die lig gesien onder leiding van Hendrikus Potgieter, beter bekend as die skrywer Mark Preston en "Die Moderne Vrou", 'n publikasie van die Afrikaanse Pers Beperk, in 1936, maar dit het net sowat 'n jaar bestaan. Waarskynlik die vroegste voorbeeld van 'n Afrikaanse vrouetydskrif was "Die Boerevrou", wat van Maart 1919 tot Desember 1931 verskyn het. Ook die "Gereformeerde Vroueblad", opgerig in Junie 1946 onder leiding van Aletta du Plessis, is ouer as "Sarie". "Sarie" se inhoud het uit die staanspoor gestrek van mode, skoonheid, huisdekor en kookkuns tot verhoudingsadvies en gesinsvoorligting.

"Sarie" en sy direkte mededinger, "Rooi Rose", se sirkulasie was jare lank min of meer dieselfde, maar in die eerste kwartaal van 2016 het "Sarie" se sirkulasie teruggesak tot 75 844 en die tydskrif so sy plek onder die grootste 10 tydskrifte in Suid-Afrika gekos. In dieselfde tydperk was "Rooi Rose" se sirkulasie 90 689, die sesde meeste in die land. In die tweede kwartaal van 2016 het "Rooi Rose" teruggesak tot 63 704, vergeleke met Sarie se 71 124.




</doc>
<doc id="45490" url="https://af.wikipedia.org/wiki?curid=45490" title="Liefling (die movie)">
Liefling (die movie)

Liefling (die movie) is 'n Afrikaanse rolprent wat op 19 November 2010 in teaters landwyd in Suid-Afrika begin draai het. Die rolprent is van Engelse onderskrifte voorsien om dit vir 'n wyer gehoor toeganklik te maak.

"Liefling" is deur Linda Korsten, Gé Korsten se dogter, vervaardig en sy het dit aan hom opgedra. Bryan Webber is die regisseur. Die rolprent se webtuiste beskryf dit as die "eerste grootskerm Afrikaanse musiekblyspel ("musical") in meer as 30 jaar".

Die rolprent is 'n musiekblyspel.

en andere.




</doc>
<doc id="45491" url="https://af.wikipedia.org/wiki?curid=45491" title="Ster-Kinekor">
Ster-Kinekor

Ster-Kinekor is 'n Suid-Afrikaanse rolprentmaatskappy. Die maatskappy is gestig in 1969 toe 20th Century Fox besluit het om hulle Suid-Afrikaanse teaters aan Sanlam, 'n versekeringsmaatskappy, te verkoop.



</doc>
<doc id="45492" url="https://af.wikipedia.org/wiki?curid=45492" title="Bobby van Jaarsveld">
Bobby van Jaarsveld

Bobby van Jaarsveld (gebore 6 Maart 1987) is 'n Afrikaanse sanger en akteur. Van sy treffers sluit in: "Spieëltjie" en "Waar is jy".

Van Jaarsveld speel 'n hoofrol in 'n Ster-Kinekor rolprent, Liefling, wat in 2010 vrygestel is.

Sy suster Karlien van Jaarsveld is ook 'n sangeres in eie reg.

Pieter van Jaarsveld is op 6 Maart 1987 in Paarl, Suid-Afrika, gebore. Hy het die bynaam Bobby by sy pa gekry. Hy is die middelste van 3 kinders (sy susters is Karlien en Cara).

Bobby was in 7 verskillende laerskole, waarna hy sy hoërskoolloopbaan by die Hoërskool Brits begin en voltooi. Hier neem hy aan talentkompetisies deel en ontwikkel 'n liefde vir die musiekbedryf. Hy slaan sy eerste CD-kontrak in Graad 11 los, en sy eerste soloalbum word vroeg in sy matriekjaar uitgereik.

Hy is op 7 Januarie 2011 met sy skoolliefde, Annatjie Rheeders, in die eg verbind. Hulle het twee seuns, Sion (gebore 24 Oktober 2011) en Leben (gebore 20 Desember 2012) en 'n dogter, Armani (gebore 7 Maart 2016).

Bobby het tot op hede 'n reeks pryse ontvang vir sy bydrae tot Afrikaanse musiek.






</doc>
<doc id="45493" url="https://af.wikipedia.org/wiki?curid=45493" title="Irene van Wyk">
Irene van Wyk

Irene van Wyk (* 24 September 1965 – † 12 Oktober 2009) was ’n Afrikaanse sangeres wat veral geestelike liedjies gesing het. Sy was vantevore met die musiekpromotor Louis van Wyk getroud gewees. Sy was ook ’n mede-aanbieder op KykNET se skinderprogram, Glitterati gewees.

Van Wyk is op 12 Oktober 2009 in 'n motorongeluk op die R50 naby Delmas oorlede.





</doc>
<doc id="45495" url="https://af.wikipedia.org/wiki?curid=45495" title="Mathys Roets">
Mathys Roets

Mathys Roets is 'n bekende Afrikaanse sanger. Hy tree ook saam met Kevin Leo en Danie Niehaus onder die verhoognaam "Drie van die Bestes" op.

Roets was op 6 April 2009 in 'n ernstige motorfietsongeluk betrokke op pad na die KKNK op Oudtshoorn. Hy het 'n rugbesering opgedoen wat hom permanent in die onderlyf verlam gelaat het.

Hy is ook mede-aanbieder van KykNET se leefstylprogram, "Kamp dit uit", waar hy saam met Alexa Strachan toer. 'n Woonwa is spesiaal vir hom ingerig om rolstoel-toeganklik te wees.





</doc>
<doc id="45496" url="https://af.wikipedia.org/wiki?curid=45496" title="Chris Blignaut">
Chris Blignaut

Chris Blignaut (1897–1974) was ’n Afrikaanse sakeman, sanger en liedjieskrywer. Hy was die eerste Suid-Afrikaanse sanger wat ’n kontrak met ’n platemaatskappy aangegaan het (in 1930). Van sy treffers sluit in: "Ou Ryperd", "Ou Tante Koba", "Die Donkie" en "Daar Oorkant Die Spruit". Hy het altesame 120 opnames oor sy loopbaan gemaak.

Christian August Blignaut is op 27 April 1897 in Johannesburg gebore. Hy was die jongste kind van Philippus Jacobus Blignaut en sy vrou, Catharina Schock. ’n Maand voor Blignaut se geboorte is sy vader aan ’n hartaanval oorlede. Hy het in Johannesburg skoolgegaan en musiek het op skool reeds ’n invloed op sy lewe gehad aangesien hy toe reeds begin het om musiek te maak en liedjies te skryf. Gedurende die Eerste Wêreldoorlog was daar in Suid-Afrika ’n droogte aan internasionale kunstenaars en toe Blignaut as agtienjarige op ’n advertensie vir sangers reageer, het hy ’n kontrak van drie weke gekry en onder die skuilnaam Harold Wise in Engels opgetree.

Hy kon nie ’n bestaan voer van musiek alleen nie en het as jong man by ’n assuransiemaatskappy gewerk met musiek as sy stokperdjie. Gedurende die vroeë twintigerjare het hy aanvanklik sangonderrig van Aimee Parkinson ontvang en daarna ook van Alfred Bell, madam Palmer en signor Pentuzzi. In 1923 het hy eerste gekom in ’n radiotalentwedstryd en verskeie medaljes en diplomas in die Johannesburgse kunswedstryd verower. Hy het ook in musiekblyspele en operettes opgetree. Dit was gedurende daardie tyd dat hy die eerste keer in Afrikaans op die verhoog gesing het met sy vertolking van "Daar oorkant die spruit" wat goed ontvang is. Van toe af het hy die eerste uitvoerende kunstenaar geword van Afrikaanse ligte liedjies. Sy vyf reise deur suidelike Afrika in die jare dertig en veertig was van die mees geslaagde wat enige sanger nog onderneem het. Mettertyd het hy met sy ukelele algemeen bekend geword in Suid-Afrika, Suidwes-Afrika en Rhodesië.

Omstreeks 1923 het hy een van die eerste sangers geword wat oor die radio uitgesaai het en in ’n radiowedstryd die beste gevaar het in die afdeling vir baritons en oratoriums. Blignaut kon ook daarop aanspraak maak dat hy die eerste Afrikaanse sanger was wat in kort rolprente vir die Afrikaanse silwerdoek opgetree het. Kort nadat sy eerste plate in 1929 verskyn het, is hy deur African Films genader om in ’n aantal ‘praatprentjies’ op te tree. Hierin het liedjies soos "Ou tante Koba", "Daar oorkant die spruit", "Sarie Marais" en "O Boereplaas" bekend geword deurdat dit aan bioskoopgangers gespeel is. Sy plate-opnames het vinnig toegeneem en is aanvanklik deur die Columbia-maatskappy behartig en daarna het opnames vir His Master’s Voice gevolg. In 1935 moes hy self na Engeland gaan om opnames te maak aangesien dit goedkoper sou weer as om die opnames in Suid-Afrika te maak en die plate in Engeland te laat druk as om die opnamemasjien na Suid-Afrika te laat kom. Die eerste liedjie wat hy in Engeland opgeneem het was "Hannetjie verjaar".

Tydens sy plaatopnames het musikante soos Dan Bothma, Hendrik Susan en ’n groep genaamd Die Wolbekke hom begelei. Uiteindelik is 250 liedjes op 150 kortspeelplate en 120 langspeelplate deur Trutone en Gallo uitgegee. Volgens ’n staat van 28 Maart 1931 het Columbia in een kwartaal 54 853 plate van hom verkoop. Van al sy liedjies het Blignaut "Ou ryperd" as sy gunsteling beskou. Hy het ook sinoniem geraak met "Die donkie" van Cissie en Willie Cooper.

Blignaut het in sy tyd geen gelyke as Afrikaanse volksanger gehad nie. Hy is selfs as Suid-Afrika se Burl Ives bestempel. In sy later jare het hy graag rolbal gespeel maar het steeds aktief plate opgeneem. Hoewel Blignaut na skatting ongeveer R70 000 aan tantieme ontvang het, was hy steeds by die assuransiemaatskappy werksaam waar hy tot hoofinspekteur en later tot bestuurder bevorder is.

Uit sy huwelik met Maud Pienaar is twee kinders gebore. Hy is 21 Julie 1974 in Vereeniging oorlede.

"Ou ryperd" is een van Chris Blignaut se bekendste Afrikaanse liedjies wat deesdae ook deur Dozi gesing word. Die liedjie se lirieke lui as volg:

<poem style="font-style:italic; padding-left:1em">Ou ryperd, ons ry die pad tesame
Ou ryperd , So deur die lewens bane
Wanneer jou rydag verby is.
Gaan jou ou lyf lekker rus
Hei, ou ryperd van my...

Jaag maar aan ou maat, die maan skyn helder vanaand.
Jaag maar aan ou maat, die noointjie sy wag daar vanaand.
Hoor hoe tjank die jakkals by die rivier se brug
Dra my op jou lekker ou rug
Jaag maar aan ou maat die noointjie sy wag daar vanaand.

Jaag maar aan, jaag maar aan, jaag maar aan, my ou maat.
Daar's voer en rus en jy doen jou bes my ou maat.
Dra my oor die rivier se brug
Dra my op jou lekker ou rug.
Na my nooi Sannie, die dogter van tant Annie op die Plaas

Refrein:

Jippie, jippie, jip, Jippie, jippie, jip, ou Perd.
Daar's voer en rus en jy doen jou bes ou Perd.
Dra my oor die rivier se brug
Dra my na my nooi weer terug.
Na my nooi Sannie die dogter van tant Annie op die Plaas</poem>




</doc>
<doc id="45503" url="https://af.wikipedia.org/wiki?curid=45503" title="Penelope (mitologie)">
Penelope (mitologie)

Penelope (Grieks: Πηνελόπεια/Πηνελόπη) is ’n karakter in die Griekse mitologie. In Homeros se "Odussee" is sy die getroue vrou van Odusseus wat haar vryers aan ’n lyntjie hou tydens haar man se lang afwesigheid.

Penelope is die vrou van die hoofkarakter, Odusseus, die koning van Ithaca. Sy het net een seun by hom, Telemachus, wat gebore is net voordat Odusseus in die Trojaanse Oorlog gaan veg het. Sy wag 20 jaar vir haar man om terug te keer – Oduseus veg tien jaar lank in die oorlog en reis daarna nog tien jaar lank. In dié tyd doen sy haar bes om die huweliksaansoeke van 108 vryers van die hand te wys.

Toe Odusseus eindelik terugkeer, vermom as ’n ou boemelaar, vind hy uit Penelope het getrou gebly aan hom. Sy het allerhande maniere uitgedink om haar vryers te laat wag. Een daarvan was om voor te gee sy spin ’n begrafniskleed vir Odusseus se bejaarde pa, en dat sy daarna tussen hulle sal kies. Drie jaar lank trek sy elke aand ’n stuk van die kleed los, totdat iemand haar verraai.

Ná die vermomde Oduseus se terugkeer kondig Penelope aan dat sy sal trou met wie ook al Odusseus se stram boog kan span. Natuurlik is Odusseus die enigste een wat dit regkry en hy wen die kompetisie. Daarna begin hy die vryers doodmaak.

Odusseus se identiteit is nou bekend, maar Penelope kan nie glo dis regtig haar man nie. Sy is bang dis die een of ander god wat hom soos Odusseus vermom het. Sy besluit om hom te toets en gee haar kamermeisie opdrag om die bed in hul slaapkamer te skuif. Odusseus sê egter dit kan nie gedoen word nie omdat hy self die bed gemaak het en die een poot ’n lewende olyfboom is. Eindelik aanvaar Penelope Odusseus se identiteit.




</doc>
<doc id="45507" url="https://af.wikipedia.org/wiki?curid=45507" title="Antiope">
Antiope

Antiope was in die Griekse mitologie die dogter van die riviergod Asopos, volgens Homeros. Haar skoonheid is raakgesien deur Zeus, wat hom soos ’n sater vermom en haar verkrag het. Daarna het Epopeus haar ontvoer en geweier om haar te laat gaan totdat haar oom, Lukos, hom gedwing het.

Op pad huis toe het Antiope die lewe geskenk aan ’n tweeling, Amfion en Zetos. Amfion was Zeus se seun en Zetos die seun van Epopeus. Albei is by ’n veewagter gelos om grootgemaak te word.

In Thebe is Antiope toe deur Dirke, die vrou van Lukos, getreiter en sy het na Eleuterai ontsnap. Daar het sy onwetend skuiling gevind in die huis waar haar twee seuns as veewagters gewoon het. Hier is sy ontdek deur Dirke, wat ’n fees daar kom bywoon het. Sy het die twee seuns beveel om Antiope aan die horings van ’n wilde bul vas te bind. Net toe hulle dit wou doen, het die ou veewagter wat hulle grootgemaak het, sy geheim onthul. Die seuns het Dirke toe aan die bul vasgebind omdat sy hul ma so wreed behandel het.

Weens dié daad het Dionisos Antiope met waansin gestraf en sy het doelloos deur Griekeland geswerf totdat sy later gesond gemaak is. Daarna het sy met Fokus van Titorka getrou.

Amfion het ’n bekende sanger en musikant geword nadat Hermes hom ’n goue lier gegee en hom dit leer speel het; Zetos was ’n jagter en veewagter. Vir Grieke van die klassieke tydperk was dié verskil tussen die broers die hoofelement van die verhaal. Amfion is met Niobe getroud en het selfmoord gepleeg ná die dood van sy vrou en kinders. Zetos het met Edon getrou (of soms met Tebe). Die broers is saam in een graf begrawe.


</doc>
<doc id="45509" url="https://af.wikipedia.org/wiki?curid=45509" title="Daidalos">
Daidalos

Daidalos of Daedalus (Grieks: Δαίδαλος; "handige werker") was in die Griekse mitologie ’n talentvolle vakman. Hy het twee seuns gehad, Ikaros en Iapuks, asook ’n susterskind wie se naam wissel. Daidalos het onder andere die Labirint op Kreta gebou waarin die Minotourus (halfman, halfbul) aangehou is en talle toestelle en stukke gereedskap uitgevind. Hy het later saam met sy seun Ikaros van Kreta ontsnap deur op vlerke wat hy van vere en was gemaak het weg te vlieg.

Nadat koning Minos die troon van Kreta bestyg het, het hy met sy broers gestry oor die reg om te regeer. Minos het vir Poseidon gevra om vir hom ’n sneeuwit bul te stuur as ’n teken van sy goedkeuring. Hy moes die bul aan Poseidon offer, maar het besluit om dit eerder te hou omdat dit so mooi was. Om hom te straf het Poseidon Pasifaë, Minos se vrou, laat verlief raak op die bul. Sy het Daidalos gevra om vir haar ’n houtkoei te maak, waarin sy toe geklim het om met die bul te paar. Hul kind was ’n monster, die Minotourus. Hy het later wild en boosaardig geword en Minos het Daidalos gevra om die Labirint te ontwerp waarin hy aangehou is.

Later is Teseus uitgedaag om die Minotourus dood te maak en hy het sy pad deur die Labirint gevind met behulp van Ariadne se garing.

Daidalos was so trots op sy werk dat hy geen mededinging geduld het nie. Sy suster het haar seun, wat in verskillende werke Perdiks, Talos of Kalos genoem word, in sy sorg geplaas sodat Daidalos vir hom sy kuns kon leer. Hy was ’n vindingryke jong man wat vinnig geleer het. Eendag het hy langs die see geloop en die rugstring van ’n vis opgetel. Volgens Ovidius het hy dit nagemaak en die saag ontwerp. Later het hy die kompas ontwerp.

Daidalos was baie jaloers en eendag toe hulle saam op die Akropolis in Athene was, het hy hom afgestamp. Atena, wat hou van vindingrykheid, het hom sien val en hom in ’n voël verander wat na hom genoem is: "perdix", die patrys. Daidalos is verhoor en verban vir sy daad.

In Ovidius se "Metamorfoses" (VIII:183-235) word genoem dat Daidalos in ’n toring op Kreta opgesluit is om te keer dat sy kennis oor die Labirint versprei. Omdat Minos die see- en landroetes beheer het, het Daidalos vlerke van was en vere vir hom en sy jong seun Ikaros gemaak.

Voordat hulle van die eiland af weg is, het Daidalos sy seun gewaarsku om nie te na aan die son of die see te vlieg nie. Oorstelp deur die wonder om te vlieg, het Ikaros nuuskierig deur die lug geswiep. Hy het egter te na aan die son gekom, die was het gesmelt en die vere het afgeval. Hy het in die see geval en verdrink.

Daidalos het veilig in Sisilië aangekom waar hy onder beskerming van koning Kokalos gebly en ’n tempel vir Apollo gebou het. Hier het hy sy vlerke opgehang as ’n offerande aan die god.

Minos het intussen na Diadalos gesoek. Hy het van stad tot stad gereis met ’n raaisel. Hy het ’n spiraalvormige seeskulp gehad en gevra of iemand ’n garing daardeur kon ryg. Toe hy in Kamikos aankom, het koning Kokalos, wat geweet het Diadalos sou die raaisel kon oplos, die ou man in die geheim ontbied. Dié het die garing aan ’n mier vasgemaak en ’n druppel heuning aan die een punt van die skulp gesit as lokmiddel. Die mier het deur die skulp geloop en so die garing daardeur geryg. Minos het toe geweet Diadalos is in die stad en het geëis dat Kokalos hom oorhandig. Kokalos het hom egter oorreed om eers te gaan bad en sy dogters het Minos vermoor.



</doc>
<doc id="45511" url="https://af.wikipedia.org/wiki?curid=45511" title="Tantalos">
Tantalos

Tantalos (Grieks: Τάνταλος) was die heerser van die stad "Tantalis", genoem na homself, of "Sipylus", genoem na Berg Sipylus waar die stad geleë was.

In die Griekse mitologie was Tantalos die pa van Pelops, Niobe en Broteas, en die seun van Zeus en die nimf Plouto. Hy het later ’n inwoner geword van Tartaros, die plek in die onderwêreld waarheen die grootste oortreders gestuur is. Dis hier waar Odusseus hom gesien het.

Tantalos is aanvanklik verwelkom aan Zeus se tafel op Berg Olimpus. Daar het hy hom wangedra en godespys en nektar gesteel om aan sy mense te gee. Hy het ook geheime van die gode verklap.

Tantalos was die bekendste daarvoor dat hy sy seun Pelops aan die gode geoffer het. Hy het hom in stukke gesny, gekook en as kos vir die gode voorgesit. Hulle het egter daarvan geweet en dit nie geëet nie. Net Demeter, wat ontsteld was oor die verlies van haar dogter, Persephone, het nie besef wat dit was nie en het ’n stuk van die seun se skouer geëet. Clotho, een van die drie Skikgodinne, het die seun op Zeus se bevel weer lewend gemaak (sy het die dele bymekaargemaak en hulle in ’n heilige pot gekook). 'n Skouer van ivoor is deur Hefaistos gemaak en deur Demeter aan hom gegee. Poseidon het Pelops toe gevange geneem en na Olimpus gevat. Later het Zeus Pelops van Olimpus weggestuur weens sy woede jeens Tantalos.

Tantalos se straf vir sy daad was om in ’n poel onder ’n vrugteboom te staan. Sodra hy vrugte wou pluk om te eet, het die takke buite sy bereik geswaai; as hy wou water drink, het die water weggevloei.




</doc>
<doc id="45512" url="https://af.wikipedia.org/wiki?curid=45512" title="Muziic">
Muziic

Muziik is 'n internetradio- en musiek-gemeenskapswebwerf wat in die Verenigde State van Amerika gevestig is en in 2009 gestig is. Muziic speel YouTube musiek vervat.



</doc>
<doc id="45513" url="https://af.wikipedia.org/wiki?curid=45513" title="Sisufos">
Sisufos

Sisufos (Grieks: Σίσυφος), ook Sisuphos, was in die Griekse mitologie ’n koning wie se straf in Tartaros was om ’n groot rots tot in ewigheid teen ’n heuwel uit te stoot.

Sisufos was die seun van koning Aiolos van Thessalië en Enarete, en die stigter en eerste koning van Korinthe. Hy het navigasie en handel bevorder, maar was gierig en skelm. Hy het dit geniet om reisigers en besoekers dood te maak omdat dit hom toegelaat het om ander te oorheers.

Sedert Homeros word Sisufos uitgebeeld as die skelmste van alle mense. Hy het sy niggie verlei, sy broer se troon afgeneem en Zeus se geheime verklap. Hy het onder andere vir die riviergod Asopus vertel waar sy dogter, Aigina, is nadat Zeus haar ontvoer het.

Zeus het Tanatos (die verpersoonliking van die Dood) toe opdrag gegee om Sisufos in kettings na Tartaros te neem. Sisufos het Tanatos skelm gevra om die kettings uit te toets om te kyk hoe hulle werk. Toe het hy Tanatos vasgebind en hom gedreig. Dit het ’n groot bohaai veroorsaak en niemand kon doodgaan nie totdat Ares tussenbeide getree en die Dood bevry het. (Hy was kwaad omdat sy oorloë nie meer pret was nie, want geen van sy teenstanders kon doodgaan nie.) Daarna is Sisufos na Tartaros gestuur.

Voordat hy gesterf het, het hy egter sy vrou gevra om sy liggaam ná sy dood in die middel van ’n openbare plein te gooi in ’n poging om sy vrou se liefde vir hom te toets. Ontsteld omdat sy vrou hom gehoorsaam het, het Sisufos die koningin van die onderwêreld, Persefone, oorreed om hom toe te laat om terug te gaan en sy vrou te gaan uitskel omdat sy nie sy liggaam begrawe het soos ’n liefdevolle vrou sou doen nie. Toe hy eers in Korinthe was, het hy geweier om terug te gaan na die onderwêreld. Hermes moes hom eindelik terugsleep daarheen.

As straf vir sy skelmstreke is Sisufos gedwing om ’n groot rots teen ’n steil heuwel uit te stoot, maar net voor hy die spits bereik, het die rots weer teruggerol en dan moes hy van voor af begin.


</doc>
<doc id="45514" url="https://af.wikipedia.org/wiki?curid=45514" title="Tanatos">
Tanatos

Tanatos (Grieks: Θάνατος; dood) was in die Griekse mitologie die verpersoonliking van die Dood. Hy was ’n mindere figuur waarna dikwels verwys word, maar wat selde persoonlik verskyn het.

Hy was die seun van Nyx (Nag) en Erebos (Duisternis) en ’n tweelingbroer van Hipnos (Slaap). Onder sy broers en susters was negatiewe verpersoonlikings soos Momos (blaam), Moros (noodlot), Nemesis (vergelding), Apate (misleiding), Geras (ouderdom) en Eris (onmin), en selfs Charon (wat die veerboot na Hades bestuur het).

Soms word genoem dat Tanatos vereenselwig word met vreedsame sterftes, terwyl die bloeddorstige Keres gewelddadige sterftes verteenwoordig het. Sy pligte as gids vir afgestorwenes is soms oorgeneem deur Hermes en sommige reken hy was bloot ’n aspek van Hermes wat later van hom onderskei is.

Tanatos is soms beskou as genadeloos en baie mense het hom gehaat, maar hy kon maklik uitoorlê word, soos wat die skelm koning Sisufos van Korinthe gedoen het. Zeus het Tanatos opdrag gegee om Sisufos in kettings na Tartaros te neem. Sisufos het Tanatos skelm gevra om die kettings uit te toets om te kyk hoe hulle werk. Toe het hy Tanatos vasgebind en hom gedreig. Dit het ’n groot bohaai veroorsaak en niemand kon doodgaan nie totdat die bloeddorstige god van oorlog, Ares, tussenbeide getree en die Dood bevry het. (Hy was kwaad omdat sy oorloë nie meer pret was nie, want geen van sy teenstanders kon doodgaan nie.)

Sisufos het die Dood ’n tweede keer geflous. Voordat hy gesterf het, het hy sy vrou gevra om sy liggaam ná sy dood in die middel van ’n openbare plein te gooi in ’n poging om sy vrou se liefde vir hom te toets. Ontsteld omdat sy vrou hom gehoorsaam het, het Sisufos die koningin van die onderwêreld, Persefone, oorreed om hom toe te laat om terug te gaan en sy vrou te gaan uitskel omdat sy nie sy liggaam begrawe het soos ’n liefdevolle vrou sou doen nie. Toe hy eers in Korinthe was, het hy geweier om terug te gaan na die onderwêreld. Hermes moes hom eindelik terugsleep daarheen.



</doc>
<doc id="45516" url="https://af.wikipedia.org/wiki?curid=45516" title="Teseus">
Teseus

Teseus (Grieks: Θησεύς) was in die Griekse mitologie die legendariese koning van Athene, die seun van Etra. Sy pa's was Egeus en Poseidon, wat albei in een nag by Etra geslaap het.

Egeus het getrou met Etra, die dogter van koning Pitteus van Troezen, ’n stadjie suidwes van Athene. Op hulle huweliksnag het Etra deur die see geloop na die eiland Sfairia en daar geslaap by die god van die see, Poseidon. Die mengsel van semen het ’n seun tot gevolg gehad wat halfgod, halfmens was. (Sulke dubbele vaderskappe, die een sterflik en die ander onsterflik, was ’n bekende eienskap van die Griekse helde.)

Toe Etra swanger raak, het Egeus besluit om na Athene terug te keer. Voor hy weg is, het hy egter sy sandale en swaard onder ’n groot rots begrawe en vir haar gesê dat wanneer hulle seun groot genoeg is, moet hy die rots wegskuif as hy heldhaftig genoeg is, en die items vir hom vat as bewys van sy koninklike herkoms. In Athene het Medea, wat uit Korinthe gevlug het nadat sy haar en Jason se kinders doodgemaak het, sy nuwe metgesel geword.

Teseus het dus by sy ma grootgeword. Toe hy groot was, het hy die rots weggeskuif en die items gekry wat sy pa daar begrawe het. Sy ma het vir hom die waarheid oor sy pa vertel en gesê hy moes die wapens terugneem na die koning en sy geboortereg opeis. Om in Athene te kom, kon Teseus een van twee roetes volg: ter see, wat die veilige roete was, of op land met ’n gevaarlike pad langs waar hy ses ingange tot die onderwêreld sou teenkom wat elk bewaak is deur vyande soos diewe en rowers. Hy was jonk en dapper, en daarom het Teseus besluit om alleen op land na Athene te gaan. Op sy pad het hy talle rowers verslaan.

Toe Teseus in Athene aankom, het hy nie sy ware identiteit dadelik bekend gemaak nie. Eindelik het Egeus sy seun herken toe hy die sandale en swaard sien.

Nadat Minos die troon van Kreta bestyg het, het hy met sy broers gestry oor die reg om te regeer. Minos het vir Poseidon gevra om vir hom ’n sneeuwit bul te stuur as ’n teken van sy goedkeuring. Hy moes die bul aan Poseidon offer, maar het besluit om dit eerder te hou omdat dit so mooi was. Om hom te straf het Poseidon Pasifaë, Minos se vrou, laat verlief raak op die bul. Sy het Daidalos gevra om vir haar ’n houtkoei te maak waarin sy toe geklim het om met die bul te paar. Hul kind was ’n monster, die Minotourus. Hy het later wild en boosaardig geword en Minos het Daidalos gevra om ’n labirint te ontwerp waar die Minotourus gehou is.

Minos se seun is later deur die inwoners van Athene doodgemaak (of deur die Kretensiese Bul wat Egeus hom gevra het om dood te maak). Minos het oorlog teen die Atheners verklaar om sy seun se dood te wreek en het gewen. Hy het daarna geëis dat sewe jong mans en sewe jong vroue van Athene elke nege jaar aan die Minotourus geoffer word. Om ’n einde te bring aan dié offerandes, het Egeus vir Teseus gestuur om die Minotourus dood te maak.

In Kreta het Ariadne, Minos se dogter, op Teseus verlief geraak en hom gehelp om die Minotourus dood te maak.




</doc>
<doc id="45520" url="https://af.wikipedia.org/wiki?curid=45520" title="Membranofoon">
Membranofoon

'n Membranofoon is 'n musiekinstrument waarmee klank geproduseer word deur 'n gespanne vel (membraan) te laat vibreer.

Die vibrasie word voortgebring deur:
Die vibrasiepatrone in 'n membraan heet Chladni-patrone.


</doc>
<doc id="45521" url="https://af.wikipedia.org/wiki?curid=45521" title="SSC Napoli">
SSC Napoli

Società Sportiva Calcio Napoli is 'n sokkerklub uit Napels in die deelstaat Campania in Italië.

Italiaans Kampioen (2)
Beker van Italië (5)
Italiaanse Supercup (2)
UEFA Cup (1)
Beker van die Alpe (1)
Anglo-Italian League Cup (1)




</doc>
<doc id="45525" url="https://af.wikipedia.org/wiki?curid=45525" title="Sosialisme">
Sosialisme

Sosialisme is 'n ekonomiese en politieke stelsel waar die werkers (en nie hulle base nie) beheer oor die produksiemiddele, soos masjinerie en landbougrond uitoefen. Mense wat so 'n koöperatiewe samelewing bepleit word sosialiste genoem. Hulle glo daaraan dat goedere en dienste vir menslike gebruik, en nie vir winste geproduseer moet word nie. Sosialiste glo dat alles in die samelewing deur die koöperatiewe pogings van sy lede vervaardig moet word.

Daar is verskeie vorme van sosialisme, en geen enkele definisie dek die totale spektrum nie. Hulle stem ooreen in die opsig dat die werkers die hulpbronne en produksiemiddele moet besit. Hulle verskil egter van mekaar in terme van die rol van die vryemark en beplanning, asook die rol van bestuurders en die regering se rol in die ekonomie.

Robert Owen was die eerste sosialis. Sy volgelinge begin hulself in 1841 sosialiste te noem. Hy word steeds as die pionier van die Koöperatiewe Beweging in Brittanje beskou. Hy was van mening dat die werkers die maatskappye waar hulle werk moet besit. Die werkers sal dan die winste regverdig onder mekaar verdeel. Hy het so 'n nuwe model fabriek in New Lanark, Skotland opgerig.

Karl Marx is die bekendste sosialis, maar is eerder die argitek van die teorieë oor sosialisme en kommunisme. Hy het 'n omvattende boek oor kapitalisme, sosialisme en kommunisme geskryf, genaamd ""Die Kommunistiese Manifes"". Friedrich Engels was 'n mede-skrywer, en het baie van Marx se werk en navorsing befonds.

Verskeie sosialistiese politieke partye is gedurende die 19de eeu en vroeë deel van die 20ste eeu gevorm. Linkse politieke partye is oor die algemeen nuwer as hul regse eweknieë.



</doc>
<doc id="45527" url="https://af.wikipedia.org/wiki?curid=45527" title="Perseus (mitologie)">
Perseus (mitologie)

Perseus (Grieks: Περσεύς) was ’n held in die Griekse mitologie. Hy was die seun van Zeus en is veral bekend daarvoor dat hy die Gorgo Medusa doodgemaak het.

Perseus was die seun van Danaë, die enigste kind van Akrisios, koning van Argos. Hy was baie teleurgesteld dat hy nie ’n seun gehad het nie en het ’n orakel gaan spreek. Dié het hom gewaarsku dat sy dogter se seun hom eendag sou doodmaak. Danaë het nie kinders gehad nie en om te keer dat sy kinders kry, het Akrisios haar in die binnehof van sy paleis in ’n opelug-bronskamer gevange gehou. Zeus het aan haar verskyn en haar swanger gemaak. Kort daarna is hul seun, Perseus, gebore.

Uit vrees vir sy eie toekoms, maar ook onwillig om hom die wraak van die gode op die hals te haal deur Zeus se kind dood te maak, het hy sy dogter en die kind in ’n houtkis in die see laat gooi. Die twee het op die eiland Serifos uitgespoel, waar die visserman Diktus die seun grootgemaak het. Diktus se broer, Poludektes, was die koning van die eiland.

Ná ’n ruk het Poludektes verlief geraak op Danaë en wou hy Perseus uit die pad hê. Hy het toe ’n plan beraam om Perseus in oneer weg te stuur.

Poludektes het aangekondig dat hy ’n groot banket gaan hou waar elke gas vir hom ’n perd moes bring. Die visserman se beskermling het nie ’n perd gehad nie, maar het beloof om vir hom ’n ander geskenk te bring. Poludektes het dadelik geëis dat Perseus vir hom die kop bring van Medusa, ’n Gorgo wat so lelik was dat enigiemand wat na haar gekyk het, in klip verander het.

Volgens Hesiodus was Medusa die enigste van die Gorgone wat sterflik was. Ovidius vertel Medusa het slange op haar kop gekry toe sy deur Atena vervloek is. Medusa het met Poseidon omgang gehad in ’n tempel van Atena nadat Poseidon deur die goue kleur van haar hare aangetrek is. Atena het toe die aanloklike goue hare in slange verander.

Vir so ’n dapper daad sou goddelike hulp nodig gewees het en Perseus het lank rondgeloop sonder enige hoop om die Gorgone te vind of sy taak uit te voer. Die gode Hermes, Atena en Hades het toe tot sy redding gekom. Hermes het vir hom ’n antieke swaard gegee asook sandale waarmee hy kon vlieg. Atena het vir hom haar goed gepoleerde bronsskild gegee en Hades sy helm van onsigbaarheid.

Nimfe het vir hom die pad aangewys. Toe hy in die grot kom waar die Gorgone geslaap het, het hy na Medusa se weerkaatsing in Atena se blink skild gekyk. So kon hy veilig tot by haar kom en haar kop afkap. Van die bloed wat uit haar nek gespuit het, het Pegasus, haar seun by Poseidon, ontstaan. Volgens ander bronne het elke druppel bloed in ’n slang verander. Die ander twee Gorgone het hom probeer vang, maar danksy die helm van onsigbaarheid het hy ontsnap.

Op pad terug na Serifos het Perseus die Fenisiese koninkryk Ethiopië van koning Kefeus aangedoen. Sy vrou, Kassiopeia, het gespog dat sy net so mooi soos die Nereïdes was en uit wraak het Poseidon ’n seeslang, Ketos, na die eiland gestuur wat mens en dier verslind het. ’n Orakel het gesê die enigste manier om van die vloek ontslae te raak, was om die koning se dogter, Andromeda, aan die monster bloot te stel. Sy is toe aan ’n rots vasgemaak. Perseus het die monster doodgemaak, Andromeda bevry en haar as sy vrou geneem.

Perseus is met Andromeda getroud ten spyte daarvan dat sy aan Pineus belowe is. Op die troue het ’n rusie tussen die mededingers uitgebreek en Pineus is in klip verander toe hy Medusa se kop sien.

Perseus het die kop eindelik vir Atena gegee en sy het dit op haar skild gesit. Volgens ander weergawes het óf hy óf Atena die kop gebruik om Atlas in klip te verander, en so het die Atlas-gebergte ontstaan "wat hemel en aarde uitmekaarhou".

Perseus het dit glo daarna gebruik teen Poludektes. Toe hy tuis kom en die koning, wat saam met Danaë op sy troon gesit het, hom vra of hy die kop het, het hy dit uitgehou en almal aanwesig in klip verander.

Die vervulling van die orakel dat Perseus sy oupa sou doodmaak, word op verskillende maniere vertel. In Apollodorus se weergawe keer Perseus terug na Argos, maar toe hy van die orakel hoor, het hy in gewillige ballingskap na Thessalië gegaan. Daar het Teutamides, die koning van Larissa, begrafnisspele vir sy pa gehou. Perseus het aan die diskusitem deelgeneem. Die diskus het weggeskram en Akrisios getref, waarna hy dood is.


</doc>
<doc id="45529" url="https://af.wikipedia.org/wiki?curid=45529" title="Banja Luka">
Banja Luka

Banja Luka (Serwies: Бања Лука) is met 'n bevolking van 238 353 die tweede grootste stad in Bosnië-Herzegowina ná die hoofstad Sarajevo. Dit is die hoofstad en grootse nedersetting in die deelstaat Republika Srpska.


</doc>
<doc id="45536" url="https://af.wikipedia.org/wiki?curid=45536" title="Groot Emigrasie">
Groot Emigrasie

Die term Groot Emigrasie verwys na die emigrasie van Poolse elites ná die November-opstand van 1830. Hierdie opstand teen die Russiese oorheersing is veral deur die adel en dele van die Poolse bourgeoisie gesteun, terwyl die oorgrote meerderheid van die stedelike bevolking asook die onvrye boere nie daarby betrokke was nie. Die Poolse elites het destyds in reaksie teen die politieke situasie in Pole ná die Poolse Delinge gekom waardeur die gebied van die Pools-Litause Gemenebes tussen die Russiese Ryk, die Koninkryk Pruise en die Habsburgse monargie in Oostenryk opgedeel is.

Reeds vanaf die laat 18de eeu het 'n beduidende deel van die Poolse elites na die buiteland begin emigreer om hier 'n nasionale beweging te organiseer. Ná 1831 het die sentrum van Poolse politieke aktiwiteite volledig na die buiteland en vanaf die 1840's ook na die Pruisiese deelgebied verskuif. Die term "Groot Emigrasie" het hierby nie soseer na die getalle Pole in ballingskap verwys nie (hul aantal word op sowat 9 000 beraam), maar eerder na die belangrike rol wat hulle in die geskiedenis van die Poolse nasie gespeel het. Die ballinge was oorwegend adellikes wat deel uitgemaak het van die November-opstand se politieke en militêre leierskap, maar ook bekende persoonlikhede uit die Poolse kulturele en geestelike lewe soos die digters Adam Mickiewicz en Juliusz Słowacki (1809-1849), die komponis Frédéric (Pools "Fryderyk") Chopin en die geskiedkundige Joachim Lelewel.

Die meeste Poolse bannelinge het hulle in Frankryk gevestig. Baie van hulle het later aan die Poolse rewolusies van die jare 1846 en 1848 deelgeneem of waardevolle bystand aan die rewolusionêres verleen, maar ook in ander lande by die rewolusionêre bewegings van 1848 betrokke geraak soos byvoorbeeld in Frankryk, in die klein prinsdomme van Duitsland en Italië, in Oostenryk, Hongarye en die Donou-prinsdomme Wallachië en Moldawië en in die Suid-Amerikaanse lande Argentinië en Uruguay, uiteindelik ook by die Krimoorlog.

Die mislukte rewolusie van 1848 en die Januarie-opstand van 1863-1864 het tot nuwe emigrasiegolwe gelei. Daar was egter ook Poolse emigrante wat hul lewensdoeleindes net in die buiteland kon bereik of deur beperkings genoodsaak was om hul beroepsloopbaan in die buiteland te volg soos Maria Curie-Skłodowska wat vanweë haar geslag en anti-Poolse sanksies nie tot Russiese universiteite toegelaat is nie. Sy het dus besluit om by Franse universeite aansoek om toelating te doen.


</doc>
<doc id="45545" url="https://af.wikipedia.org/wiki?curid=45545" title="2009 Super 14-seisoen">
2009 Super 14-seisoen

Die 2009 Super 14-seisoen het in Februarie 2009 afgeskop met voorseisoenwedstryde wat van middel Januarie gespeel is. Dit het op 30 Mei ten einde geloop. Die 2009 seisoen was die vierde van die vergrote kompetisie, wat gelei het tot die verandering van Super 12 na Super 14. Die skedule was oor ’n tydperk van 3½ maande met 94 wedstryde waarvan elke span een keer teen elk van die dertien ander spanne gespeel het (in ’n rondomtalietoernooi) plus twee halfeindrondtes en een eindrondte. Elke span het een loslootjie oor die veertien rondtes gekry.












</doc>
<doc id="45551" url="https://af.wikipedia.org/wiki?curid=45551" title="Chiron">
Chiron

Chiron of Cheiron (Grieks: Χείρων) is ’n karakter in die Griekse mitologie. Hy was die sentour met die grootste aansien. Nes die saters was die sentoure in die algemeen bekend vir hul gedrink en sekskapades, asook geweld veral as hulle dronk was. Chiron was egter intelligent, opgevoed en goedhartig. Hy was bekend vir sy kennis en vaardigheid met medisyne. Hy is verwek deur Chronos toe hy in ’n perd verander en die nimf Philyra swanger gemaak het. 

Chiron was ’n belangrike heler en onderwyser. Van sy leerlinge sluit in Achilles, Asklepios, Jason en Peleus.



</doc>
<doc id="45552" url="https://af.wikipedia.org/wiki?curid=45552" title="Thetis">
Thetis

Thetis (Grieks: Θέτις) is ’n karakter in die Griekse mitologie. Sy was ’n seenimf, een van die 50 Nereïdes.

Een van die mites waarin sy 'n hoofrol in speel is die verkragting van Thetis. Zeus wil haar hê, maar daar is 'n voorspelling dat haar kind magtiger as sy pa sal wees. Hy moedig daarom Peleus, 'n sterweling. aan om met haar te trou. Sy weier egter en daarna verkrag hy haar. Sy veg met hom en verander in 'n vlam, in water, 'n leeuin en in 'n slang, maar hy hou vol. Uiteindelik kry sy 'n baba van hom, wat Achilles genoem word, die groot held van die Ilias. 


</doc>
<doc id="45553" url="https://af.wikipedia.org/wiki?curid=45553" title="SANZAAR">
SANZAAR

SANZAAR (Suid-Afrika, Nieu-Seeland, Australië en Argentinië Rugby) is die liggaam wat Superrugby en Die Rugbykampioenskap-rugbywedstryde organiseer. SANZAAR vergader jaarliks en bestaan uit die hoof-uitvoerende beamptes van die lidunies.

Dit is in 1996 gestig as ’n gesamentlike onderneming van die Suid-Afrikaanse Rugbyunie, die Nieu-Seelandse Rugbyunie en die Australiese Rugbyunie. Voor die 2016-seisoen is die naam verander na SANZAAR na die insluiting van die Argentynse Rugbyunie as volwaardige lid van die organisasie.

Superrugby en die Drienasiesreeks (nou Die Rugbykampioenskap) is kort ná rugby se oorgang na professionalisme in 1995 geskep. Die konsep is deur Queensland Rugbyunie se hoof-uitvoerende beampte Terry Doyle, Nieu-Suid-Wallis se hoof-uitvoerende beampte David Moffett en die Australiese Rugbyunie se hoof-uitvoerende beampte Bruce Hayman ontwikkel. Om die kompetisie te befonds is "News Limited" genader, en uiteindelik word $555 miljoen oor 10 jaar vir die wêreldwye televisieregte bewillig.

Rian Oberholzer was die eerste voorsitter van SANZAR.



</doc>
<doc id="45554" url="https://af.wikipedia.org/wiki?curid=45554" title="Ilias">
Ilias

Die Ilias of Iliade (Grieks: Ἰλιάς) is ’n epiese gedig in daktiliese hektameters (sesvoetige verse). Daar word tradisioneel aanvaar dat Homeros dit geskryf het. 

Dit speel af in die Trojaanse Oorlog en gee die gebeure weer tydens ’n geveg tussen koning Agamemnon en die vegter Achilles. Die Trojaanse perd word ook daarin genoem. Die fliek "Troy" gaan oor die Trojaanse Oorlog. Hoewel die verhaal net ’n paar weke in die laaste jaar van die oorlog dek, verwys dit na baie van die Griekse legendes daaroor.



</doc>
<doc id="45555" url="https://af.wikipedia.org/wiki?curid=45555" title="Agamemnon">
Agamemnon

Agamemnon (Grieks: Ἀγαμέμνων) is ’n karakter in die Griekse mitologie. Hy was die seun van koning Atreus van Mycenae, en self die koning van Mycenae óf Argos. Toe Helena, die vrou van Menelaus, deur Paris van Troje ontvoer word, was Agamemnon die bevelvoerder van die Achajers in die daaropvolgende Trojaanse Oorlog. 

Sy naam in Grieks, Ἀγαμέμνων, beteken "baie standvastig", "onbuigbaar".


</doc>
<doc id="45556" url="https://af.wikipedia.org/wiki?curid=45556" title="Romanz">
Romanz

Romanz is 'n Suid-Afrikaanse musiekgroep wat hoofsaaklik Afrikaanse en ligte klassieke liedjies sing. Die groeplede is: Adam Barnard, Andre Venter, Burgerd Botha, Louis Loock.





</doc>
<doc id="45557" url="https://af.wikipedia.org/wiki?curid=45557" title="Statius">
Statius

Publius Papinius Statius (omstreeks 45-96 n.C.) was ’n Romeinse digter van die 1ste eeu n.C. Hy is in Napels, Italië, gebore. Van sy Latynse gedigte sluit in "Thebaid", die "Silvae" en die onvoltooide epiese gedig die "Achilleid".


</doc>
<doc id="45558" url="https://af.wikipedia.org/wiki?curid=45558" title="Nádine">
Nádine

Nádine (gebore 28 Februarie 1982 in Durban) is 'n Afrikaanse en Suid-Afrikaanse sangeres. Van haar treffers sluit in: "Kaapse Draai" en "As jy wonder".

In 2010 maak sy opslae deur die "World Peace Song Festival"-sangkompitisie met haar liedjie "This Time I Know It's For Real" te wen. Daardeur het sy die eerste Suid-Afrikaner geword wat ooit die eerste plek in die kompetisie ingepalm het.





</doc>
<doc id="45559" url="https://af.wikipedia.org/wiki?curid=45559" title="Trojaanse Oorlog">
Trojaanse Oorlog

Die Trojaanse Oorlog is in die Griekse mitologie ’n oorlog deur die Achajers (Grieke) teen die stad Troje nadat Paris van Troje Helena gesteel het van haar man, Menelaus, die koning van Sparta. 

Die oorlog is een van die belangrikste gebeure in die Griekse mitologie en word weergegee in talle werke, onder andere die "Ilias" en die "Odussee" deur Homeros. Episodes uit die oorlog het material verskaf vir Griekse tragedies en ander werke in die Griekse letterkunde, asook vir Romeinse digters soos Vergilius en Ovidius.


</doc>
<doc id="45565" url="https://af.wikipedia.org/wiki?curid=45565" title="Chemiese energie">
Chemiese energie

Die Chemiese energie is die totale energie-inhoud van 'n stof. Hierdie energie is opgesluit in die bindings tussen die atome van 'n stof. Elektrone kan op bepaalde afstande vanaf die kern aangetref word. Die naaste posisie wat 'n elektron aan die atoomkern gevind kan word, word die grondtoestand genoem, terwyl die ander toestande opgewekte toestande genoem word. Die afstand van 'n elektron ten opsigte van die kern het 'n invloed op die hoeveelheid potensiële energie wat in 'n stof opgesluit is. Hoe groter die afstand hoe groter is die opgesluite energie.

Chemiese energie wat opgesluit is in 'n stof kan vrygestel word tydens 'n chemiese reaksie. Hierdeur word die chemiese bindings in die reagense verbreek, wat energie verbruik en word nuwe atoombindings gevorm, wat energie vrystel. As daar op die einde meer energie vrygestel word as wat verbruik word is chemiese energie beskikbaar gestel. Gewoonlik word die energie in die vorm van warmte vrygestel (eksotermiese reaksie) maar soms word ligenergie en elektriese energie (brandstofsel en batterye) vrygestel.


</doc>
<doc id="45567" url="https://af.wikipedia.org/wiki?curid=45567" title="Strandhuis">
Strandhuis

'n Strandhuis is 'n huis wat op of naby die strand geleë is, wat as 'n vakansie- of tweede woning vir mense dien wat naweke of vakansietye daar deurbring.

Dit is in Skandinawiese lande al 'n ou tradisie om somerhuise langs die see op te rig.
In Brittanje, Denemarke en ander Noord-Europese lande kan 'n strandhuis as 'n tuishuis ingerig word. Dit is gewoonlik neffens 'n sandstrand by 'n strandoord geleë, en is ontwerp om teen gure weer skuiling te bied, maar word nie ingeruim vir langdurige verblyf nie.

Strandhuise word dikwels vereenselwig met strandtuine, wat met spesiale aanplantings en 'n besondere ontspanningsdoel ontwerp word. Een van die bekendste 20ste eeuse strandtuine is by Dungeness, Engeland, deur Derek Jarman aangelê. Dit spog met plaaslike boumateriaal, inheemse plantegroei en oopheid van die omliggende terrein. Ander strandtuine het al pogings aangewend om afgesonderde mikroklimate te skep. Swembaddens word gereeld by strandtuine aangetref.


</doc>
<doc id="45570" url="https://af.wikipedia.org/wiki?curid=45570" title="Szlachta">
Szlachta

Die Poolse term Szlachta verwys na die laer adelsklas in die Koninkryk Pole en die Grootvorstedom Litaue (wat in 1569 in die Pools-Litause Gemenebes verenig is) en die gepoloniseerde gebiede wat deur dié twee lande oorheers is (soos die Hertogdom Pruise en Roetenië). Lede van die hoër Poolse adelsklas het daarenteen as magnate bekend gestaan. Adellikes word in Pools algemeen "szlachcic" genoem.

Die Poolse adel was oorspronklik 'n suiwer krygersklas wat volgens historici onder die heerskappy van die Piaste-dinastie in die langdurige oorloë teen die Koninkryk Boheme, die Duitse keisers, Litaue, Pommere, die Pruise en die Duitse Orde uit die wapendraende boerestand ontwikkel het. Hulle het tradisioneel oor landbesit beskik, dikwels in die vorm van groot landgoede (sogenaamde voorwerke).

Die Pools-Litause adel was gedurende die 17de eeu deur steeds groter uniformiteit in godsdienstige asook taalkundige opsig gekenmerk aangesien die meeste Litause, Roeteense en Lyflandse adellikes in hierdie periode gepoloniseer is sodat die terme Pool, adellike en Rooms-Katoliek in toenemende mate as sinonieme beskou kon word, terwyl Protestantisme met die Duitse minderheid in Pole-Litaue vereenselwig is.

'n Ander tipiese kenmerk van die "szlachcic" was hul agraries-gewestelike bewussyn. Na hulself het hulle dikwels as landbesitters (Pools: "ziemianie") verwys en in politieke opsig veral hul eie privaat en plaaslike belange waargeneem. In administratiewe opsig het hulle die landelike en woiwodskaplike organe as hul belangrikste forum oorheers. Hier het die Poolse grootadel (die magnate) sy kans waargeneem om die "szlachcic" vir sy eie doeleindes te instrumentaliseer en die werklike gesag oor die landelike vergaderings te kry.

Op hul landgoede het die "szlachcic" hul eie kultuur van vermaak en luukshede ontwikkel. Hul oorspronklike openheid vir vreemde kulturele invloede is geleidelik vervang deur 'n oordrewe standsbewussyn, religieuse onverdraagsaamheid en - gepaardgaande met die laasgenoemde - toenemende xenofobie.

Die goed ontwikkelde landbousektor in Pole-Litaue en hoë pryse vir graan het die materiële welsyn van die kleinadel verseker, maar ook aanleiding gegee tot selfgenoegsaamheid. Gevolglik het die "szlachcic" hulle op hul gesins- en plaaslike lewe begin konsentreer, terwyl nasionale belange en die behoefte aan hervorming verontagsaam is - een van die beslissende faktore by die ontwikkeling wat die Pools-Litause adelsrepubliek uiteindelik op onregeerbaarheid laat afstuur het.

Die adel was volgens suiwer demokratiese beginsels georganiseer. In prinsipe het alle adellikes in die Koninklike Republiek gelyke regte geniet sodat daar geen statusverskille binne hul eie stand was nie. Almal was as staatsburgers geregtig om steeds wapens te dra en het oor 'n eksklusiewe stem- en kiesreg beskik. Hul besittings was volgens hulle onbeperkte reg op eiendom onaantasbaar. Die adellike klas was deur uniforme regte presies gedefinieer, sy lede was uitsluitlik persone wat as afstammelinge van adellike families gebore is.

Ondanks die gelykheid ten opsigte van ekonomiese, regtelike en politieke voorregte was die Poolse adel in twee groepe of klasse verdeel - kleinadel en hoogadel (magnate). Daar was geen besondere titels nie, tog het die aanspreekvorms van mekaar verskil. Lede van die kleinadel het magnate as "Hoogwaardige heer" getituleer, terwyl hulself as "Heer" (Pools: "Pan")
aangespreek is. Twee adellikes uit dieselfde klas het mekaar as "Broeder" aangespreek.

Die Poolse adellikes het altesaam sowat tien persent van die totale bevolking verteenwoordig en was sodoende 'n las vir die res van die bevolking. Geen ander land in Europa het so 'n hoë persentasie adellikes gehad nie - gewoonlik was dit beperk tot tussen een en drie persent.

In hulle stryd met die Poolse kroon het die "szlachcic" in 1505 en 1569 'n staatsvorm ontwikkel wat uniek in Europa was - 'n adelsrepubliek met 'n demokraties verkose koning as staatshoof. Die Poolse adel het tot laat in die 18de eeu oor groot en byna ongeëwenaarde voorregte beskik wat eers in 1795 met die Poolse Delinge en die ontbinding van die Pools-Litause Gemenebes opgehef is.

Hul regtelike status was tot en met 1918 afhanklik van die beleide wat deur die Russiese Ryk, die Koninkryk Pruise en die Habsburgse monargie in Oostenryk op hul Poolse besittings toegepas is. Met die Tweede Poolse Republiek se sogenaamde Maart-grondwet van 1921 is alle adellike voorregte opgehef en ook deur latere Poolse wetgewing nie meer herstel nie.

Tot in die vroeë 16de eeu was familiename in Poolse adellike kringe feitlik onbekend, met uitsondering van enkele baie ou vanne wat nog uit die voor-Christelike periode gedateer het. Volgens die Westerse tradisie is slegs name gebruik wat na die adellike stamsetel verwys het - gewoonlik is die voorsetsel "z" voor die naam van die besitting gevoeg (vergelykbaar aan die Duitse adellike "von"). Eers ná 1500 is die name van besittings tot byvoeglike naamwoorde met die eindings "-ski" of "-icz" gewysig. Hierdie naamvorme was egter allesbehalwe van lange duur en is verander sodra 'n groter of belangriker besitting verkry is. Martin van Siecin (Pools "Marcin z Siecina") het hom byvoorbeeld in die 16de eeu eers "Marcin Siecinski" ("Martin [van die] Siecyne") genoem en sy naam ná sy huwelik met 'n vrou van die landgoed Krasiczyn na "Marcin Krasicki" verander.

Die insluiting van Galisië (in 1434) en Wolhinië en Podolië (in 1434) het die geledere van die oorspronklik suiwer Poolse adel versterk. In 1454 is ook die merendeels Duitse adel van Oos- en Wes-Pruise by die Poolse adelsklas ingesluit. Die Duitse adellikes het weliswaar die predikaat "von" en sy ampstitels kwytgeraak, maar aan hulle is nogtans toegestaan om hul eie wapens ook in die Poolse ryk te voer. Vanweë die unie met Litaue is vanaf 1569 ook Litause adellikes by die Szlachta ingesluit.

Die welvarende Litause hoogadel was in etniese en dinastiese opsig meestal van Oekraïense en Wit-Russiese afkoms en het met die Unie van Lublin in 1569 die reg opgeëis om die vorstelike titel "Knjas" ook in die Pools-Litause Gemenebes te dra, alhoewel hieraan geen besondere voorregte verbonde was nie. Die nakomelinge van Rurik (Czetwertyński, Drucki-Lubecki, Massalski, Oginski, Puzyna) en van Gediminas (Czartoryski, Sanguszko en Woroniecki) het net soos 'n aantal ou Litause adellike families van nie-dinastiese afkoms (Radziwill en Sapieha) deel uitgemaak van hierdie groep adellikes.

Die middel-adel moes tevrede wees met titels wat aan bepaalde amptenaarsposte gekoppel was soos Starost, Woiwode, Stolnik (dit wil sê lyfskenker) en jagmeester. So het die laaste koning Stanislaus II August voor sy kroning die amptelike titel "Lyfskenker van Litaue" gedra.

Omstreks 1200 het die Poolse adel begin om wapens te voer. In teenstelling met die res van Europa was daar egter geen familiewapens nie, maar tussen 160 en 170 wapengemeenskappe (Pools "Rody Herbowe") waar dieselfde wapen deur 'n aantal families gevoer is. Hierdie wapengemeenskappe het tot 1815 bestaan. Onafhanklik daarvan het die aantal familiewapens in Pole oor eeue heen gegroei tot sowat 40 000 in die 18de eeu.


</doc>
<doc id="45571" url="https://af.wikipedia.org/wiki?curid=45571" title="Guarulhos">
Guarulhos

Guarulhos is die tweede grootste stad in die Brasiliaanse deelstaat São Paulo en 'n voorstad van die gelyknamige metropool met 'n oppervlakte van 318,014 vierkante kilometer en 'n bevolking van 1,3 miljoen mense in 2009. Dit is die twaalfde grootste geïnkorporeerde nedersetting in die land, beskik oor 'n universiteit, die Universidade Guarulhos, en is die setel van die Rooms-Katolieke diosese Guarulhos.

Guarulhos maak deel uit van die metropolitaanse gebied van São Paulo en grens in die suide en weste aan hierdie stad, in die noorde aan Mairiporã, Nazaré Paulista en Santa Isabel en in die ooste aan Arujá en Itaquaquecetuba. Die internasionale lughawe van São Paulo-Guarulhos (GRU), die grootste in Suid-Amerika, is in die stadsgebied van Guarulhos geleë.

Die naam is aan die inheemse Tupi-taal ontleen en beteken letterlik "eters" of "dikbuike" - 'n verwysing na die oorspronklike bewoners van die gebied.


</doc>
<doc id="45572" url="https://af.wikipedia.org/wiki?curid=45572" title="Cheetahs (Pro14-rugbyspan)">
Cheetahs (Pro14-rugbyspan)

Die Cheetahs (weens borgskapredes bekend as die Toyota Cheetahs), is ’n Suid-Afrikaanse rugbyspan wat tans aan die multinasionale Pro14-liga deelneem, nadat hulle van 2006–2017 aan die Superrugbykompetisie deelgeneem het. Die konsessie sluit die Vrystaat en die Noord-Kaap in. In terme van Curriebekerunies kom die Cheetahs spelers van die Vrystaat Cheetahs, Noord-Vrystaat Griffons en die Griekwas af. Hulle tuiswedstryde word gespeel op die Toyota-stadion in Bloemfontein. Die huidige kaptein van die span is Francois Venter.

Die Cheetahs was een van die twee konsessies wat in 2006 tot die uitgebreide Super 14-kompetisie toegetree het; die ander was die Western Force. Die Sentrale Unie is in April 2005 ten koste van die SOK-unie die konsessie toegeken. In hul eerste seisoen het die Cheetahs verbasend goed gevaar toe hulle tiende uit 14 geëindig het. Voordat die Cheetahs tot Superrugby aanvaar is in 2006 het hul spelers as deel van die Cats-konsessie op die veld gedraf. Die Vrystaatse Curriebekerspan het in 1997, voordat Suid-Afrika konsessies toegeken het, ook aan die Super 12 kompetisie deelgeneem. In 2017 is die Cheetahs se deelname aan Superrugby beëindig en het die span begin met deelname aan die Pro14-toernooi.

Die primêre kleure van die Sentrale Cheetahs is ’n wit trui met ’n oranje kraag met ’n turkoois en pers motief teen die kant van die trui. Die kleure verteenwoordig die drie Curriebekerunies wat deel uitmaak van die konsessie; oranje en wit (Vrystaat Cheetahs), turkoois (Griekwas) en pers (Noord-Vrystaat Griffons).

Die alternatiewe trui het dieselfde ontwerp, behalwe dat die primêre kleur oranje is. Die klere word deur Puma vervaardig en die primêre borg van die konsessie is Toyota.

Voor Suid-Afrika se toetrede tot die toenmalige Super 12, het die plaaslike Curriebekerspanne aan die kompetisie deelgeneem. Die Vrystaat Cheetahs, een van die spanne wat die teenswoordige Sentrale Cheetahs opmaak, het in 1997 aan een Super 12 seisoen deelgeneem. Die Vrystaat het in 11 wedstryde gespeel waarvan hulle 5 gewen en 6 verloor het. Aan die einde van die seisoen was hulle op die punteleër.

Voorstelle van die Sentrale Unie-konsessie en die SOK (Suidelike en Oostelike Kaap)-konsessie is bestudeer vir die toekenning van ’n vyfde Super 14-span lisensie. Die Sentrale Unie het aan SARU beklemtoon dat die streek tweede na die Westelike Provinsie was in terme van aantal Springbokke gelewer. Die Sentrale Unie het ook genoem dat hulle ’n stewige en stabiele ondersteuningsbasis het wat sou kon voldoen aan die finansiële en administratiewe verantwoordelikhede en vereistes van ’n Super 14-rugbyspan.

In die helfte van April 2005 het die Suid-Afrikaanse Rugbyunie aangekondig dat die Sentrale Unie-konsessie die vyfde Suid-Afrikaanse span sou wees vir die uitgebreide Super 14-kompetisie wat in 2006 sou afskop. Die konsessie is ten koste van die Suidelike en Oostelike Kaap (sien Southern Spears) aan die Sentrale Cheetahs toegeken. In die voorseisoen van die nuwe Super 14-kompetisie het die Cheetahs teen die twee ander nuwe konsessies gespeel; die Australiese Western Force en die ander Suid-Afrikaanse span, die Southern Spears. Die Cheetahs was die sterkste van die drie spanne en het die Spears met 48 - 0 vermorsel en het die Western Force in Perth oortuigend geklop met 29 - 19.

Die Cheetahs het hul eerste wedstryd gespeel op 10 Februarie 2006 en het getoon dat hulle gereed is vir die kompetisie, maar was nie goed genoeg om die Bulls van Pretoria te klop nie. Hulle het met 18 - 30 in hul eerste amptelike wedstryd verloor. In die tweede week van die kompetisie het die Cheetahs hul eerste Super 14-wedstryd gewen toe hulle die Sharks in ’n opwindende wedstryd met een punt (27 - 26) gewen het. Teen die vierde ronde van die 2006 seisoen het die Cheetahs teen die punteleiers, die Hurricanes te staan gekom. Die Cheetahs het, tot die verrassing van baie mense, die Hurricanes geklop en so hul eerste tuiswedstryd gewen en bewys dat hulle in die kompetisie behoort. Die Cheetahs het 2006 afgesluit met ’n tiende plek uit 14 spanne.

Die Sentrale Cheetahs het die 2007 Super 14-seisoen op ’n hoë noot afgeskop toe hulle die Stormers met 27 - 9 in Bloemfontein geklop het. Die res van die seisoen het hulle nog drie wedstryde gewen. Hulle het die seisoen afgesluit met ’n plek op die punteleër. In 2008 kon die Cheetahs slegs een wedstryd wen (teen die Reds maar het dertiende geëindig omdat hulle so baie bonuspunte gehad het (9 in totaal). In die 2009 Super 14-seisoen het dit egter nog slegter gegaan toe die Cheetahs heel laaste geëindig het op die punteleër. Een ligpunt was dat hulle daarin kon slaag om die Sharks, wat op daardie stadium tweede op die punteleër was, met 31 - 9 te klop. Twee weke later het die Cheetahs die verdedigende kampioene, die Crusaders met 20 - 13 geklop.

In 2011 het die Cheetahs hul swak oorsese rekord begin verbeter deur hul eerste wedstryd te wen (teen die Waratahs, en in 2012 het hulle nog beter gevaar deur twee wedstryde te wen en 11 ligapunte in die buiteland te behaal.

In 2013 het die Cheetahs sonder meer hul beste toernooi tot dusver beleef deur sesde in die kompetisie te eindig en sodoende te kwalifiseer vir die uitspeelrondes (iets van ’n kwarteindstryd). Die span het ook sy vorige rekord van vyf seges in ’n seisoen na tien verbeter en die 54 ligapunte is die meeste wat die span nóg in een seisoen kon bymekaarmaak en die span het sy beste oorsese toer beleef deur drie van die vier wedstryde te wen. Voorts is spelers soos Pieter Labuschagne, Trevor Nyakane, Pieter van Zyl, Willie le Roux en Robert Ebersohn as beloning vir goeie spel gedurende die toernooi as nuwe spelers in die Springbokgroep vir die inkomende toetsreeks teen Samoa, Skotland en Italië gekies waarvan slegs Labuschagne en Ebersohn nie hul debuut vir die Springbokke gemaak het nie.

In 2014, na ’n teleurstellende veldtog in die Superrugbytoernooi, het die Vrystaat ’n aantal spelers aan oorsese en plaaslike klubs afgestaan. Spelers soos Johan Goosen, Riaan Smit, Philip van der Walt, Rossouw de Klerk (Frankryk), Hennie Daniller, Andries Ferreira (Italië), Ligtoring Landman (Wallis), Nick Schonert (Engeland), Kevin Luiters (Oostelike Provinsie), Pieter Labuschagne, Trevor Nyakane en Adriaan Strauss (Blou Bulle) het groener weivelde gaan soek terwyl Piet Lindeque uitgetree het. Ten spyte hiervan is spelers soos Cornal Hendricks, Lood de Jager en Oupa Mohoje na die Springbokspan opgeroep om teen Wallis en Skotland te speel.

Op 2 Desember 2015 is aangekondig dat die konsessie van die Cheetahs, waarvan die rugbyunies van die Vrystaat, Griekwas en Griffons sedert 2006 gesamentlike aandeelhouers was, oorgedra word aan die Vrystaatse Rugbyunie as enigste aandeelhouer. Met hierdie skuif saam is die logo van die konsessie aangepas om die kleure van die Vrystaat Cheetahs te verteenwoordig. Die nuwe logo is ’n samevoeging van die vorige logo van die konsessie en dié van die Vrystaat Cheetahs.

Deur die loop van die 2017-seisoen van Superrugby is besluit om die toernooi se formaat weer aan te pas en die aantal spanne van 18 na 15 te verminder. Suid-Afrika sou twee spanne en Australië een span moes prysgee. Die Cheetahs, saam met die Kings is in Julie die trekpas gegee. Later in Julie is bekend gemaak dat die Cheetahs saam met die Kings en twaalf spanne van Ierland, Wallis, Skotland en Italië sal meeding in ’n nuwe uitgebreide formaat van die Pro14-toernooi waar hulle 21 rondomtaliewedstryde sal speel voor die aanvangs van die uitkloprondes.

Die tuisveld van die Cheetahs is die Vrystaatstadion, voorheen bekend as Vodacom Park, in Bloemfontein. Die stadion het sitplek vir 48,000 toeskouers nadat dit in 2009 opgegradeer is vir die 2010 FIFA Wêreldbeker. Die stadion is die tuiste van rugby in die Vrystaat en is ook die tuiste van die Vrystaat Cheetahs, ’n Curriebekerspan wat baie spelers aan die konsessie lewer. Wedstryde word ook op Hoffepark in Kimberley, tuiste van die Griekwaland-Wes Rugbyunie, en op die Noordwes-stadion in Welkom, tuiste van die Griffons Rugbyunie, gespeel.

’n Vol stadion (met 37,383 toeskouers) het die eerste amptelike wedstryd van die Cheetahs in die Super 14 teen die Bulls op 10 Februarie 2006 aanskou.

Die volgende tabel som die Cheetahs se Super 14-uitslae en een Super 12-uitslag op:

Die volgende tabel som die Cheetahs se Superrugby-uitslae op:

Die volgende tabel som die Cheetahs se Superrugby-uitslae vir die uitgebreide toernooi van agtien spanne op:

Cheetahs 2019-’20 Pro14-span


Cheetahkapteins sedert 2006.



</doc>
<doc id="45579" url="https://af.wikipedia.org/wiki?curid=45579" title="Daniel Radcliffe">
Daniel Radcliffe

Daniel Jacob Radcliffe (* 23 Julie 1989) is 'n Britse akteur. Hy is bekend van die Harry Potter-rolprente.

Radcliffe is gebore in Londen. Hy het op 10 jarige ouderdom sy debuut gemaak in BBC se 1999-televisiefilm "David Copperfield", gevolg deur sy rolprent-debuut in 2001 "The Tailor of Panama". Op 11-jarige ouderdom is hy as Potter in die reeks se eerste rolprent 'Harry Potter en die Philosopher's Stone' gewerf. Hy het tien jaar lank in die reeks gespeel. Hy was die hoofrol in al agt rolprente. Radcliffe het een van die hoogste betaalde akteurs in die wêreld geword tydens die verfilming van die Potter-films, wêreldwye bekendheid verwerf, en kritieke toekenning vir sy rol gekry.

Radcliffe is die enigste seun van Marcia Jeannine Gresham (née Jacobson) en Alan George Radcliffe. Sy moeder is Brits-Joods en was gebore in Suid-Afrika en grootgeword in Essex. Sy vader het in Noord-Ierland grootgework, in 'n Protestantse familie.

Radcliffe het aangedui dat hy 'n akteur wil word op 5 jaar oud.

Radcliffe woon in Manhattan, New York Stad.


</doc>
<doc id="45581" url="https://af.wikipedia.org/wiki?curid=45581" title="Achilleid">
Achilleid

Die "Achilleid" is ’n onvoltooide werk deur Publius Papinius Statius oor die Griekse mitologie wat in 1 127 daktiliese heksameters geskryf is. Dit bestaan uit een boek en ’n deel van ’n tweede, en gaan oor die vroeë lewe van die Griekse vegter Achilles. 

Volgens die voorwoord sou die werk sy hele lewe dek, van geboorte tot met sy dood, onder andere die hele Trojaanse Oorlog, maar die bestaande werk eindig net nadat hy opgeroep is om vir die Grieke te veg. Dit dek veral sy tyd saam met Chiron die sentour en saam met sy moeder, Thetis.


</doc>
<doc id="45582" url="https://af.wikipedia.org/wiki?curid=45582" title="Styx">
Styx

Die Styx (Grieks: Στύξ) was ’n rivier in die Griekse mitologie wat die grens gevorm het tussen die aarde en die onderwêreld, dikwels genoem Hades, wat ook die naam van die god van die onderwêreld was. Charon het die afgestorwenes oor die Styx na die onderwêreld geneem.

Dit was ook die naam van die godin wat die rivier verteenwoordig het. Sy was 'n dogter van Nyx.



</doc>
<doc id="45584" url="https://af.wikipedia.org/wiki?curid=45584" title="Epiese Siklus">
Epiese Siklus

Die Epiese Siklus (Grieks: Επικός Κύκλος) is ’n versameling epiese gedigte wat die verhaal van die Trojaanse Oorlog weergee. Soms word die twee epiese gedigte van Homeros, die "Ilias" en die "Odussee", ook in die Epiese Siklus ingesluit, maar die term word meestal gebruik vir die gedigte wat nie deur Homerus geskryf is nie om dit te onderskei van dié wat wel syne was.

Buiten die "Ilias" en "Odussee", het net fragmente van die Epiese Siklus bewaar gebly. Die belangrikste daarvan is ’n gedetailleerde opsomming geskryf deur ene Proclus. Die gedigte is geskryf in daktiliese heksameters.


</doc>
<doc id="45585" url="https://af.wikipedia.org/wiki?curid=45585" title="Odussee">
Odussee

Die Odussee of Odusseia (Grieks: Ὀδύσσεια) is een van twee belangrike, antieke Griekse epiese gedigte wat met Homeros verbind word. Dit is gedeeltelik ’n opvolg op die "Ilias", die ander werk wat waarskynlik deur Homeros geskyf is. Dit is die tweede werk van die Westerse letterkunde (die "Illias" is die eerste) en is vermoedelik geskryf aan die einde van die 8ste eeu v.C.

Die hoofonderwerp van die gedig is Odusseus en sy lang reis huiswaarts ná die val van Troje. Dit neem hom tien jaar om terug te kom op Ithaka ná die tienjarige Trojaanse Oorlog. In sy afwesigheid is aangeneem dat hy dood is, en sy vrou, Penelope, moes in dié tyd hard probeer om ’n klomp vryers aan ’n lyntjie te hou wat graag met die "weduwee" wou trou. 

Die oorspronklike gedig is in ’n mondelinge tradisie geskryf en was bedoel om gesing eerder as gelees te word. Die "Odussee" is geskryf in ’n streeklose poëtiese dialek van Grieks en bestaan uit 12 110 reëls van daktiliese heksameter.


</doc>
<doc id="45587" url="https://af.wikipedia.org/wiki?curid=45587" title="Odusseus">
Odusseus

Odusseus (Grieks: Ὀδυσσεύς) was in die Griekse mitologie die legendariese koning van Ithaca en die hoofkarakter in Homeros se epiese gedig die "Odussee". Hy was ook ’n belangrike karakter in Homeros se "Ilias" en die werke van die Epiese Siklus. 

Odusseus is veral bekend vir sy tien jaar lange reis huiswaarts ná die val van Troje, nadat hy tien jaar lank in die Trojaanse Oorlog geveg het. In sy afwesigheid is aangeneem dat hy dood is, en sy vrou, Penelope, moes in dié tyd hard probeer om ’n klomp vryers aan ’n lyntjie te hou wat graag met sy "weduwee" wou trou. 

Die verbeelding van lesers en toehoorders is deur die eeue aangegryp deur die verhaal van die beroemde legendariese figuur. Die digters van antieke Griekeland het baie helde besing. Baie van hulle het stellig nooit geleef nie, maar sommige was waarskynlik histories. Eienaardige en wonderlike verhale uit die oorleweringe van hul volk is ingewerk in verhale soos die van Odusseus. 

Ulysses soos die Romeine Odusseus genoem het, was 'n man van moed, krag en gesonde verstand. Twee besondere gawes het hom van ander manne onderskei: 'n onversadigvare nuuskierigheid en 'n buitengewone vindingrykheid. Hy het dit telkens ingespan om hom en sy makkers uit 'n penarie te kry. Soms moes hy die vermoëns gebruik om vriend en vyand skade aan te doen. 

Die digter Homeros, ook Homerus, het baie van die plekke in die "Odusseia" so noukeurig beskryf dat die mense aangeneem het dat hy hierdie plekke self besoek het. Wat waarskynliker is, is dat hy die inligting by verbygaande matrose gekry het. 

Die "Odussee" of "Odusseia" (Grieks: Ὀδύσσεια) is een van twee belangrike, antieke Griekse epiese gedigte wat met Homeros verbind word

Die Franse geleerde Victor Bérard het met die teks van die "Odusseia" in sy hand die hele Middellandse See-gebied platgereis op soek na hierdie plekke. Hy het 'n kaart van Odusseus se roete opgestel.



</doc>
<doc id="45588" url="https://af.wikipedia.org/wiki?curid=45588" title="Medusa">
Medusa

Medusa (Grieks: Μέδουσα) was in die Griekse mitologie ’n Gorgo, ’n vroulike monster en een van drie susters. Sy het slange in plaas van hare op haar kop gehad en enigiemand wat na haar gekyk het, het in klip verander.

Volgens Hesiodus was Medusa die enigste van die Gorgone wat sterflik was. Ovidius vertel Medusa het slange op haar kop gekry toe sy deur Athena vervloek is. Medusa het met Poseidon omgang gehad in ’n tempel van Atena nadat Poseidon deur die goue kleur van haar hare aangetrek is. Atena het toe die aanloklike goue hare in slange verander.

Sy is eindelik deur Perseus onthoof met die hulp van die gode Hermes, Athena en Hades. Hermes het vir hom ’n antieke swaard gegee, Athena haar goed gepoleerde bronsskild en Hades sy helm van onsigbaarheid.

Nimfe het vir hom die pad aangewys. Toe hy in die grot kom waar die Gorgone geslaap het, het hy na Medusa se weerkaatsing in Athena se blink skild gekyk. So kon hy veilig tot by haar kom en haar kop afkap. Van die bloed wat uit haar nek gespuit het, het Pegasus, haar seun by Poseidon, ontstaan. Volgens ander bronne het elke druppel bloed in ’n slang verander. Die ander twee Gorgone het Perseus probeer vang, maar danksy die helm van onsigbaarheid het hy ontsnap.


</doc>
<doc id="45591" url="https://af.wikipedia.org/wiki?curid=45591" title="Ovidius">
Ovidius

Publius Ovidius Naso (20 Maart 43 v.C. – 17 of 18 n.C.), algemeen bekend as Ovidius, was ’n Romeinse digter wat veral bekend is vir die "Heroides", "Amores" en "Ars Amatoria", drie groot versamelings erotiese gedigte, die "Metamorfoses", ’n mitologiese heksameter-gedig, die "Fasti", oor die Romeinse kalender, en die "Tristia" en "Epistulae ex Ponto", twee gedigte wat hy in ballingskap aan die Swartsee geskryf het. Hy het ook ’n verlore tragedie, "Medea", en ander kleiner werke geskryf. 


</doc>
<doc id="45592" url="https://af.wikipedia.org/wiki?curid=45592" title="Itatira">
Itatira

Itatira is 'n munisipaliteit in die Brasiliaanse deelstaat Ceará.


</doc>
<doc id="45593" url="https://af.wikipedia.org/wiki?curid=45593" title="Sarmatisme">
Sarmatisme

Die term Sarmatisme verwys na die spesifieke kultuur en leefstyl wat Poolse adellikes gedurende die 17de en in die eerste helfte van die 18de eeu ontwikkel het. Hulle historiese uitgangspunt was hul selfbeeld waarin sowel die lae adel - die szlachta - asook die hoë adel - die magnate - hulle genealogiese herkoms op die Sarmate, 'n Asiatiese ruitervolk, teruggevoer het.

Met hierdie kultuur nou verbonde was die stryd om besondere voorregte (die Goue Vryheid) en die afgrensing teenoor die buurvolke, insluitende die godsdienstige sfeer. Met hul gekonstrueerde historiese verlede het die Poolse adel daarnaas ook sy uitsluitlike aanspraak op die politieke gesag in die Pools-Litause adelsrepubliek en die reg op onbeperkte persoonlike vryheid (veral teenoor die koning as verkose staatshoof) bevestig - 'n voorreg wat in die sogenaamde Liberum veto verskans was.

Die Sarmatisme het groot invloed op die beeldende kuns, argitektuur, literatuur en die alledaagse kultuur uitgeoefen. Kritici het die agteruitgang van Pole-Litaue en die Poolse Delinge in die laat 18de eeu tenminste gedeeltelik aan die konsep van Sarmatisme verwyt en die adellikes van grootheidswaan, onverdraagsaamheid teenoor andersdenkendes asook religieuse en sosiale egoïsme beskuldig.


</doc>
<doc id="45595" url="https://af.wikipedia.org/wiki?curid=45595" title="2010 Super 14-seisoen">
2010 Super 14-seisoen

Die 2010 Super 14-seisoen het in Februarie 2010 afgeskop met voorseisoenwedstryde wat van middel Januarie gespeel is. Die kompetisie het op 30 Mei ten einde geloop. Die 2010-seisoen was die vyfde en laaste van die vergrote Super 14 formaat van die kompetisie. Die skedule het oor ’n tydperk van 3½ maande gestrek met 94 wedstryde wat gespeel is, waarvan elke span een keer teen elk van die dertien ander spanne gespeel het (in ’n rondomtalietoernooi) plus twee halfeindrondtes en een eindrondte. Elke span het een loslootjie oor die veertien rondtes gehad.


Die skeidsregters in hierdie toernooi kom van al drie deelnemende lande. Skeidsregters word geplaas op 'n Meriete- en Reserwepaneel. Hulle kan bevorder of teruggesit word na 'n ander paneel. Ten minste tagtig persent van die Super 14-wedstryde sal deur skeidsregters van die Merietepaneel hanteer word.

Australiese Skeidsregters

Nieu-Seelandse Skeidsregters

Suid-Afrikaanse Skeidsregters















</doc>
<doc id="45596" url="https://af.wikipedia.org/wiki?curid=45596" title="Goue Vryheid">
Goue Vryheid

Die historiese term Goue Vryheid (Latyn: "Aurea Libertas", Pools: "Złota Wolność"), soms ook Goue Vryhede, Adelsdemokrasie of Adellike Gemenebes genoem, verwys na 'n unieke politieke stelsel in die Koninkryk Pole (1385-1569) en later, ná die Unie van Lublin (1569), in die Pools-Litause Gemenebes, waarmee die plaaslike adel 'n soort oligargiese heerskappy ingevoer het. 

Volgens hierdie stelsel het alle adellikes ("szlachta"), wat oor landbesit beskik het, gelyke uitgebreide regte en voorregte geniet. Die adellikes het sowel die wetgewende orgaan, die "Sejm" of Poolse parlement, asook die Gemenebes se koning as verkose staatshoof oorheers.


</doc>
<doc id="45599" url="https://af.wikipedia.org/wiki?curid=45599" title="Abel Kraamsaal">
Abel Kraamsaal

Abel Kraamsaal is 'n Afrikaanse sanger wat hoofsaaklik rock-musiek sing. Sy eerste solo CD, "Woorde op 'n wynboks", word in 2003 opgeneem en vrygestel ('n Gian Groen produksie).





</doc>
<doc id="45602" url="https://af.wikipedia.org/wiki?curid=45602" title="Lugwaardin">
Lugwaardin

'n Vlugbeampte, vlugkelner of lugwaardin is 'n persoon wat in die kajuit van 'n passasiersvliegtuig na die veiligheid en die versorging van die passasiers omsien. Van hulle take sluit in:



</doc>
<doc id="45603" url="https://af.wikipedia.org/wiki?curid=45603" title="Toerleier">
Toerleier

'n Toerleier of toergids verskaf inligting en bystand aan mense op georganiseerde toere, individue kliënte en opleidingsinstansies by religieuse en historiese plekke, museums en by ander plekke van belang. Hulle het (normaalweg) 'n erkende nasionale of plaaslike toeriste-kwalifikasie. Diploma (3 jaar)NQF-360 Krediete)nodig.



</doc>
<doc id="45604" url="https://af.wikipedia.org/wiki?curid=45604" title="2008 Super 14-seisoen">
2008 Super 14-seisoen

Die 2008 Super 14-seisoen het in Februarie 2008 afgeskop meet voorseisoenwedstryde wat van middel Januarie gespeel is. Dit het op 30 Mei ten einde geloop. Die 2008 seisoen was die derde van die vergroting van die kompetisie, wat gelei het tot die verandering van Super 12 na Super 14. Die skedule was oor 'n tydperk van 3½ maande met 94 wedstryde waarvan elke span een keer teen elk van die dertien ander spanne gespeel het (in 'n rondomtalietoernooi) plus twee halfeindrondes en een eindronde. Elke span het een loslootjie oor die veertien rondes gekry.

Die 2008-kompetisie was die hoogste vlag wat die Eksperimentele wetsvariasies (ELV's) van die Internasionale Rugbyraad (IRR) op die proef gestel het. Die wette is by verskeie kompetisies in die noordelike en suidelike halfrond op die proef gestel. Voor hierdie seisoen van die Super 14 was die hoogste vlak waarop die reëls beproef is die Australiese Rugbykapioenskap van 2007. Die bekendstelling van die wetsvariasies vir die 2008-seisoen is deur die kompetisie se beheerliggaam, SANZAR, goedgekeur op 'n vergadering op 4 Desember 2007.

SANZAR het besluit om nie die ELV's te aanvaar nie, maar het op die volgende besluit:






!align=centre colspan=100|Loslootjie

!align=centre colspan=100|Loslootjie

!align=centre colspan=100|Loslootjie

!align=centre colspan=100|Loslootjie

!align=centre colspan=100|Loslootjie

!align=centre colspan=100|Loslootjie

!align=centre colspan=100|Loslootjie




</doc>
<doc id="45606" url="https://af.wikipedia.org/wiki?curid=45606" title="Vaughan Gardiner">
Vaughan Gardiner

Vaughan Gardiner is 'n Afrikaanse sanger. Sy debuutalbum, "Wie ek is", is in 2009 deur "Mozi Records" uitgegee.

Gardiner was in Laerskool Gene Louw en hy gematrikuleer aan die Curro Privaatskool (beide in Durbanville in die Wes-Kaap).






</doc>
<doc id="45607" url="https://af.wikipedia.org/wiki?curid=45607" title="Pieter Koen">
Pieter Koen

Pieter Koen is 'n Afrikaanse sanger, voormalige Radio Rippel-omroeper en aanbieder van KykNET se gewilde musiekprogram op Saterdagaande, Jukebox. Van sy treffers sluit in: "Skud Jou "Biscuit"", "3 Susters van Drie Susters" en "Tattoo".





</doc>
<doc id="45608" url="https://af.wikipedia.org/wiki?curid=45608" title="Anna Davel">
Anna Davel

Anna Davel is 'n Afrikaanse liedjieskrywer en sangeres. Sy is in 1997 deur die ATKV as wenner van die Crescendo-sangkompetisie aangewys. Van haar treffers sluit in: "Die Gypsy in jou oë" en "Te lank al".






</doc>
<doc id="45609" url="https://af.wikipedia.org/wiki?curid=45609" title="David Fourie">
David Fourie

David Fourie is 'n Afrikaanse sanger en voormalige deelnemer aan die Suid-Afrikaanse weergawe van die Britse televisieprogram Pop Idol. Sy debuutalbum, David Fourie, is in 2003 deur Sony BMG uitgereik. Van sy treffers sluit in "Kaboemielies", "Hou My Vas – Stywer Vas", "Jy Soen Soos 'n Engel" en "Grotman".





</doc>
<doc id="45610" url="https://af.wikipedia.org/wiki?curid=45610" title="Nicholis Louw">
Nicholis Louw

Nicholis Louw (gebore 30 Desember 1979) is 'n bekende Afrikaanse pop- en operasanger. Sy solodebuutalbum, "My Hart Is Aan Die Brand" is in 2003 deur Select-musiek uitgegee. Van sy treffers sluit in "Ek Wil My Baby Hê Vanaand", "Rock Daai Lyfie" en "Generaal".

Louw is op 12 Julie 2014 met Denise Shrewsbury getroud.





</doc>
<doc id="45611" url="https://af.wikipedia.org/wiki?curid=45611" title="Arno Jordaan">
Arno Jordaan

Arno Jordaan is 'n bekende Afrikaanse sanger. Hy is in 2003 aangewys as naaswenner in kykNET se sangkompetisie, Zing, waar hy saam met sy mededeelnemer, Susan, duette gesing het. Van sy treffers sluit in: "Daar is plek vir jou by my", "In Die Donker" en "Aan jou vas".





</doc>
<doc id="45612" url="https://af.wikipedia.org/wiki?curid=45612" title="Ray Dylan">
Ray Dylan

Ray Dylan (Jacobus Frederik Jersich, gebore 15 Augustus 1978 in Odendaalsrus) is 'n bekende Afrikaanse sanger. Van sy treffers sluit in "Hokaai Stoppie Lorrie", "Jessica", "Breek die Ys" en "Asemloos".

In 2010 ontvang hy 'n SAMA-toekenning in die kategorie "beste country-album (Afrikaans)" vir "Goeie Ou Country".





</doc>
<doc id="45613" url="https://af.wikipedia.org/wiki?curid=45613" title="Janita Claassen">
Janita Claassen

Janita Claassen, gebore Janita Sarie Redelinghuys (30 April 1947 – 24 Oktober 2005) was 'n Afrikaanse sangeres wat gereeld saam met Manuel Escorcio opgetree het. Sy is op 58-jarige ouderdom na 'n 10-jaar lange stryd weens long- en keelkanker oorlede. Van haar treffers sluit in "Rolbos", "My Danklied", "Wilde Aalwyn", "Meisiekind" en "Hoor jy die Klokke".





</doc>
<doc id="45614" url="https://af.wikipedia.org/wiki?curid=45614" title="Erik van Pommere">
Erik van Pommere

Erik van Pommere (1381 of 1382 – 3 Mei 1459) was koning van Noorweë (1389–1442), Denemarke (1396–1439) en Swede (1396–1439). Hy was die eerste koning van die Kalmarunie en het sy aanneemma, Margrethe I van Denemarke, opgevolg.

Hy is later soms Erik XIII van Swede genoem deur terug te tel vanaf Erik XIV (1560–'68). Dit is egter onbekend hoeveel konings van Swede voor hom Erik genoem is, want dit strek terug tot voor die historiese tydperk, en nie een van hulle het getalle agteraan hul naam gebruik nie.

Erik was die seun van Wratislaw VII, Hertog van Pommere en Maria van Mecklenburg-Schwerin. Hy is in 1382 gebore. Hy is aanvanklik Boguslaw genoem en was die seun van die enigste oorlewende kleindogter van Waldemar IV van Denemarke en ook ’n afstammeling van Magnus III van Swede en Haakon V van Noorweë. Sy aanspraak op die troon kom van ’n grootoom, Magnus IV van Swede, wat deur die Sweedse adellikes gedwing is om te abdikeer.

Op 2 Augustus 1387 is Olaf II van Denemarke (Olaf IV van Noorweë), koning van Denemarke sedert hy vyf jaar oud was en koning van Noorweë sedert sy pa se dood, skielik op 17-jarige ouderdom dood. Daarna het die Sweedse adellikes graaf Albrecht van Mecklenburg genooi om koning te word. Sy pogings om hul regte en rykdom in te kort het egter tot sy ondergang gelei.

Verskeie adellikes het aan Margrethe I van Denemarke geskryf dat as sy hulle help om van Albrecht ontslae te raak, sy regent van Swede sou word. Sy het nie gras onder haar voete laat groei nie en dadelik ’n leër op die been gebring om Swede binne te val. In Maart 1388 het die Swede al Margrethe se voorwaardes aanvaar en het sy die "almagtige dame van Swede" geword – nadat sy ’n jaar vroeër as Denemarke se "almagtige dame, meesteres en regent" en daarna as Noorweë se "heersende koningin" gekies is.

Sy wou hê die drie koninkryke waaroor sy regeer het, moes ná haar dood verenig en vreedsaam wees, en sy het Boguslaw, die seun van haar pa se enigste kleindogter, as haar erfgenaam gekies.

Die jong Boguslaw was die kleinseun van Margrethe se suster. In 1389 is hy na Denemarke geneem om deur die koningin grootgemaak te word. Sy naam is na Erik verander. Op 8 September 1389 is hy gekies as koning van Noorweë. In 1396 is hy eers as koning van Denemarke en toe van Swede gekies. Op 17 Junie 1397 is hy as koning van die drie Skandinawiese lande gekroon. Terselfdertyd is ’n verdrag opgestel waarin die stigting in die vooruitsig gestel is van wat as die Kalmarunie bekend sou staan. Margrethe was egter die de facto-heerser van die drie koninkryke tot met haar dood in 1412.

In 1402 het koningin Margrethe met koning Hendrik IV van Engeland onderhandel oor die moontlikheid van ’n verbond tussen Engeland en die Kalmarunie. Engeland het ’n dubbele huwelik voorgestel, dié tussen Erik en Hendrik se dogter, Philippa, en Hendrik se seun, die toekomstige Hendrik V, met Erik se suster, Katharina.

Margrethe wou agter nie betrokke raak by bindende verbonde nie en het die Engelse voorstel verwerp. Daar is egter ooreenkom oor Erik se huwelik met Philippa en op 26 Oktober 1406 is hy met die 13-jarige prinses getroud.

Erik was oënskynlik intelligent, energiek en standvastig. Hy was egter ook hardkoppig en het ’n vinnige humeur en gebrek aan diplomatieke sin gehad. Feitlik sy hele alleenbewind is gekenmerk deur sy lang oorlog om die hele Suid-Jutland in te palm, maar hy het eindelik ook die dele verloor wat reeds onder sy bewind was. Die oorlog het die Deense ekonomie en eenheid in die noorde geskaad.

In die 1430's het die koning se beleid verbrokkel. In 1434 het die boere en mynwerkers ’n rebellie begin wat gou deur die Sweedse adel gebruik is om die mag van die koning in te kort. Ook in Noorweë is ’n rebellie begin. Toe die Deense adel sy bewind teenstaan en weier om sy keuse van hertog Bugislaw van Pommere as die volgende koning te bekragtig, het hy Denemarke verlaat en in sy kasteel in Gotland gaan bly in ’n oënskynlike "koninklike staking". Dit het gelei tot sy afsetting in 1439 in Denemarke en Swede. Die Noorweegse adel het lojaal aan hom gebly, maar ook hulle het hom eindelik in 1440 van die troon gesit. Hy is deur sy nefie Christoffel van Beiere opgevolg.

Erik het tien jaar lank in Gotland gewoon en geld gemaak uit seerowery in die Baltiese See. Die Dene het hom eindelik uit Gotland gedwing en hy het na Pommere teruggekeer.


</doc>
<doc id="45616" url="https://af.wikipedia.org/wiki?curid=45616" title="Provinsies van Angola">
Provinsies van Angola


</doc>
<doc id="45617" url="https://af.wikipedia.org/wiki?curid=45617" title="Manuel Escórcio">
Manuel Escórcio

Manuel Escórcio is 'n tenoor wat bekend is vir sy operaoptredes en Afrikaanse liedjies. Hy is ook Portugees en Engels magtig en sing ook in die tale. Hy begin sy musiekloopbaan op 16-jarige ouderdom by die Helderberg Kollege in Somerset-Wes in Suid-Afrika.

Escórcio het al dwarsoor Suid-Afrika opgetree, asook in die VSA, Kanada, Brasilië, Portugal, Venezuela, die Filippyne en Australië.

In 1981 word die "Orde van Prins Henry" aan hom toegeken.

Manuel Maria Lamarque Escórcio is in Lourenço Marques in Mosambiek gebore, maar immigreer in 1966 na Suid-Afrika. Hy verwerf 'n graad in Teologie, Meesters in Musiek en die kameraadskap van die "Royal Schools of London" en "Trinity College".





</doc>
<doc id="45618" url="https://af.wikipedia.org/wiki?curid=45618" title="Amanda Luyt">
Amanda Luyt

Amanda Luyt is 'n Afrikaanse sangeres. Haar eerste album, "My verlange", word in 1987 uitgereik en haar tweede album, "Woorde", in 1989. Een van haar bekendste treffers is "As Jy Aan Eendag Glo". Sy was ook die aanbieder van twee TV-programme, "Op Versoek" en "Teletreffers". 

Amanda Luyt is gebore op 31 Maart 1965, te Germiston, Gauteng. Van 'n jong ouderdom toon sy reeds haar passie vir musiek en die verhoog. Leerling aan laerskool Witfield en hoërskoolloopbaan aan Kuswag, Amanzimtoti en Hoërskool Goudrif, Edenvale, onderskeidelik.
In 1983 skryf sy in as dramastudent by Universiteit van Pretoria, maar verander haar studierigting en voltooi haar Diploma in Joernalistiek aan die Technikon van Pretoria.

Amanda begin reeds op die ouderdom van 16 jaar professioneel optree en teken op die ouderdom van 21 haar eerste platekontrak met die hoofstroom-etiket, Decibel. Voor haar opnamekontrak is sy reeds 'n bekende gesig op TV, waar sy haar talent wys in verskeie plaaslike musiekprogramme wat op die kanaal TV4 uitgesaai is. Amanda voltooi twee albums, nl: My Verlange en Woorde, tydens haar kontrak met Decibel en behaal sukses met veral die treffer: As Jy Aan Eendag Glo. Amanda se kop staan egter na 'n meer alternatiewe klank en in 1991 span sy saam met Harold Schenk om die popduo, ye-ye, te vorm. ye-ye was saam Johannes Kerkorrel die eerste twee kunstenaars van die nuutgevonde Talisman, die Afrikaanse etiket van Tusk Records, onder leiding van Deon Maas. 

Die musiek van ye-ye is as stoompop geetiketeer en het ten doel gehad om 'n nuwe klank in die gevestigde hoofstroommark te vestig. Saam met die voêlvry-beweging, was ye-ye een van die voorlopers van 'n nuwe klank vir Afrikaanse musiek. Ongelukkig, soos baie van hul medegenote, word hul musiek nie positief aanvaar deur die konserwatiewe, Afrikaanse gemeenskap nie en Luyt is selfs in die pers as satanis beskuldig deur 'n predikant van 'n NG-Gemeente van Waterval-Boven. Saam met Harold Schenk vervaardig sy die album: Paradiso wat vir 'n SAMA genomineer word en ook in Brasilië verspei word. 

Schenk en Luyt bestuur hul eie ateljee in Pretoria, Gauteng vanaf 1997-2003, waar hulle talle SA-kunstenaars se produksies behartig. Amanda spits haar toe op haar gesin en neem daarna twee albums op: As Jy Aan Eendag Glo (2000) en Deel van My (2006). Laasgenoemde album word baie goed ontvang en word ook genomineer vir 'n SAMA-toekenning. Gedurende haar loopbaan as verhoog- en opnamekunstenaar, toer sy deur die hele land en deel die verhoog saam met die top SA-kunstenaars. 

Amanda woon tans in Kaapstad, waar sy sedert 2007 haar dienste as tegniese sanginstrukteur aanbied.

Amanda bied twee TV1 programme, nl. Teletreffers en Op Versoek aan gedurende 1993.





</doc>
<doc id="45619" url="https://af.wikipedia.org/wiki?curid=45619" title="Yoti die Griekse Boertjie">
Yoti die Griekse Boertjie

Yoti die Griekse Boertjie (gebore Panayoti Loizos) is 'n Suid-Afrikaanse sanger wat vertonings in Afrikaans, Engels en Grieks aangebied het. Yoti is in Suid-Afrika gebore, maar sy ouers is van Siprus afkomstig. Sy lied, "Die wit Angelier", wat hy self gekomponeer het, het vir drie weke die nommer een posisie op die Afrikaanse Treffers behou. Hy was ook deur die ATKV vereer vir sy bydrae tot Afrikaanse musiek.




</doc>
<doc id="45620" url="https://af.wikipedia.org/wiki?curid=45620" title="Bengo-provinsie">
Bengo-provinsie

Bengo is 'n provinsie in die noord-weste van Angola met 'n bevolking van sowat 450 000 mense. Die hoofstad is Caxito.



</doc>
<doc id="45624" url="https://af.wikipedia.org/wiki?curid=45624" title="Benguela-provinsie">
Benguela-provinsie

Benguela is 'n provinsie in die weste van Angola met 'n bevolking van sowat 600 000 mense. Die hoofstad is Benguela.


</doc>
<doc id="45625" url="https://af.wikipedia.org/wiki?curid=45625" title="Bié-provinsie">
Bié-provinsie

Bié is 'n provinsie in die middel van Angola met 'n bevolking van sowat 800 000 mense. Die hoofstad is Kuito.


</doc>
<doc id="45626" url="https://af.wikipedia.org/wiki?curid=45626" title="Cuando Cubango-provinsie">
Cuando Cubango-provinsie

Cuando Cubango is 'n provinsie in die suid-ooste van Angola met 'n bevolking van sowat 140 000 mense. Die hoofstad is Menongue (voorheen "Serpa Pinto").


</doc>
<doc id="45628" url="https://af.wikipedia.org/wiki?curid=45628" title="Cuanza Norte-provinsie">
Cuanza Norte-provinsie

Cuanza Norte is 'n provinsie in die noord-weste van Angola met 'n bevolking van sowat 400 000 mense. Die hoofstad is N'Dalantando.


</doc>
<doc id="45629" url="https://af.wikipedia.org/wiki?curid=45629" title="Cuanza Sul-provinsie">
Cuanza Sul-provinsie

Cuanza Sul is 'n provinsie in die weste van Angola met 'n bevolking van sowat 1 881 873 (2014) mense. Die hoofstad is Sumbe.


</doc>
<doc id="45630" url="https://af.wikipedia.org/wiki?curid=45630" title="Cunene-provinsie">
Cunene-provinsie

Cunene is 'n provinsie in die suide van Angola met 'n bevolking van sowat 965 288 mense. Die hoofstad is Ondjiva.


</doc>
<doc id="45631" url="https://af.wikipedia.org/wiki?curid=45631" title="Huambo-provinsie">
Huambo-provinsie

Huambo is 'n provinsie in Angola met 'n bevolking van sowat 1 900 000 mense. Die hoofstad is Huambo (voorheen "Nova-Lisboa").


</doc>
<doc id="45632" url="https://af.wikipedia.org/wiki?curid=45632" title="Huíla-provinsie">
Huíla-provinsie

Huíla is 'n provinsie in die suid-weste Angola met 'n bevolking van sowat 700 000 mense. Die hoofstad is Lubango.


</doc>
<doc id="45633" url="https://af.wikipedia.org/wiki?curid=45633" title="Luanda-provinsie">
Luanda-provinsie

Luanda is 'n provinsie in die noord-weste Angola met 'n bevolking van 1 823 282 in 2006 gehad. Die hoofstad is Luanda.


</doc>
<doc id="45634" url="https://af.wikipedia.org/wiki?curid=45634" title="Lunda Norte-provinsie">
Lunda Norte-provinsie

Lunda Norte is 'n provinsie in die noord-ooste van Angola met 'n bevolking van sowat 850 000 mense. Die hoofstad is Lucapa.


</doc>
<doc id="45635" url="https://af.wikipedia.org/wiki?curid=45635" title="Lunda Sul-provinsie">
Lunda Sul-provinsie

Lunda Sul is 'n provinsie in die noord-ooste van Angola met 'n bevolking van sowat 125 000 mense. Die hoofstad is Saurimo.


</doc>
<doc id="45636" url="https://af.wikipedia.org/wiki?curid=45636" title="Malanje-provinsie">
Malanje-provinsie

Malanje is 'n provinsie in die noord van Angola met 'n bevolking van sowat 900 000 mense. Die hoofstad is Malanje.


</doc>
<doc id="45637" url="https://af.wikipedia.org/wiki?curid=45637" title="Moxico-provinsie">
Moxico-provinsie

Moxico is die grootse provinsie in Angola en het 'n bevolking van sowat 230 000 mense. Die hoofstad is Luena.


</doc>
<doc id="45638" url="https://af.wikipedia.org/wiki?curid=45638" title="Namibe-provinsie">
Namibe-provinsie

Namibe is 'n provinsie in die suidweste van Angola met 'n bevolking van sowat 313 667 mense in 2006 gehad. Die hoofstad is Moçâmedes (tussen 1985 en 2016 "Namibe").


</doc>
<doc id="45639" url="https://af.wikipedia.org/wiki?curid=45639" title="Uíge-provinsie">
Uíge-provinsie

Uíge is 'n provinsie in die noorde van Angola met 'n bevolking van sowat 800 000 mense. Die hoofstad is Uíge (voorheen "Carmona").


</doc>
<doc id="45640" url="https://af.wikipedia.org/wiki?curid=45640" title="Zaire-provinsie">
Zaire-provinsie

Uíge is 'n provinsie in die noord-weste van Angola met 'n bevolking van sowat 600 000 mense. Die hoofstad is M'Banza Kongo (voorheen "São Salvador").


</doc>
<doc id="45641" url="https://af.wikipedia.org/wiki?curid=45641" title="Christoffel van Beiere">
Christoffel van Beiere

Christoffel van Beiere (26 Februarie 1416 – 5 of 6 Januarie 1448) was koning van Denemarke, Noorweë en Swede.

Christoffel was die seun van hertog Johan van Palts-Neumarkt en Katharina Vratislava, suster van Erik van Pommere. Hertog Johan was die seun van koning Ruprecht van Duitsland. In 1445 is Christoffel in Kopenhagen getroud met Dorothea van Brandenburg.

Koning Erik van Pommere is in 1439 afgesit as koning van Denemarke en Swede. As sy nefie is Christoffel, wat taamlik onbekend was met Skandinawiese toestande, gekies as sy oom se opvolger, eers as regent van 1439 af, en op 9 April 1440 is hy gekies as koning van Denemarke. Hy was veronderstel om ’n blote marionet te wees, maar het tog daarin geslaag om ’n mate van persoonlike beheer te handhaaf.

In die algemeen kan sy bewind gesien word as die begin van ’n lang tydperk van balans tussen koninklike mag en die adel wat tot in 1660 geduur het. Hy is in 1441 as koning van Sweden gekies en in 1442 as koning van Noorweë.

Aan die begin van sy bewind het Christoffel ’n rebellie deur boere onderdruk waarin duisende rebelle dood is. Hulle het ook hul vrye status verloor en het die lyfeienes geword van die plase waar hulle gewerk het.

Nadat sy koninklike woning in Roskilde afgebrand het, het hy na Kopenhagen getrek en dit die nuwe hoofstad van Denemarke gemaak. Die Swede het nie van hom gehou nie omdat hy te Duits na hulle sin was, en hy het oud-koning Albrecht toegelaat om skepe te plunder vanaf sy kasteel in Gotland sonder om enige poging aan te wend om dit stop te sit. Hulle het hom ook kwalik geneem vir ’n reeks swak oeste. Mense was so honger dat hulle gemaalde boombas gemeng het met die bietjie meel wat hulle gehad het. Christoffel is in Swede met minagting die Baskoning genoem.

Die Kalmarunie-verdrag is so verander dat die adel die meeste van die mag gehad het om beleid vas te stel en die koning het baie van sy mag verloor. Die gevolge van sy beleid van balans was dus nog nie bereik toe hy skielik as die laaste afstammeling van Waldemar IV van Denemarke dood is nie.

Hy is in 1448 skielik in Helsingborg oorlede. Op 28 Oktober 1449 het Dorothea weer getrou, met Christiaan I van Denemarke. In 1654 het die Wittelsbach-familie die mag in Swede teruggekry.



</doc>
<doc id="45643" url="https://af.wikipedia.org/wiki?curid=45643" title="Huambo">
Huambo

Huambo (voorheen "Nova Lisboa") is die hoofstad van die Huambo-provinsie in Angola. Die stad is ook een van die grootse stede in die land en het 'n bevolking van 341 696 in 2010 gehad.


</doc>
<doc id="45645" url="https://af.wikipedia.org/wiki?curid=45645" title="Christiaan I van Denemarke">
Christiaan I van Denemarke

Christian I (Februarie 1426 – 21 Mei 1481) was koning van Denemarke en die gesamentlike koning van Denemarke (1448–1481), Noorweë (1450–1481) en Swede (1457–1464) onder die Kalmarunie.

Hy is in Februarie 1426 in Oldenburg gebore. Sy pa was graaf Dietrich van Oldenburg en hy het hom opgevolg as Graaf van Oldenburg en Delmenhorst. Sy ma was sy pa se tweede vrou, Hedwig van Sleeswyk en Holstein (Helvig van Schauenburg). Hy het twee broers, graaf Moritz V van Delmenhorst en graaf Gerhard VI van Oldenburg en Delmenhorst, en een suster, Adelheid, gehad.

Koning Christoffel van Denemarke, Noorweë en Swede is in Januarie 1448 oorlede. Sy dood het die verbrokkeling van die Kalmarunie van die drie koninkryke tot gevolg gehad. Op 1 September 1448 is graaf Christiaan van Oldenburg gekies as koning Christiaan I van Denemarke. Hy was aan moederskant verwant aan Erik V van Denemarke.

Christiaan is op 28 Oktober 1449 in Kopenhagen getroud met Dorothea van Brandenburg, die weduwee van sy voorganger, Christoffel van Beiere. Hulle het vyf kinders gehad:

Swede het Karel Knoetsson intussen as koning gekies. Noorweë moes nou kies tussen ’n unie met Swede of Denemarke, of hul eie koning kies. Die laaste opsie is gou laat vaar en ’n magstryd het ontstaan tussen die ondersteuners van Christiaan en dié van Karel. Op 20 November 1449 is Karel gekroon as koning van Noorweë. Die Sweedse adel het egter dadelik stappe gedoen om ’n oorlog met Denemarke te vermy. In Junie 1450 is Karel gedwing om afstand te doen van sy aanspraak op die Noorweegse troon ten gunste van Christiaan.

Die kwessie van die Noorweegse opvolging is dus deur Denemarke en Swede bepaal en dit het Noorweë met net een kandidaat vir die troon gelaat. In die somer van 1450 het Christiaan met ’n groot vloot na Noorweë geseil en op 2 Augustus is hy as koning gekroon. Op 29 Augustus is ’n unieverdrag tussen Denemarke en Noorweë in Bergen onderteken.

Karel het al hoe ongewilder geword as koning van Swede en in 1457 is hy verban. Christiaan is toe as koning van Swede ook gekies en so is die Kalmarunie herstel. Swede was egter in faksies verdeel en sy bewind daar het in 1464 geëindig toe biskop Kettil Karlsson Vasa as regent aangestel is. Karel is teruggeroep as koning, maar hy is later vir ’n tweede keer verban. Daarna is hy weer teruggeroep en hy is tydens sy derde terwmyn as koning oorlede. Christiaan se laaste poging om beheer oor Swede te neem, het misluk met ’n militêre nederlaag in Oktober 1471 by Brunkeberg (buite Stockholm). Hy het tot met sy dood volstaan met sy aanspraak op die Sweedse troon.

Christiaan se gebied was van 1460–'64 op sy grootste, net voordat hy Swede verloor het. Baie dele van sy koninkryk wou egter selfregering hê en daar was voortdurend opstande.

Christiaan is op 21 Mei 1481 in Kopenhagen op 55-jarige ouderdom dood.

Die dinastie wat hy begin het, die Huis van Oldenburg, regeer steeds oor Denemarke en het tot in 1814 oor Noorweë regeer. Deur sy vierde en vyfde kinders onderskeidelik was hy ’n voorouer van Jakobus I van Engeland (Jakobus VI van Skotland) en sy vrou, Anna van Denemarke. Hy was dus ook ’n voorouer van koningin Elizabeth II van die Verenigde Koninkryk. Deur sy jongste seun was hy ’n voorouer van die konings van Denemarke, Griekeland, Noorweë en Swede en tsaars van Rusland.

Deur ’n grootoumagrootjie aan moederskant, Sofie van Mecklenburg-Werle, was hy verwant aan Waldemar die Grote en Matilda, dogter van koning Hendrik II van Engeland, die agterkleinseun van Willem die Veroweraar. Deur Matilda was hy ook verwant aan die antieke Huis van Wessex en koning Alfred van Wessex.

Christiaan se ma, Hedwig van Schauenburg, was ’n afstammeling van Ingeborg van Mecklenburg, ’n dogter van Euphemia van Swede, wat weer die dogter was van Ingeborg van Noorweë, die enigste wettige dogter van Haakon V van Noorweë en Euphemia van Rugen. Euphemia was die suster van koning Magnus IV van Swede en Noorweë en die dogter van hertog Erik van Södermanland, die tweede oudste seun van Magnus III van Swede. Benewens die families van Holstein, Lauenburg, Wolgast en Mecklenburg, was Christiaan ook een van die min oorlewende afstammelinge van antieke Noorweegse en Sweedse konings.


</doc>
<doc id="45647" url="https://af.wikipedia.org/wiki?curid=45647" title="Hans van Denemarke">
Hans van Denemarke

Hans of Johannes (2 Februarie 1455 – 20 Februarie 1513) was koning van Denemarke (1481–1513), Noorweë (1483–1513) en as Hans II van Swede (1497–1501) in die Kalmarunie, en ook die Hertog van Sleeswyk en Holstein.

Hy is op 2 Februarie 1455 gebore as die seun van Christiaan I van Denemarke en Dorothea van Brandenburg. In 1478 is hy getroud met Christina van Sakse, kleindogter van Frederick II, keurvors van Sakse. Hulle het die volgende kinders gehad: Christiaan, Francis, Knoet en Elizabeth.

Sy belangrikste drie politieke doelwitte was blykbaar die herstel van die unie, die stryd teen die Hanseverbond en die daarstel van ’n sterk Deense koninklike mag.

Ná koning Christiaan I se dood in Mei 1481 was Hans die eerste aanspraakmaker op die Deense troon, maar in Noorweë is aanvanklik ’n interregnum ingestel. Daar was geen ander ernstige aanspraakmaker op die troon nie, maar Noorweë wou sy posisie as ’n onafhanklike koninkryk duidelik stel. Op 13 Januarie 1483 is Hans as koning van Denemarke en Noorweë gekies. Daar is gehoop dat Swede hom later ook as koning sou aanvaar.

Tydens die eerste jare van sy bewind het hy ’n beleid van balans gevolg. Hy het probeer om die mag van die Sweedse regent, Sten Sture die Ouere, te verswak en het ook nuwe bondgenote gesoek – hy was die eerste Deense koning wat ’n politieke samewerkingsverdrag met Rusland gesluit het. Ná die verdrag van 1493 het Iwan III van Rusland alle handelaars van die Hanseverbond in Nowgorod gearresteer en die Russies-Sweedse Oorlog (1496–1499) begin. In dié tyd het die posisie van die Hanseverbond ook begin verswak weens die verandering van handelsroetes en die groeiende teenstand in Noord-Europa.

Tuis het Hans die plaaslike handelaars ekonomies gesteun en gewone burgerlikes aangestel as amptenare en selfs raadslede, iets wat die adel woedend gemaak het.

In 1497 het Hans Swede verower ná ’n kort en doeltreffende militêre veldtog. In 1501 het Swede hom egter verwerp as koning. Hans het ’n toenemend bitter oorlog teen Sten Sture en sy opvolger, Svante Nilsson, gevoer. In 1509 het Swede ingestem om Hans in beginsel as koning van Swede te erken, maar hy is nooit weer in die land toegelaat of weer gekroon nie. Intussen is Noorse pogings tot teenstand gesmoor deur Hans se seun, prins Christian (later koning Christiaan II), wat van 1507 af onderkoning van Noorweë was.

Toe hy ouer was, is Hans beskou as ’n eenvoudige, vrolike en gesellige man. Onder die oppervlak was hy egter blykbaar ’n realis en bekwame politikus. Nadat sy seun in 1522 van die troon gesit is, het Hans se bloed na die Deense en die Noorse troon teruggekeer in die vorm van Christiaan IV van Denemarke, die agter-agterkleinseun van sy dogter, keurvorstin Elisabeth.


</doc>
<doc id="45648" url="https://af.wikipedia.org/wiki?curid=45648" title="Lubango">
Lubango

Lubango (voorheen "Sá da Bandeira") is die hoofstad van die Huíla-provinsie in Angola. Die stad lê in die suid-weste van die land het 'n bevolking van 256 713 in 2010 gehad.


</doc>
<doc id="45651" url="https://af.wikipedia.org/wiki?curid=45651" title="Folk rock">
Folk rock

Folk rock is 'n musikale genre wat elemente van folk-musiek en rock en roll kombineer.

Die term het ontstaan in 'n beweging wat gegroei het in die Verenigde State en Kanada in die middel van die 1960's. Die klank was van verfynde samensang en 'n skoon benadering tot die gebruik van elektriese instrumente soos elektriese kitaar saamgestel. Die repertoire is van folk bronne, sowel as ander kunstenaars soos Bob Dylan getrek.

Die styl het ook gegaan om Europa op hierdie en 'n eklektiese folk-rock genre wat Britse pioniergroepe soos Pentangle en Fairport Convention, wat begin is, terwyl dieselfde klank as die Amerikaanse groepe, gevind elemente van die plaaslike Verenigde Koninkryk vir sy komposisies.

Vanaf die 1970's begin te vertoon in die styl takke wat bestaan uit verhoudings met ander kontemporêre musiek-genres soos suur folk, psychedelic folk (verwant aan die psychedelic rock) en progressiewe folk (wat verband hou met die progressiewe rock). Die progressiewe folk was deur die band Jethro Tull albums verteenwoordig hoofsaaklik in Songs uit die Wood (1977) en Heavy Horses (1978), nog nie die ander groep se album is ook nou verwant aan die styl.

Hier is 'n lys van kunstenaars met belangrike elemente van folk-rock in hul musiek.


Hierdie bande is in verband met die eerste generasie van folk rock te voorskyn gekom in die Verenigde State van Amerika in die 1960's.




</doc>
<doc id="45655" url="https://af.wikipedia.org/wiki?curid=45655" title="Riana Nel">
Riana Nel

Riana Nel is 'n Suid-Afrikaanse sangeres wat op 9 November 1981 in Windhoek, Suidwes-Afrika gebore is. Sy sing hoofsaaklik geestelike liedjies in Afrikaans en Engels. Sy wen die ATKV se Crescendo-sangkompetisie in 2000 en stel haar debuutalbum in 2001 vry. Riana is die suster van Nianell, 'n befaamde sangeres in eie reg.

Riana is van kleins af aan musiek blootgestel en het van vroeg af voor die klavier ingeskuif aangesien sy uit 'n baie musikale gesin kom. Haar talent en passie vir musiek was duidelik sigbaar. In 1996 het sy vir die eerste keer aan Crescendo, saam met Joe Niemand en komponis en liedjieskrywer Machiel Roets, deelgeneem. In 2000 het sy weggestap met die gesogte titel. 

Haar gewildheid in Namibië het daarna vinnig toegeneem en sy is as wenner aangewys by die Jubelfees. Die wenners by die fees het almal op die program, Pasella, verskyn en dis waar gospelsanger, Louis Brits, haar raakgesien het. Hy het haar gevra of sy sou belangstel om saam met hom te toer. Sy moes nou 'n keuse maak tussen gospel en die sekulêre mark. Kort daarna het sy op 19-jarige ouderdom na Pretoria verhuis en saam met Louis as agtergrondsangeres getoer, maar sy het talle kere ook die gehoor met haar eie komposisies vermaak. Daarna sy haar eie platekontrak by Maranatha losgeslaan.
Met die sukses van haar eerste album, Oopmond, het sy besluit om oorsee te gaan. Gou het sy harte in Engeland, Holland en Frankryk gewen en 'n Europese verspreidingskontrak met Authentic geteken. Terug in Suid-Afrika het sy in 2001 verder opslae by die Geraas Toekennings gemaak, waar sy as beste nuwe sanger saam met Karen Zoid, asook beste nuwe Gospel Sanger aangewys is. Daarna het sy die Lier-toekenning vir Beste Nuwe Kunstenaar en Beste Vroulike Vokaal ontvang. 

Haar tweede album, The Cure, en haar derde album, Someone with Skin, was oorheersend Engels en op die oorsese mark gerig, maar dit is steeds in Suid-Afrika opgeraap. 
Intussen het Riana betrokke begin raak by projekte: saam met Retief Burger by die Godly Revolution en Youth Revolt. Sy verskyn ook op die Peacemaker en Onbeskaamd albums. 
In 2010 het sy 'n duet opgeneem saam met haar suster, Nianell, op dié se album, Sand & Water.
In 2011 het haar musiekloopbaan 'n ander wending geneem toe sy met die hulp van die platemaatskappy, Coleske Artists, tot die sekulêre mark toegetree het. Net soos haar gospel liedjies, bevat haar sekulêre albums ook diep boodskappe wat veral op paartjies en enkellopendes gemik is. 

Haar album "Die moeite werd" het die dubbel platinum merk (80 000 eenhede) oorskry en met vyf nommer-1 radiotreffers word sy as een van die grootste sangeresse in die land beskou. In 2012 kry sy die Tempo-toekenning vir die gewildste popalbum en by die Ghoema-toekennings in 2013 deel sy die gesogte titel van Liedjieskrywer van die Jaar met Johan Vorster. 

Sy skryf ook liedjies vir talle plaaslike kunstenaars soos Juanita du Plessis, Jay, Lianie May, Bobby van Jaarsveld, ensovoorts. Haar gewilde treffers "Dans" en "Timbuktu" is op die klankbaan van die romantiese komedie, Semi-Soet, gebruik en ook "Maak oop jou oë" in die fliek Klein Karoo.

Sy is getroud met Cornel de Beer in 2013 en hul eerste seun, Tristan, is gebore in Februarie 2016 en hul tweede in September 2017.

Nel se album "Sterker" word in 2019 vrygestel en bereik nommer-1 op iTunes.



Rolprente waarin Nel verskyn het:




</doc>
<doc id="45656" url="https://af.wikipedia.org/wiki?curid=45656" title="Crescendo">
Crescendo

Crescendo was 'n jaarlikse sangkompetisie vir ligte Afrikaanse musiek wat deur die ATKV georganiseer is. Die eerste Crescendo vind in 1974 plaas en die eerste wenners was "Eoudia de Kock" en "Rouel Beukes".
Sedert 2006 word die kompetisie verander na 'n kompetisie vir liedjieskrywers en herloods onder die naam CrescendoKreatief.

In 1979 word Anton Goosen van die ATKV se verhoë verban nadat hy grappies oor die nasionale vlag in die staatsteater tydens 'n Crescendo-vertoning maak.





</doc>
<doc id="45657" url="https://af.wikipedia.org/wiki?curid=45657" title="Filomate">
Filomate

Die Filomate of Genootskap van Filomate (Pools: "Filomaci" of "Towarzystwo Filomatów"; afgelei van die Griekse "philomathes", "liefhebbers van kennis"), was 'n geheime Pools-Litause studentevereniging wat tussen 1817 en 1823 aan die Keiserlike Universiteit van Vilnius bestaan het. 

Die genootskap is op 1 Oktober 1817 in Vilnius in die Vilna-goewernoraat van die Russiese Ryk gestig (die gebied is as gevolg van die Poolse Delinge in 1794 by die Tsareryk ingelyf). Die genootskap het uit studente en alumni van die Keiserlike Universiteit bestaan.

Bekende lede het Józef Jeżowski (medestigter en voorsitter), Jan Czeczot (medestigter), Józef Kowalewski (medestigter), Onufry Pietraszkiewicz (medestigter), Tomasz Zan (medestigter), Adam Mickiewicz (medestigter), Antoni Edward Odyniec, Ignacy Domejko, Teodor Łoziński, Franciszek Malewski, Jan Sobolewski, Aleksander Chodźko. Die meeste lede van die genootskap was studente, tog het ook sommige personeellede en vroeëre alumni by die Filomate aangesluit. 

Volgens sy struktuur was die gemeenskap 'n mengsel van Vrymesselaars-vereniging en wetenskaplike genootskap. Dit was in twee afdelings verdeel - 'n wetenskaplik-wiskundige en 'n literêre. Die laasgenoemde se lede het literêre werke bespreek. Die genootskap se doelwitte was van onderwyskundige en didaktiese aard, alhoewel sy lede omstreeks 1819 en 1820 verdeeld geraak het oor die vraag of die vereniging homself op selfonderwys sou toespits (met Jeżowski as belangrikste voorstander van hierdie idee) of 'n meer aktiewe rol by die herwinning van Pole se onafhanklikheid sou speel (iets waarvoor Mickiewicz gepleit het). Uiteindelik het die laasgenoemde groep die opperhand gekry, en nuwe sosiale en politieke doelwitte is geformuleer. 

Die diskussies het toenemend oor Romantiese Poolse literatuur gegaan - 'n genre wat deur die Russiese owerheid vanweë sy nasionalistiese stromings en strewe na onafhanklikheid verban was. Die Filomate het die geskiedenis van die Pools-Litause Gemenebes bestudeer en werke geskryf en versprei waarin hulle onafhanklikheid voorgestaan het. Die genootskap het sodoende die stigting van talle soortgelyke jeugorganisasies dwarsoor die vroeëre Grootvorstedom Litaue aangemoedig en betrekkinge met Pro-Poolse organisasies in Kongres-Pole en die res van die gedeelde land gehandhaaf, soos byvoorbeeld met die Patriotiese Genootskap ("Towarzystwo Patriotyczne") van Walerian Łukasiński, en selfs met Russiese organisasies soos die Dekabriste.

Twee geassosieerde groepe is in 1820 gestig:


In 1822 het die organisasies verskeie kere hul name verander. In 1823 is die organisasie deur Russiese owerhede onder leiding van Nikolai Nikolajewitsj Nowosiltsef ontdek. Ná 'n hofsaak, wat enkele maande geduur het, is 108 aanhangers in 1824 skuldig bevind aan lidmaatskap in hierdie of verwante organisasies. Twintig lede van die Filomate of verwante organisasies is tot tronkstraf of katorga en bannelingskap in Siberië gevonnis. Meer as 'n tientaal fakulteitslede (waaronder die historikus Joachim Lelewel) is vrygespreek.

Adam Mickiewicz, een van die Drie Poolse Barde, wat as lid van die Filomate gevonnis en as banneling Rusland toe gestuur is, het sy ervarings gedurende hierdie periode in die derde deel van sy gedig "Dziady" ("Aand van die Voorvaders") beskryf.




</doc>
<doc id="45659" url="https://af.wikipedia.org/wiki?curid=45659" title="Randall Wicomb">
Randall Wicomb

Randall Charles Wicomb (* 30 Januarie 1949; † 27 Desember 2015) was 'n Afrikaanse sanger en driemalige wenner van die ATKV se Crescendo-sangkompetisie (1975, 1976 en 1977).

Hy voltooi sy skoolloopbaan aan die Hoërskool Jan van Riebeeck in Kaapstad. Na skool doen hy militêre opleiding in die Valskermbataljon. Hy behaal die graad B.Sc Honneurs (Ekologie) aan die Universiteit van Stellenbosch, waarna hy kortstondig klasgee aan die Hoërskool Durbanville en Paul Roos Gimnasium op Stellenbosch.

Hierna bekwaam hy homself as kopersmid by Pieter van Dijk se ateljees in Kaapstad waarna hy volwaardige kopersmidwerk as kuns en opdragwerk beoefen. Hy was ook 'n ywerige antieke glasbottel-/artefakteversamelaar en het ook metaalverklikkeropsporing as stokperdjie beoefen.

Uit sy huwelik met Koba is drie kinders gebore en sy en die drie kinders Pierre-Henri, Saskia en Kobâ het as hele gesin gesamentlik of indiwidueel saam met hom opgetree.

Hy is in 2013 met prostaatkanker gediagnoseer. Sy lewensverhaal, getiteld "Kleur – my lewe, my lied", is deur die bekende Pretoriase uroloog, dokter Amos van der Merwe, geskryf.

Op 27 Desember 2015, as gevolg van die kanker, sterf Randall Wicomb omstreeks 03:45 in sy huis te Stellenbosch.





</doc>
<doc id="45662" url="https://af.wikipedia.org/wiki?curid=45662" title="Fosfaat">
Fosfaat

Fosfaat (PO) is die vorm waarin fosfor die meeste in verbindings voorkom. Fosfate is suurreste van fosforsuur (HPO). Die meeste fosfate los nie maklik in water op nie, en kan daarom maklik uit 'n oplossing met 'n neerslagreaksie verwyder word.

Fosfate is belangrike misstowwe. Hulle word hoofsaaklik as apatiet gemyn. Hidroksielapatiet is 'n biologies belangrike stof. Dit is byvoorbeeld deel van ons tande.



</doc>
<doc id="45663" url="https://af.wikipedia.org/wiki?curid=45663" title="Jannie Moolman">
Jannie Moolman

Jannie Moolman is 'n eiendoms agent wat eiendomme verkoop en huise regmaak. Hy het sy loopbaan in 1990 begin na voltooiing van sy BA-Verkope Graad aan die Universiteit van die OVS. 

Moolman was ook die aanbieder van die TV-program "Wys My Jou Huis" wat op kykNET uitgesaai is.

Hy is in 2010 van sy eks-vrou, die violis Annake de Villiers geskei. Sy het in 2012 selfmoord gepleeg.





</doc>
<doc id="45664" url="https://af.wikipedia.org/wiki?curid=45664" title="Andrzej Towiański">
Andrzej Towiański

Andrzej Tomasz Towiański (* 1 Januarie 1799 in Antoszwińce, Litaue; † 13 Mei 1878 in Zürich, Switserland) was 'n Poolse filosoof van adellike afkoms en die leier van 'n messianistiese religieus-politieke groepering.

Towiański is in Antoszwińce, 'n dorp naby die Litause hoofstad Vilnius gebore. Hy het by die gimnasium in Vilnius skool gegaan en later as regsstudent by die Universiteit van Vilnius ingeskryf waar hy ook kursusse oor Poolse en Latynse literatuur gevolg het. In 1818 het hy sy studies om onbekende redes gestaak.

As die charismatiese leier van die sogenaamde Towiańskiete-sekte (wat ook as "Koło Sprawy Bożej" of "die Kring van God se Saak" bekend gestaan het en vir 'n nuwe religie gepleit het wat op die idees van 18de eeuse mistiese losies gebaseer het), het hy groot invloed op die Poolse romantiese digter Adam Mickiewicz uitgeoefen.

Hy is in Zürich oorlede.



</doc>
<doc id="45666" url="https://af.wikipedia.org/wiki?curid=45666" title="Reds (Superrugbyspan)">
Reds (Superrugbyspan)

Die Queensland Reds is ’n Australiese rugbyspan wat as ’n konsessie aan die Superrugbykompetisie deelneem sedert 1996. Voor 1996 was hulle ’n verteenwoordigende span was op meriete gekies is uit klubs wat in Queensland in kompetisies meegeding het. Met die bekendstelling van die professionele Super 12-kompetisie is beweeg na ’n model waar spelers gekontrakteer is deur die Queensland Rugbyunie, eerder as wat hulle gekies is van klubs af.

Van 1996 tot 2005 was die Reds een van drie Australiese spanne wat in die Super 12 meegeding het saam met die Waratahs en die Brumbies. Queensland het nooit die eindronde van die Super 12 gehaal nie. Sedert 2006 het hulle in die uitgebreide Super 14 meegeding as een van vier Australiese spanne.

Voor die era van Superrugby was Queensland ’n verteenwoordigende span wat gekies is uit rugbyunies binne die staat. Rugby in Queensland dateer sover terug as 1876 (dit is vermoedelik wanneer die eerste wedstryd gespeel is). In 1882 is die eerste inderstaatwedstryde gespeel tussen Queensland en Nieu-Suid-Wallis en die daaropvolgende jaar is die Queensland Rugbyunie gestig. In daardie seisoen het die eerste interstaatwedstryd in Brisbane plaasgevind by die Eagle Farm-renbaan, met Queensland wat met 12 - 11 gewen het. In 1896 het ’n span van Queensland na Nieu-Seeland vertrek. Hulle het op 15 Augustus van daardie jaar met 9 - 0 teen die span van Nieu Seeland verloor op Athleticpark. In 1899 het Queensland hul eerste sege oor ’n internasionale span gevier toe hulle Groot Brittanje met 11 - 3 geklop het by die Exhibitionterrein.

Met die aanvang van rugby league asook die Eerste Wêreldoorlog was Queensland rugby rustend vir ’n aantal jare en die unie is in 1919 ontbind om eers weer in die laat 1920’s aan die gang te kom. In 1928 is die unie herstig en die GPD-kompetisie en groot klubs het spoedig teruggekeer. Die spel het gesukkel gedurende Tweede Wêreldoorlog maar ’n mens kon nietemin die groei opmerk met die koms van die Queensland Junior Rugbyunie en die Landelike Rugbyunie. In 1950 het die Queensland Rugbyunie die Normanby Ovaal van die Brisbane Grammar School teen nominale rente verkry voordat hulle in 1966 na die Ballymorestadion verskuif het. Dit sou die spirituele tuiste van Queensland rugby word. In 1980 het Queensland die All Blacks geklop, wat hulle hul eerste sege teen Nieu-Seeland besorg het. Die wedstryd is op 6 Julie by Ballymore gespeel en Queensland het met 9 - 3 gewen. Twee seisoene later het die eeufeesviering van die unie plaasgevind met Queensland wat met hierdie geleentheid weer die All Blacks geklop het (41 - 7) in ’n feeswedstryd.

Die eerste Super 10-kompetisie is in 1993 gehou. Queensland was in Poel A saam met Auckland, Natal,Wes-Samoa en Otago. Queensland het vierde geëindig met vyfpunte. In die daaropvolgende Super 10-kompetisie in 1994 het Queensland bo-aan Poel A geëindig met 13 punte deur ’n beter punteverskil as North Harbour, wat ook 12 punte gehad het, te hê. Die Queensland Reds het toe teen die Suid-Afrikaanse span van Natal (wenner van Poel B) gespeel. Die Reds het as wenners uit die stryd getree nadat hulle met 21 - 10 gewen het op Kings Park in Durban. In die volgende seisoen was hulle nog meer suksesvol toe hullein Poel B gespeel het. Hulle het die seisoen afgesluit met 16 punte op die punteleër, vier punte meer as die Vrystaat, wat tweede was. Die Transvaal het bo-aan Poel A geëindig en die eindstryd is op Ellispark in Johannesburg beslis. Queensland het hier met 30 - 16 gewen.

Met rugby wat die professionele era betree het, is die kompetisies ook aangepas. Die SANZAR-vennootskap is gevorm tussen die Nieu-Seelandse Rugby Voetbal Unie (NZRVU), die Suid-Afrikaanse Rugby Voetbal Unie (SARVU) en die Australiese Rugbyunie (ARU) en die Super 12 is gebore. In die 1996-seisoen het Queensland bo-aan die punteleër geëindig.

Queensland se haldeindstryd is op 18 Mei 1996 op die Ballymorestadion gespeel teen die span van Natal. Natal het die wedstryd met 43 - 25 gewen. In die 1997-seisoen het die Reds negende geëindig op die punteleër. In 1998 het die Reds ’n baie beter seisoen gehad en het hulle vyfde geëindig.

In 1999 het die Reds slegs drie wedstryde in die rondomtalie verloor en het hulle bo-aan die punteleër geëindig (die Stormers het ook 36 punte gehad maar die Reds het ’n beter punteverskil gehad). Die Reds het teen die Crusaders gespeel in die halfeindronde en die Crusaders het met 22 - 28 gewen. In 2000 het die Reds sewende geëindig. In 2001 het die Reds weer beter gevaar en vierde op die punteleër geëindig. Hulle het in die halfeindronde teen die Brumbies gespeel en met 30 -6 verloor. 2002 was ’n effens slegter jaar en die Reds het vyfde geëindig. In 2003 was hulle agtste, in 2004 tiende en so ook in 2005.

In 2006 het die Super 12 die Super 14 geword met die toevoeging van die Western Force en die Cheetahs tot die kompetisie. In (2006) het die Reds geëindig.

Die nuwe afrigter het met ’n oorwinning afgeskop teen ’n Japannese klub, NEC, en met 63 - 22 gewen. Die Reds het ook deelgeneem aan die Australiese Provinsiale Kampioenskap en het in hul openingswedstryd met 32 - 6 teen die Force verloor. Hulle het in die tweede week egter teen die Waratahs gewen met 39 - 17 in Gosford en in die week daarna het hulle die voorlopers in die reeks, die Brumbies, met 20 - 19 gewen. Dit het hulle laat kwalifiseer vir die eindronde teen die Brumbies in Canberra maar die Reds het hier verloor met 42 - 17. Later in die jaar het die Reds teen die Kersiebloeisels met 29 - 22 in Japan gewen. Die voormalige Wallaby-afrigter, Eddie Jones, het die leisels by Jeff Miller oorgeneem as afrigter.

In die 2007 Super 14-seisoen het die Reds die spreekwoordelike houtlepel gewen nadat hulle laaste geëindig het. Hulle het goed begin deur die finalste van 2006, die Hurricanes, in die eerste ronde te wen. Hulle kon egter eers weer in die 12de ronde ’n wedstryd wen. Die Reds se seisoen is opgesom in hul wedstryd teen die Bulls toe hulle met 92 - 3 verloor het. Dit was die grootste verloor wat enige span in Superrugby nog beleef het. Die grootste telling in Superrugby is egter 96 wat die Crusaders teen die Waratahs in 2002 behaal het.

Die 2008 Super 14-seisoen het ’n klein oplewing in Reds-rugby beleef met ’n jeugdige span wat opwindende en ondernemende rugby gespeel het onder die nuwe afrigter, Phil Mooney. Hulle het in daardie seisoen wraak geneem op die Bulls deur hulle met 40 - 8 te verslaan. Dit was die hoogtepunt van die 2008-seisoen vir die Reds. Spannende wedstryde teen die Crusaders, Blues, Chiefs en die Waratahs, wat die Reds net-net verloor het, het veroorsaak dat hulle weer geëindig het.

Die span se drag bestaan uit ’n rooi trui met ’n wit kraag, rooi broek en rooi kouse met wit ringe. Tot 2009 het die span nog uitgedraf met blou broeke. Die span se klere word gemaak deur KooGa en die korporatiewe logo van Queensland Rail, saam met die logo’s van die Reds en die Queensland Rugbyunie, vertoon op die voorkant van die trui.

Voor 1895 het Queensland ’n verskeidenheid van truie gedra totdat die rooi/maroen die kleur van die Queensland-trui geword het. In 2007 het die Reds ’n gedenktrui gedra om die 125-jarige bestaan van Queensland Rugby te vier. Dit het gepaardgegaan met ’n herdenkteken met die vier wapens wat Queensland Rugby al oor die jare gehad het. Die 125-jarige herdenkteken het uit vier kwarte bestaan met die logo van die Noordelike Rugbyunie van 1882 (bo links), die embleem van 1910 (bo regs), die logo van 1935 (onder regs) en die huidige logo (onder regs).

Die tradisionele tuiste van Queensland Rugby is Ballymore wat in die laat 1960s in Brisbane gebou is. Regdeur die Super 12 het die Reds hul tuiswedstryde daar gespeel. Die stadion het ook ’n paar wedstryde aangebied tydens die heel eerste Rugbywêreldbeker in 1987 waaronder ’n kwarteindronde. Ballymore sou tydens die Rugbywêreldbeker 2003 ook wedstryde aanbied, maar weens baie goeie kaartjieverkope is die wedstryde verskuif na die Suncorpstadion.

Met die uitbreiding van die Super 12 na 14 vir die 2006-seisoen, het die Reds ook verskuif na die groter Suncorpstadion met sitplek vir 52 000. Die stadion word beskou as ’n belegging in die toekoms van Queensland Rugby omdat dit makliker toegang bied en fasiliteite van wêreldgehalte bied.

Teen die einde van die 2006-seisoen het die Reds hul laaste tuiswedstryd op die Dairy Farmers-stadion in Noord-Queensland gespeel. Buite seisoen speel die Reds heelwat wedstryde op Ballymore en die Reds het in die voorseisoen ook al wedstryde gespeel aan die Goudkus op Carrarastadion.

In 2005 het die Bank van Queensland hul langdurige borgskap laat vaar en baie ondersteuners was bang dat die Reds nie weer ’n borg sou kry wat vergelykbaar met BVQ s'n is nie. Net voor die aanvang van die 2006-seisoen het Queensland Rail hul borgskap aangekondig wat sprake van finansiële ondergang vir die Reds beëindig het. Na die eerste wedstryd van die 2007-seisoen is aangekondig dat Virgin Blue ook ’n hoofborg van die Reds sou word.

Queensland se berugste tweestryde is uiteraard met die ander Australiese spanne in die Super 14 (Brumbies, Western Force en die Waratahs). Die bekendste hiervan is die interstaatwedstryd tussen Queensland en Nieu-Suid-Wallis. Die wedstryd tussen hierdie twee spanne lok gewoonlik die grootste getalle vir die Reds. Die wedstryde word ook gespeel om te bepaal wie met die Bob Templeton-trofee gaan wegstap.

Van die meer as 270 wedstryde wat al gespeel is tussen Nieu-Suid-Wallis en Queensland het Nieu-Suid-Wallis 170 gewen, Queensland 80 en 12 wedstryde was gelykop. In elf Superwedstryde het Queensland oorheers met 8 seges, twee verliese en een gelykop uitslag.

Die volgende tabel som die Reds se Super 12-uitslae op:

Die volgende tabel som die Reds se Super 14-uitslae op:

Die volgende tabel som die Reds se Superrugby-uitslae op:

Die volgende tabel som die Reds se Superrugby-uitslae vir die uitgebreide toernooi van agtien spanne op:

Reds 2017 Superrugbyspan









</doc>
<doc id="45667" url="https://af.wikipedia.org/wiki?curid=45667" title="Nasionale Kuršių Nerija-park">
Nasionale Kuršių Nerija-park

Die Nasionale Kuršių Nerija-park (Litaus: "Kuršių Nerijos Nacionalinis Parkas", KNNP) is 'n nasionale park in Litaue wat sedert 1961 as natuurbewaringsgebied bestaan het en in 1991, ná die onafhanklikwording van Litaue, tot nasionale park verklaar is. Die parkbestuur is buite die nasionale park in die hawestad Klaipėda.

Die nasionale park beslaan die Litause gedeelte van die Koerse Skoorwal (36,9 persent van die park se totale oppervlakte van 26 474 hektaar). Daarnaas is die aangrensende Oossee-gebied (47,2 persent) en dele van die Koerse Haf (15,9 persent) by die park ingesluit.

Die Koerse Skoorwal word buitendien sedert die jaar 2000 as UNESCO-wêrelderfenisgebied beskerm. Saam met die Koerse Haf en die Nemunas-rivierdelta - 'n natuurbewaringsgebied volgens die Ramsar-konvensie - vorm die Nasionale Kuršių Nerija-park die grootste Litause "Natura 2000"-gebied.



</doc>
<doc id="45668" url="https://af.wikipedia.org/wiki?curid=45668" title="Elzabé Zietsman">
Elzabé Zietsman

Elzabé Catharina Zietsman (gebore 20 Januarie 1961 in Bethal) is 'n Suid-Afrikaanse kabaretsangeres en aktrise.





</doc>
<doc id="45671" url="https://af.wikipedia.org/wiki?curid=45671" title="Lucky Dube">
Lucky Dube

Lucky Philip Dube (3 Augustus 1964 – 18 Oktober 2007) was 'n Suid-Afrikaanse reggae-musikant. Hy het oor 25 jaar 22 albums in Zulu, Engels en Afrikaans opgeneem en was Suid-Afrika se grootste reggae-verkoper. Hy is op die aand van 18 Oktober 2007 in Rosettenville, 'n voorstad van Johannesburg, vermoor. 

Dube is op 3 Mei 2008 tydens die 14de Suid-Afrikaanse Musiektoekennings vereer vir 'n leeftyd se bydrae tot plaaslike musiek.







</doc>
<doc id="45672" url="https://af.wikipedia.org/wiki?curid=45672" title="Mbaqanga">
Mbaqanga

Mbaqanga is 'n styl van Suid-Afrikaanse musiek met plattelandse Zoeloewortels wat steeds vandag musikante wêreldwyd beïnvloed. 

Die styl het in die vroeë 1960's ontstaan. Dit is hoofsaaklik 'n vermenging van musiekstyle soos jazz, marabi en kwêla waarby die saxofoon en die elektriese kitaar die vernaamste instrumente is.



</doc>
<doc id="45673" url="https://af.wikipedia.org/wiki?curid=45673" title="Reggae">
Reggae

Reggae is 'n soort musiek wat vanaf Jamaika afkomstig is. Amerikaanse musiek was eens baie populêr in Jamaika gewees. Later begin musikante self met musiek eksperimenteer en uiteindelik (na verskeie evolusies) word reggae in 1968 geskep.

Die rastafari religieuse en kulturele stroming word met reggae verbind.

Reggae-kunstenaars:


</doc>
<doc id="45674" url="https://af.wikipedia.org/wiki?curid=45674" title="Rosettenville">
Rosettenville

Rosettenville is 'n voorstad in die suide van Johannesburg, Suid-Afrika. Dit is 5 km suid van die stadsaal geleë, suid van La Rochelle, oos van Kenilworth en wes van The Hill.

Rosettenville is een van Johannesburg se oudste voorstede aangesien dit reeds in 1889, drie jaar ná die stad se stigting, op die plaas Turffontein aangelê is. Die naam is ontleen aan die van van die stigters, Levin of Leo Rosettenstein en sy seun Albert.

Die heel eerste Nandos-restaurant is in Rosettenville geopen.

Rosettenville is onder meer bekend as die plek waar die reggae-musikant Lucky Dube in Oktober 2007 voor sy kinders doodgeskiet is.



</doc>
<doc id="45675" url="https://af.wikipedia.org/wiki?curid=45675" title="Nando's">
Nando's

Nando's is 'n restaurantgroep met 'n Portugese/Mosambiekse tema wat sy oorsprong in Suid-Afrika het. Die groep is in 1987 gestig en doen sake in 26 lande op vyf kontinente. Nando's spesialiseer in hoendergeregte met 'n suurlemoen-en-speserye, medium, warm of ekstra warm peri-peri marinade.

Nando's het in September 1987 in Johannesburg, Suid-Afrika vir sake geopen. Die eerste Nando's restaurant is geopen toe Robert Brozin en Fernando Duarte die Chickenland-restaurant in Rosettenville, 'n voorstad van Johannesburg, gekoop het. Die naam Nando's verwys na Fernando. Die Portugese kultuur en eetgewoontes is na Johannesburg versprei toe Portugese hul daar gevestig het op soek na goud.




</doc>
<doc id="45681" url="https://af.wikipedia.org/wiki?curid=45681" title="Wladimir I van Kiëf">
Wladimir I van Kiëf

Wladimir I of sint Wladimir die Grote (956 – 15 Julie 1015) het as grootprins oor Kiëf-Roes regeer. Hy was ’n kleinseun van Olga en het hom in 988 tot die Christendom bekeer. Daarna het hy die hele Kiëf-Roes laat doop.

Sy naam kan op verskeie maniere gespel word: Wolodimir (Володимир) in Oud-Oos-Slawies en moderne Oekraïens, Wladimir (Владимир) in Ou Kerkslawies en moderne Russies, Valdamarr in Oud-Noors en Valdemar in moderne Skandinawiese tale.

Wladimir was die jongste seun van die heerser van Kiëf, Swjatoslaf I (die seun van Olga), en sy minnares Maloesja. Maloesja was ’n Drevliaanse prinses wat gevang is en ’n slavin gemaak is toe Olga die dood van haar man, Igor I, gewreek het.

Voor sy dood in 972 het Swjatoslaf sy ryk tussen sy twee wettige seuns verdeel: Jaropolk het Kiëf gekry en Oleg Galicië. Die bestuur van Nowgorod is aan Wladimir opgedra. Daar was geen vaste opvolgingsreëls in Kiëf-Roes nie, met die gevolg dat byna elke troonopvolging tot ’n burgeroorlog gelei het. Van 972 tot 977 het ’n oorlog tussen Jaropolk en Oleg gewoed. Ná Oleg se nederlaag het Wladimir na Skandinawië gevlug waar hy ’n Wikingeleër bymekaargemaak het om hom Nowgorod en daarna die hele Kiëf-Roes te help verower.

Wladimir het Kiëf-Roes in 980 binnegeval. Op pad na Kiëf het hy eers die stad Polotsk beleër omdat Rogneda, dogter van Rogwolod, die prins van Polotsk, sy broer Jaropolk bo hom gekies het. Wladimir het Rogneda in die teenwoordigheid van haar pa verkrag. Hy het Rogwolod laat vermoor en Rogneda gedwing om met hom te trou.

Daarna het hy Smolensk verower en toe Kiëf beleër met die hulp van die bojaar Bloed, Jaropolk se raadgewer. Bloed het Jaropolk aangeraai om uit Kiëf te vlug en hom terug te trek in die stad Rodja. Maar Wladimir het Rodja ook beleër en Jaropolk gevra dat hulle oor vrede onderhandel. Jaropolk het geglo dat Bloed en sy broer werklik vrede wou hê en het na Wladimir se hoofkwartier gegaan waar hy vermoor is.

Jaropolk se seun, Swjatopolk, wat ná sy dood gebore is en volgens baie eintlik Wladimir se seun was nadat hy Jaropolk se weduwee verkrag het, is met ’n Poolse prinses laat trou om hom uit die stryd om die troonopvolging te hou. Dit het misluk toe Swjatopolk se skoonpa Kiëf aanval. Wladimir het Swjatopolk toe gevange laat neem.

Volgens baie historici was Wladimir die gunsteling van die heidene, wat bang was dat Jaropolk ’n Christen sou word (of reeds een was). Ná sy bewindsoorname het Wladimir ’n klomp heidense beelde in Kiëf laat oprig. Hy het ook baie vroue en bywywe gehad.

Nadat hy verskeie gebiede verower het, het hy betrokke geraak by die hofintriges van Konstantinopel. Hy het 6 000 soldate na Konstantinopel gestuur as hulp vir Basilius II teen Bardas Fokas. Hy het hom terselfdertyd om sy suster, Anna, se hand gevra. ’n Huwelik tussen ’n Bisantynse prinses en ’n heiden was egter buite die kwessie.

Wladimir het besluit dis tyd om hom te bekeer. Volgens oorlewering het hy gesante gestuur om die Christelike, Joodse en Islamitiese gelowe te ondersoek om uit te vind watter een die meeste voordeel vir Rusland sou inhou. In 988 het hy hom laat doop nadat hy op die Christendom besluit het.

Nadat hy sy familie laat doop en afstand van sy talle vroue gedoen het, het hy afgodsbeelde laat afbreek en in die Dnjepr-rivier laat gooi. Alle inwoners van Kiëf moes hulle laat doop tydens ’n massaplegtigheid in die Dnjepr. Wladimir is daarna met Anna getroud. Hy het ná sy bekering ’n Christelike lewe probeer lei, en het kerke, skole en hospitale laat bou.

Aan die einde van sy lewe het Wladimir sy ryk onder sy twaalf seuns verdeel: ’n besluit wat volgens baie die eerste stap was in die versplintering van Rusland in talle klein prinsdomme. Hy is op 15 Julie 1015 in Berestowo dood terwyl hy op pad was na Nowgorod om sy seun Jaroslaf te straf omdat hy te onafhanklik probeer wees het. Ná sy dood het sy "oudste seun", Swjatopolk, vir hom die troon van Kiëf toegeëien. Hy het sy twee "broers" Boris en Gleb laat vermoor – hulle is later nes Wladimir en Olga tot heiliges verklaar. Die onrus in Kiëf-Roes het voorgeduur totdat Jaroslaf die Wyse die troon bestyg het.



</doc>
<doc id="45682" url="https://af.wikipedia.org/wiki?curid=45682" title="Swjatopolk I van Kiëf">
Swjatopolk I van Kiëf

Swjatopolk I of Swjatopolk die Vervloekte (Russies: Святополк Окаянный; omstreeks 980 – 1019) het van 1015 tot 1019 as grootprins oor Kiëf-Roes regeer. Sy ma was ’n Griekse non wat deur Swjatoslaf I uit Bulgarye ontvoer is en getroud was met Jaropolk I. Sy pa was waarskynlik Wladimir I, wat Jaropolk se weduwee verkrag het nadat hy Jaropolk laat vermoor het. Wladimir het gereël dat Swjatopolk met ’n Poolse prinses trou om hom uit die stryd om die troonopvolging te hou. Dit het misluk toe Swjatopolk se skoonpa Kiëf aanval. Wladimir het Swjatopolk toe gevange laat neem.

Aan die einde van sy lewe het Wladimir sy ryk onder sy twaalf seuns verdeel. Hy is op 15 Julie 1015 in Berestowo dood terwyl hy op pad was na Nowgorod.

Ná Wladimir se dood het Swjatopolk, sy "oudste seun", vir hom die troon van Kiëf toegeëien. Toe die Kiëfse bevolking hom nie steun nie, het hy geskenke onder hulle uitgedeel. Toe dit nie slaag nie, het hy sy grootste mededingers, sy twee "broers" Boris en Gleb, laat vermoor – hulle is later nes Wladimir en Olga tot heiliges verklaar.

Toe Swjatopolk se jongste broer, Jaroslaf, die prins van Nowgorod, die nuus van die moord kry, het hy teen Swjatopolk opgeruk. Die verslane Swjatopolk het na Pole gevlug. Hy het egter teruggekeer, Jaroslaf met die hulp van sy skoonpa verslaan en Kiëf in 1017 beleër. Jaroslaf het hom egter weer aangeval en verslaan. Swjatopolk moes vlug, maar het Jaroslaf weer eens aangeval. Hy is egter weer verslaan en is onderweg na Pole dood.


</doc>
<doc id="45683" url="https://af.wikipedia.org/wiki?curid=45683" title="Jaroslaf I van Kiëf">
Jaroslaf I van Kiëf

Jaroslaf I of Jaroslaf die Wyse (Russies: Ярослав Мудрый; 978 – 1054) het as grootprins oor Kiëf-Roes regeer. Hy was die seun van Wladimir die Heilige. Hy is in 978 gebore as die grootprins van Nowgorod.

Nadat sy pa in 1015 dood is en sy halfbroer of neef Swjatopolk I sy broers Boris en Gleb laat vermoor het, het hy teen Swjatopolk opgeruk. Die verslane Swjatopolk het na Pole gevlug. Hy het egter teruggekeer, Jaroslaf met die hulp van sy Poolse skoonpa verslaan en Kiëf in 1017 beleër. Jaroslaf het hom egter weer aangeval en verslaan. In 1019 het Jaroslaf finaal die grootprins van Kiëf geword.

Hy was getroud met Ingegerd, ’n dogter van Olaf II van Swede. Een van hul dogters, Anna, het deur haar huwelik met Hendrik I van Frankryk koningin van Frankryk geword. Nog ’n dogter, Elisabeth het met koning Harald III van Noorweë getrou.

Jaroslaf het ’n einde gebring aan die burgeroorlog in Kiëf-Roes. Hy het sy ryk beter beskerm, Kiëf versier en die kerk meer onafhanklik van Bisantium gemaak. Sonder die medewete van die Bisantynse kerk het hy Russiese priesters belangrike take in die kerk gegee. Hy het ook handelskontrakte met ander lande gesluit.


</doc>
<doc id="45684" url="https://af.wikipedia.org/wiki?curid=45684" title="Isjaslaf I van Kiëf">
Isjaslaf I van Kiëf

Isjaslaf I (Russies: Изясла́в Яросла́вич; 1024-3 Oktober 1078) het as grootprins oor Kiëf-Roes regeer. Hy was die seun van Jaroslaf die Wyse.

Isjaslaf was een van die skrywers van die "Prawda Jaroslawitsjei", ’n onderdeel van die Roesskaja Prawda, die eerste wetboek van Kiëf-Roes.

In 1043 het sy pa ’n ooreenkoms met koning Casimir I van Pole aangegaan waarin Tsjervern erken is as deel van Kiëf-Roes. Die ooreenkoms is verseël met ’n dubbele huwelik: dié van Casimir met Dobronega, Jaroslaf se suster, en van Isjaslaf met Gertrude, Casimir se suster. Uit laasgenoemde huwelik is Isjaslaf se seun Jaropolk gebore. Sy ander seun, Swjatopolk, was die resultaat van ’n buite-egtelike verhouding.

Ná ’n volksopstand in 1068 is Isjaslaf van die troon gesit en het hy na Pole gevlug. In 1069 het hy Kiëf met die hulp van ’n Poolse leër ingeval, maar in 1073 is hy deur sy broers verdryf. In 1077 het hy Kiëf nogmaals ingeneem, maar hy is in ’n geveg teen Oleg van Tsjernigof dood.


</doc>
<doc id="45685" url="https://af.wikipedia.org/wiki?curid=45685" title="Linux Mint">
Linux Mint

Linux Mint is 'n bedryfstelsel vir persoonlike rekenaars, wat gebaseer is op (en versoenbaar is met) Ubuntu, met geïntegreerde media codecs. Linux Mint bevat ook verskeie ontwerpsverskille van Ubuntu Linux insluitend: 

Linux Mint is beskikbaar vir aflaai in die vorm van ISO-beelde wat gebruik kan word om Live DVD's of Live USBs te skep.



</doc>
<doc id="45686" url="https://af.wikipedia.org/wiki?curid=45686" title="Swjatoslaf II van Kiëf">
Swjatoslaf II van Kiëf

Swjatoslaf II (Russies: Святослав Ярославич; 1027–1076) het van 1073 tot met sy dood as grootprins oor Kiëf-Roes regeer. Hy was die seun van Jaroslaf die Wyse.

Ná die dood van sy pa het hy en sy broers Wsewolod en Isjaslaf saamgespan en Kiëf-Roes tot in 1072 regeer. In 1067 het hulle Wseslaf van Polotsk verslaan en hom gevange geneem. ’n Jaar later is die broers egter deur Polotsk verslaan. Ná ’n ruk het Swjatoslaf met ’n kleiner leër teruggekeer en Polotsk verslaan, wat sy aansien by die bevolking aansienlik laat styg het.

Swjatoslaf se eerste vrou se naam was Kilikia; sy was moontlik ’n Kaukasiese prinses. Hul seuns was Oleg, Gleb, Roman en Dawid. In 1072 is hy met Oda, ’n dogter van ene graaf Lippold, getroud. Hulle het ’n seun, Jaroslaf, en moontlik ’n dogter gehad.

In 1073 het daar ’n einde gekom aan die gesamentlike mag toe Swjatoslaf, met sy jonger broer Wsewolod se steun, sy broer Isjaslaf van sy mag ontneem en self sy plek inneem.

Drie jaar later is die "Izbornik Swjatoslawa" op sy versoek saamgestel. Dit is een van die oudste Oud-Oos-Slawiese tekste en is ’n versameling artikels oor grammatika, logika, poësie, raaisels en kerklike tekste. Die boek bevat ’n miniatuur van Swajatoslaf self, saam met sy tweede vrou, Oda, en sy seuns.


</doc>
<doc id="45687" url="https://af.wikipedia.org/wiki?curid=45687" title="Wsewolod I van Kiëf">
Wsewolod I van Kiëf

Wsewolod I (Russies: Всеволод I Ярославич; 1030 – 13 April 1093) het van 1078 tot met sy dood as grootprins oor Kiëf-Roes regeer.

Hy was die vierde en gunsteling-seun van Jaroslaf die Wyse. Om die wapenstilstand met Bisantium in 1046 te verseël, het sy pa hom laat trou met Anastasia, die dogter van keiser Konstantyn IX Monomachos. Uit die huwelik is een kind gebore: Wladimir Monomach.

Ná die dood van sy pa in 1054 het hy ’n soort driemanskap saam met sy broers, Isjaslaf en Swjatoslaf, gevorm wat saam oor Kiëf-Roes regeer het.

Ná die dood van sy broer Swjatoslaf sou Wsewolod die troon bestyg, maar hy het dit afgestaan aan sy ouer broer, Isjaslaf. Toe dié twee jaar later sterf, het Wsewolod grootprins van Kiëf geword.

Wsewolod het by sy eerste vrou een kind gehad:
By sy tweede vrou het hy vyf kinders gehad:


</doc>
<doc id="45690" url="https://af.wikipedia.org/wiki?curid=45690" title="Slang">
Slang

Slange ("Serpentes") is 'n groep karnivoriese reptiele wat aan die orde van die skubreptiele ("Squamata") behoort en aan akkedisse verwant is. Daar is ongeveer 3 150 verskillende slangspesies wat byna dwarsoor die wêreld voorkom en waarvan ongeveer 15% giftig is.

Slange is saam met akkedisse die grootste groep lewende reptiele, en omdat hulle so na verwant is aan akkedisse, word slange en akkedisse as 2 subordes van ŉ enkele orde geklassifiseer. 'n Besondere kenmerk is dat hulle geen duidelik sigbare pole het nie, en daarom 'n unieke manier van beweging ontwikkel het. Die meeste slange het breë skubbe aan die onderkant wat help met voortbeweging en wat hulle van pootlose akkedisse onderskei. 

Die meeste slange kom in die tropiese en subtropiese wêrelddele voor en ongeveer een derde van alle slange is giftig. Slange (suborde "Serpentes" of "Ophidia") vorm saam met die akkedisse (suborde "Lacertilia") die orde "Squamata". Hulle akkedisagtige voorouers, die "Lepidosauria", het reeds in die Perm (ongeveer 270 miljoen jaar gelede) ontstaan en was saam met die dinosouriërs en ander groot reptiele 'n dominante groep gedurende die Mesosoïkum. 

Die eerste slange het laat in die Kryt (ongeveer 100 miljoen jaar gelede) ontstaan. Daar is tans ongeveer 3 000 spesies bekend, waarvan ongeveer een derde giftig is. Slange het 'n byna wêreldwye verspreiding en word in uiteenlopende habitattipes, soos in bome, onder die grond, in water, in woestyne en in woude, aangetref. Verreweg die meeste spesies kom egter in tropiese en subtropiese wêrelddele voor en in lande soos Engeland en Nederland is daar slegs 3 spesies. 

Hierdie verspreidingspatroon hang nou saam met die poikilotermie (koudbloedigheid) van slange. Slange kan nie hul eie liggaamstemperatuur reguleer nie en neem basies die temperatuur van hul omgewing aan. Koudbloedigheid is eintlik nie 'n korrekte benaming vir hierdie toestand nie, want as die omgewingstemperatuur hoog is, is hul liggaamstemperatuur ook hoog. 

As die omgewings- en gevolglik die liggaamstemperatuur van slange (en ander poikilotermiese diere) te laag daal, raak hulle onaktief en kan hulle gevolglik ook nie meer voedsel vang nie. Enkele slange kan nog by baie lae temperature funksioneer en die Europese adder ("Vipera berus)" kom byvoorbeeld tot binne die poolsirkel voor.

Alle slangspesies word gekenmerk deur 'n baie dun, lang liggaam en ontbrekende ledemate. Slange beweeg altyd op hul onderkant en hulle hele liggaam word deur oorvleuelende skubbe bedek. Ander tipiese kenmerke, wat hulle van pootlose akkedisse onderskei, is 'n tekort aan beweegbare ooglede en eksterne ore. Om by hul dun liggame aan te pas, is hul niere nie langs mekaar nie, maar is die een voor die ander, en het meeste spesies slegs een werkende long. 

Slange wissel in grootte van baie klein, slegs 10 cm lank, tot die reuse luislange en anakondas wat tot 7,6 m lank kan word. Slange is 'n ekologies uiters diverse groep wat baie uiteenlopende habitat bewoon. Hulle word op elke kontinent behalwe Antarktika aangetref en ook op meeste eilande. Omdat hulle koudbloedig is, kom die meeste spesies in warmer streke voor. 

'n Aantal spesies is ook aangepas om in uiters droë omgewings te oorleef, soos woestyne. Daar is egter ook slange wat ondergronds lewe, of selfs in water, soos riviere, damme en die see. As gevolg van hul onbegrypende lewenswyse en gedrag en hul vermeende, maar dikwels oorskatte giftigheid, word slange dikwels as 'n simbool van die bose gesien. In die Bybel, in die verhaal oor Adam en Eva, duik die slang selfs op as 'n verteenwoordiger van die Duiwel.

Deur wetenskaplike ondersoek is daar tans meer bekend oor die lewenswyse, biologie en voortplanting van slange. Alhoewel hulle vroeër as 'n sustergroep van die akkedisse beskou was, is dit vandag bekend dat hulle in feite van akkedisse afstam.

'n Kenmerkende eienskap van slange is dat hulle geen pote het nie, maar by sommige slange is daar wel rudimentêre oorblyfsels van pote. Die Afrikaanse luislang ("Python" "sebae") het byvoorbeeld 'n uitsteekseltjie aan weerskante van die kloaak (gemeenskaplike uitskeidings- en voorplantingsopening), wat die uitwendige rudimente van 'n pelviese gordel is. 

Inwendig is daar verdere rudimente. Die pektorale gordel en borsbeen ontbreek egter by alle slange. Benewens bogenoemde rudimente by sekere slange bestaan die skelet van slange uit 'n skedel en 'n baie lang ruggraat met twee ribbes aan byna elke rugwerwel. Die liggaamsbedekking van slange word gevorm deur 'n dun, rekbare vel met keratienskubbe daarop, wat meestal dakpansgewys gerangskik is. 

Die meeste skubbe is ongeveer net so lank as wat hulle breed is, maar die ventrale skubbe (aan die onderkant van die liggaam) van die meeste slange is baie breër as wat hulle lank is en vorm slegs een ry. Veral by stadig bewegende slange, soos pofadders ("Bitis" "arietans"), speel hierdie skubbe saam met spiere en ribbes 'n belangrike rol in voortbeweging. 

Hierdie skubbe is een van die tipiese kenmerke waarvolgens die meeste slange van pootlose akkedisse onderskei kan word. By die blinde-en wurmslangetjies (familie "Typhlopidae" en "Leptotyphlopidae") ontbreek hierdie breë skubbe egter en is die onderste skubbe van dieselfde grootte en op dieselfde manier gerangskik as die ander skubbe. Hierdie slangetjies lyk dus baie soos pootlose akkedisse, en word in werklikheid deur sommige deskundiges ook as pootlose akkedisse beskou, ook omdat hul skedels baie ooreenkomste vertoon met die van die akkedisse. 

Die buitenste laag van die vel is dood en van tyd tot tyd word dit afgewerp (die slang vervel) en deur 'n nuwe laag vervang. Tydens die vervelling skuur die slang die vel by sy neus teen 'n klip of iets dergeliks stukkend en laat die vel vashaak aan voorwerpe in sy omgewing, waarna hy daaruit kruip en die ou vel in een stuk agterlaat. Die vervellingstempo hang oor die algemeen saam met die groeitempo van 'n slang, maar slange vervel ook wanneer hulle uit die eiers kom en net nadat hulle oorwinter het. 

Die tussenpose tussen vervellings kan van weke tot maande duur. 'n Paar dae voor die eintlike vervelling begin die vel al losgaan en die slang se kleur raak dan dof en sy oog kry 'n blouerige skynsel, wat net voor die vervelling weer verdwyn. In die tyd kan slange feitlik glad nie sien nie en is hulle baie prikkelbaar en kwesbaar. Die skedel van die meeste slange is baie beweeglik. Die onderkaak bestaan uit 2 los helftes wat slegs deur middel van 'n ligament aan mekaar verbind is, terwyl die bokake ook nie met die res van die skedel vergroei is nie. 

Vanweë hierdie aanpassings kan slange prooi wat baie groter as hul eie koppe is, insluk. Die meeste slange het ŉ groot aantal geboe, skerp tande waarmee die prooi vasgehou word, maar waarmee hulle nie kan byt of kou nie. Sommige slange het spesiaal vergrote giftande. Hierdie giftande het 'n groef of gleuf waarin gif uit spesiale gifkliere uitgeskei word. Hierdie giftande kan agter in die bek, ongeveer onder die oë, of voor in die bek geleë wees. 

As die tande voor in die bek is, kan hulle vas of beweegbaar wees. By die meeste slange wat giftande agter in die bek het, het die gif relatief min uitwerking op mense, en hierdie groep slange word oor die algemeen as relatief onskadelik beskou. ŉ Uitsondering op die reël is die boomslang ("Dispholidus typus") en die voëlslang ("Thelotornis" "kirtlandii"). Die giftande word voortdurend vervang deur nuwes. Agter elke giftand le daar gewoonlik ŉ kleiner tand gereed om sy plek in te neem, en die verwydering van die giftande gaan dus nie 'n giftige slang onskadelik maak nie. 

Die vorm en ligging van die inwendige organe van slange is baie goed by hul liggaamsbou aangepas. Die linkerlong is baie gereduseer of ontbreek heeltemal, en die hart, lewer en maag is weer langwerpig. Die maag kan baie rek sodat groot prooi geakkommodeer kan word. Die kloaak (gemeenskaplike uitskeidings- en geslagsopening) dui die oorgang van die liggaam na die stert aan. 

Die opening is meestal deur 'n groter skub as die ander ventrale skubbe bedek, en die onderskeid tussen die liggaam en die stert kan soms ook daarin gesien word dat die stert 2 rye ventrale skubbe in plaas van een het. Ook die anale skub (die skub oor die kloaak) kan in 2 verdeel wees. Slange kan nie hul sterte afwerp of vervang nie, soos die meeste akkedisse wel kan doen.

Slange het geen uit- of inwendige ore nie en is heeltemal doof. Die musiek van die slangbesweerders van die Ooste het dus geen uitwerking op die slange nie en die slange reageer slegs op die bewegings van die besweerders. Van die inwendige oorbeentjies is egter nog wel aanwesig, en hierdie beentjies dra baie fyn trillings in die grond na die senuwees oor. Slange is gevolglik baie gevoelig vir trillings in die grond en kan mense soms tot op 'n afstand van 60 m "hoor" aankom. Slange se ooglede is nie beweeglik nie, maar met mekaar vergroei tot 'n deursigtige droë vlies. 

Die buitenste laag hiervan word ook tydens die vervelling vervang. Slange kan slegs bewegende voorwerpe tot op 'n afstand van enkele meters waarneem. As 'n prooidier dus doodstil bly sit, kan die slang hom nie sien nie en dus ook nie vang nie. Dit gebeur dikwels dat muise wat vir slange in gevangenskap gevoer word, doodstil gaan sit ten einde die slang se aandag te vermy. As die slang belang stel in die muis, sal hy stip in die rigting daarvan kyk (waar die beweging vroeër was), en dit is waarom die algemene bygeloof ontstaan het dat slange muise kan hipnotiseer. 

Die gesplete tong van slange vorm saam met 'n spesiale sintuigorgaan in die verhemelte, die orgaan van Jacobson, die reuksintuig. Die tong word voortdurend deur 'n spesiale opening in die lippe uitgestoot en ingetrek. Reukdeeltjies kleef daardeur aan die tong vas en wanneer die tong ingetrek word, word dit teen die orgaan van Jacobson gedruk, wat dan die reuk interpreteer. Hierdie sintuig funksioneer dus as 'n soort kombinasie van 'n tas- en 'n reukorgaan. 

Ratelslange het voorts nog duidelik herkenbare tasorgaantjies aan die punte van hul skubbe. Die gewone reuksintuig van slange is ook goed ontwikkel. Sekere slange het spesiale warmtesintuie (infrarooi reseptore) wat in holtes in die vel geleë is. By die groefkopadders (onder meer die ratelslange) lê hierdie holtes tussen die neusgat en die oog, terwyl dit by luislange in die lippe le. Hierdie sintuie is baie gevoelig vir infrarooi lig en kan temperatuursverskille van tot 0,000 2 °C waarneem. Hierdeur kan die slange hul prooidiere in die donker waarneem, en deur hul kop heen en weer te beweeg, kan hulle blykbaar selfs die grootte van hul prooi skat.

Alle slange eet ander diere, en die meeste eet werweldiere. Die prooi word altyd heel ingesluk en dikwels is dit baie groter as die slang se kop. Ten einde verstikking te voorkom, word ŉ spesiale kraakbeenagtige verlenging van die lugpyp onder die prooi na buite gestoot, waardeur die slang dan kan asemhaal. 

'n Groot aantal slange leef van muise en rotte en hulle speel dus ŉ belangrike rol in die getallebeheer daarvan. Ander algemene prooi is paddas en akkedisse, terwyl sommige slange ook ander slange eet. Die onskadelike vylslang ("Mehelya capensis") leef feitlik uitsluitlik van ander slange, veral nagadders ("Causus rhombeatus"). Die slange wat onder die grond leef, eet meestal miereiers en ander grawende reptiele (pootlose akkedisse en slange), Die eiervreters (genus "Dasypeltis") leef uitsluitlik van voëleiers. 

In die paarseisoen (meestal die lente) skei die wyfies sekere hormone af wat in hul spoor gelaat word. Die mannetjies spoor hierdie reuk met behulp van hul tonge op en volg die spoor tot hulle by die wyfies uitkom. Tydens paring krul die slange om mekaar en word die kloake teenoor mekaar geplaas. Een van die 2 paringsorgane (hemipenes) van die mannetjie word gebruik en interne bevrugting vind plaas. By sommige spesies slange baklei die mannetjies oor die wyfies. 

Die ontwikkeling van klein slangetjies vind altyd in die eiers plaas. Die meeste slange le hierdie eiers in ŉ vroeë stadium van ontwikkeling (ovipaar). By sommige slange, byvoorbeeld die pofadder, ontwikkel die eiers volledig binne die liggaam van die wyfie en die kleintjies word blykbaar lewend gebore (ovovivipaar). Die meeste slange le hul eiers en verlaat dit dan, maar by luislange (familie "Pythonidae") word 'n vorm van eiersorg aangetref. 

Die slange krul hulle om die eiers en bly so le totdat die eiers uitgebroei het. Daar is gevind dat die temperatuur van die eiers (beïnvloed die senuweestelsel), haemotoksiese gif (beïnvloed die bloed) en sitotoksiese gif (beïnvloed die weefsels). Baie slange het ŉ kombinasie van die verskillende soorte gif, maar by die meeste slange is een van die soorte dominant. Die mambas en kobras (familie "Elapidae") se gif is byvoorbeeld oorwegend neurotoksies. 

Die gif het weinig uitwerking op die weefsels en bloed, maar affekteer baie gou die senuweestelsel en verlam die senuwees. Van die eerste senuwees wat geraak word, is die wat die longe bedien. Gevolglik sterf baie slagoffers dikwels van byte van die slange vanweë 'n gebrek aan suurstof omdat die longe ophou funksioneer. Hierdie gif werk baie vinnig en dit is noodsaaklik dat serum vinnig en in groot hoeveelhede toegedien word ten einde die dood te voorkom. 

Die gif van die adders (familie "Viperidae") is hoofsaaklik sitotoksies en haemotoksies van aard. Die gif veroorsaak afbraak van die weefsel en gaan gewoonlik gepaard met hewige pyn en swelling. Omdat die gif baie stadiger werk, tree die dood selde binne 24 uur in, en behandeling van die byt is dus nie so dringend soos by die slange met neurotoksiese gif nie. Dikwels lei vertragings in behandeling egter tot gangreen van die weefsels rondom die bytplek en die gevolglike verlies van die ledemaat wat gebyt is. 

'n Tipiese voorbeeld van haemotoksiese gif word aangetref by die boomslang ("Dispholidus typus"). Die gif veroorsaak 'n stolling van die bloed en uitgebreide inwendige bloeding, wat uiteindelik tot die dood kan lei. 'n Tipiese simptoom van 'n slangbyt waarby die tipe gif betrokke is, is groot blou kolle wat oor die hele liggaam verskyn weens inwendige bloeding. Die bytplek swel matig en is betreklik seer, maar nie so erg soos by slange met ŉ sitotoksiese gif nie. 

Die behandeling van slangbyt verskil na gelang van die tipe gif wat ingespuit is. Wanneer 'n neurotoksiese gif betrokke is, is dit belangrik dat die gif verhinder moet word om by die lewensnoodsaaklike senuwees uit te kom. Die belangrikste noodmaatreëls wat getref kan word, is die afbind van die gebyte ledemaat met 'n toerniket en ŉ inspuiting met 'n groot hoeveelheid serum. Waar sitotoksiese of haemotoksiese gif betrokke is, moet ŉ toerniket nie gebruik word nie, omdat dit die verspreiding van die gif beperk en die skade aan die weefsel rondom die bytplek vererger. 

Die gebruik van ŉ toerniket kan daartoe lei dat die ledemaat uiteindelik verloor word. Omdat hierdie gifstowwe baie stadiger werk, is dit ook nie nodig om dringende maatreëls te tref nie. Die beste behandeling is dat die pasiënt rustig gehou en so gou moontlik by 'n dokter gebring moet word. 

Serum is ook vir die stadigwerkende gifstowwe nodig, maar as dit moontlik is om 'n pasiënt binne ŉ uur of twee by 'n hospitaal te kry, is dit wenslik om nie serum in te spuit nie, omdat daar altyd 'n moontlikheid is dat die pasiënt op die serum reageer en selfs aan sogenaamde serumskok kan beswyk.

Volgens 'n algemene klassifikasiestelsel word die wêreld se slange in 11 families ingedeel, waarvan 7 in Suid-Afrika aangetref word. Veral oor die klassifikasie van die "primitiewer" grawende slange is daar egter nog meningsverskil en volgens sommige tendense word van hierdie slange onder die akkedisse geklassifiseer. 

Die families "Typhlopidae" (blindeslange) en "Leptotyphlopidae" (wurmslange) is 2 families grawende slange waarvan die koppe baie gereduseer is en met die eerste oogopslag soos die sterte lyk. Hierdie slangetjies kom hoofsaaklik in die tropiese en subtropiese wêrelddele voor en leef van ŉ verskeidenheid van insekte, wurms en miereiers. In Suid-Afrika word hulle verteenwoordig deur onderskeidelik 9 spesies van die genera "Typhlops" en "Rhinotyphlops" en 8 spesies van die genus "Leptotyphlops". 

Die families "Uropeltidae", "Xenopeltidae", "Aniliidae" en "Acrochordidae" het geen verteenwoordigers in Suider-Afrika nie. Saam met die luislange (familie "Pythonidae") en boas (familie "Boidae") word hierdie 4 families dikwels as die infraorde "Henophidia" beskou. By al 5 die families word daar rudimentere oorblyfsels van die agterste ledemate aangetref en daar is ook sekere ooreenkomste in die bloed en asemhalingstelsel. Die ander 2 infraordes is die "Scolecophidia" (families "Typhlopidae" en "Leptotyphlopidae") en die "Ceanophidia" (families "Viperidae", "Elapidae" en "Colubridae"). 

Die egte adders en die groefkopadders kan as onderskeidelik die subfamilies "Viperinae" en "Crotalinae" van die familie "Viperidae", of as 2 afsonderlike families ("Viperidae" en "Crotalidae") beskou word. Dieselfde geld vir die kobras en mambas (subfamilie "Elapinae"), wat saam met die seeslange (subfamilie Hydrophiinae) as die familie "Elapidae" beskou kan word, maar die 2 groepe kan ook as afsonderlike families ("Elapidae" en "Hydrophiidae") beskou word. 

Die familie "Colubridae" is die grootste groep slange en sluit die sonder giftande (subfamilie "Colubrinae"), die eiervreters met geen tande nie (subfamilie "Dasypeltinae"), die slange met giftande agter in die bek (subfamilie "Boiginae") en 'n paar ander subfamilies in. Van die ongeveer 137 Suid-Afrikaanse slangspesies het 43 % geen giftande nie (families "Typhlopidae", "Leptotyphlopidae", "Pythonidae" en subfamilies "Colubrinae" en "Dasypeltinae"), 33 % het giftande agter in die bek (subfamilie "Boiginae") en 24 % het giftande voor in die bek (familie "Elapidae" 14 % en "Viperidae" 10 %). Van die totale aantal is 57 % giftig, maar net ongeveer 18 % is werklik gevaarlik.

Daar kom 170 spesies in Suider-Afrika voor waarvan agtien se byt as dodelik beskou word en 'n verdere 23 kan 'n ernstige byt toedien wat tot die verlies van 'n ledemaat kan lei.




</doc>
<doc id="45705" url="https://af.wikipedia.org/wiki?curid=45705" title="Ekonomiese sektor">
Ekonomiese sektor

In die Ekonomiese Wetenskappe word die verskillende bedrywe in volgens die Drie-sektore-hipotese in ekonomiese sektore verdeel.

Hierdie sektor word ook "oerproduksie" genoem. Die oerproduksie lewer meestal die rou materiale of grondstowwe vir 'n produk. By hierdie sektor word byvoorbeeld landbou, bosbou en vissery gereken. Die klassifisering van mynbou as 'n primêre sektor is omstrede, alhoewel ook hierdie sektor onverwerkte grondstowwe oplewer en sodoende by die primêre sektor gereken kan word.

Die huidige ekonomiese teorie gebruik 'n nouer en 'n wyer definisie ten opsigte van die primêre sektor. Volgens die nouer definisie van bedrywe word slegs landbou, bosbou en vissery by die primêre sektor gereken, die wyer definisie sluit ook die mynbou hierby in. Die primêre sektor verskaf grondstowwe wat in die sekondêre sektor verwerk word.

In die meeste ontwikkelende lande is 'n heelwat groter persentasie van die ekonomies aktiewe bevolking in die primêre sektor werksaam as in nywerheidslande, en daar bestaan 'n inverse korrelasie tussen die persentasie werknemers in die primêre sektor en die industriële ontwikkelingspeil van 'n land.

Die sekondêre sektor behels die nywerheidssektor van 'n ekonomie, dit wil sê die sektor wat rou materiale tot 'n meer bruikbare vorm verwerk. Hierby word alle nywerhede, ambagte, die energiebedryf (opwekking en voorsiening van energie) en watervoorsiening, meestal ook die boubedryf gereken. Afhangende van die definisie, wat toegepas word, maak ook die mynboubedryf deel uit van die sekondêre sektor.

'n Kenmerkende eienskap van hierdie sektor is die verwerking van rou materiale en goedere uit die primêre sektor. Vanweë die vervaardigingsproses, waarvoor beleggingsgoedere benodig word, is die sekondêre sektor nie net materiaalintensief nie, maar ook kapitaalintensief.

Die tersiêre of dienstesektor behels alle dienste wat in sakeondernemings of deur die staat en ander openbare instellings verskaf word. Die volgende bedrywe word by die tersiêre sektor gereken:


'n Kenmerkende eienskap van hierdie sektor is produksie of dienslewering deur benutting van mannekrag - dit is derhalwe 'n personeelintensiewe sektor.


</doc>
<doc id="45711" url="https://af.wikipedia.org/wiki?curid=45711" title="Rambynas">
Rambynas

Rambynas (Litaus: "Rambynas" of "Rambyno kalnas", Duits ook "Rombinus") is 'n heuwel op 'n hoogte van sowat 46 meter wat in 'n rivierkronkel van die Nemunas in die vroeëre streek Memelland (Wes-Litaue) naby die grens met die Russiese Kaliningrad-oblast geleë is. Die heuwel maak deel uit van die Gewestelike Rambynas-park. Nabygeleë nedersettings sluit Pagėgiai en Tauragė in Litaue en Neman en Sovetsk in die Russiese eksklawe Kaliningrad-oblast in.

Die heuwel word deur die Nemunas-rivier onderspoel. In 2003 is 'n bewaringsprojek aangepak om verdere erosie te verhoed.

Die heuwel word algemeen as die heilige berg van die Skalwiërs en Litauers beskou en het reeds voor die tyd van die Duitse Orde as heiligdom gedien. Nog in die 18de eeu het Rooms-Katolieke Litauers pelgrimstogte na die heuwel onderneem om die ou gode se seën te verkry. Voordat die heuwel in die vroeë 19de eeu deur die Nemunas onderspoel is, was daar 'n ou altaar op die heuwelpiek.

Die heuwel speel 'n sentrale rol in Johannes Bobrowski se verhaal "Litauische Claviere" wat die kulturele ontwaking van Pruisiese Litauers in die laat 19de eeu behandel.

Rambynas het sy gewildheid in die 20ste eeu onder meer aan die digter Vydūnas te danke wat hier koorkonserte georganiseer het. Die heuwel is vandag steeds 'n misties-heidense plek waar tydens die Litause Midsomerfees "Joninės" op 24 Junie feesvierings plaasvind.


</doc>
<doc id="45717" url="https://af.wikipedia.org/wiki?curid=45717" title="Bambi">
Bambi

Bambi is 'n animasieﬂiek deur Walt Disney wat in 1942 vervaardig is. Die hoofkarakter is 'n fraai, saggeaarde witsterthertjie met dieselfde naam. Die ﬂiek word veral onthou omdat dit so hartseer is. Dit was Disney se vyfde tekenprent.

Die film is op 13 Augustus 1942 uitgereik, maar voorbereidings is al so vroeg as 1937 getref. Dit is gebaseer op die boek "Bambi, ein Leben im Walde" (1923) van die Oostenryks-Hongaarse outeur Felix Salten. 'n Opvolg op die film, Bambi II, is in 2006 vrygestel.

Die hoofkarakters is Bambi, sy ouers (die Groot Prins en sy ma), asook sy vriende Thumper ('n haas), Flower ('n muishond) en Faline, met wie hy later trou. Hoewel Bambi 'n witsterthert in die film is, is hy 'n reebok in die boek.

Bambi word by geboorte tot "Prins van die Bos" uitgeroep. Soos hy ouer word, raak hy met die ander diere in die bos bevriend, maar sy geluk draai toe sy ma deur jagters doodgeskiet is. Bambi leer om te oorleef en word later verlief. Op 'n dag kom daar weer jagters en Bambi word gedwing om so moedig soos sy pa, die Groot Prins, op te tree en die ander herte na veiligheid te lei.



</doc>
<doc id="45718" url="https://af.wikipedia.org/wiki?curid=45718" title="Goiana">
Goiana

Goiana is geleë in die Pernambuco staat in noordoostelike Brasilië. Dit is geleë op die koördinate 07° 33' 39″S, 35° 00' 10″W sowat 61 km vanaf die deelstaat se hoofstad Recife en 2 187 km vanaf die federale hoofstad Brasília.


</doc>
<doc id="45719" url="https://af.wikipedia.org/wiki?curid=45719" title="Teletubbies">
Teletubbies

Teletubbies is 'n Britse televisietekenprent geskep deur Anne Wood. Die hoofkarakters is Tinky Winky, Dipsy, Laa-Laa, en Po.

In 1999 het Jerry Falwell, beroemde Amerikaanse fundamentalistiese televangelis, in een van sy publikasies hierdie program wat op kleuters gemik is, skerp gekritiseer omdat Tinky Winky, een van die karakters, na bewering gay was. Vir konteks: hy het in dieselfde jaar beweer dat die Antichris 'n Joodse man sou wees wat tans op aarde leef. Alhoewel hy later om verskoning gevra het vir sy anti-Joodse uitlating, het hy nogtans sy kontroversiële leerstelling aangaande die Antichris behou.


</doc>
<doc id="45720" url="https://af.wikipedia.org/wiki?curid=45720" title="Wiskundige konstante">
Wiskundige konstante

'n Wiskundige konstante is 'n getal, gewoonlik 'n reële getal, wat van nature in wiskunde voorkom en waarvan die waarde nie verander nie. Anders as fisiese konstantes word die konstante nie aan 'n meeteenheid gekoppel nie. Sommige wiskundige konstantes, soos e en π, ontstaan in 'n verskeidenheid kontekste. Ander, soos Graham se getal of Skewe se getal, ontstaan slegs in 'n baie spesifieke konteks.


</doc>
<doc id="45729" url="https://af.wikipedia.org/wiki?curid=45729" title="Attie van Heerden">
Attie van Heerden

Adriaan "Attie" Jacobus van Heerden (gebore in Boshof, Vrystaat, 10 Maart 1898 – oorlede in Pretoria, Gauteng, 14 Oktober 1965) was 'n Suid-Afrikaanse Olimpiese atleet (400 meter hekkies) en bekroonde rugbyspeler.

Attie van Heerden was 'n student by Paarl Gimnasium in Paarl, Wes-Kaap, Suid-Afrika.

Na sy uittrede as rugbyspeler het Attie van Heerden teruggekeer na Suid-Afrika en by Yskor as 'n sekuriteitswag gewerk.




</doc>
<doc id="45732" url="https://af.wikipedia.org/wiki?curid=45732" title="Selena">
Selena

Selena Quintanilla-Perez (* 16 April 1971; † 31 Maart 1995; kortweg as Selena bekend) was 'n gewilde Meksikaans-Amerikaanse sanger-liedjieskrywer, danseres, model, mode-ontwerper, aktrise en platevervaardiger, wat die erebynaam "Die Koningin van Tejano-musiek" genoem is. Selena, die jongste kind van 'n Meksikaans-Amerikaanse paartjie,het haar eerste album op die ouderdom van twaalf uitgereik. Sy het die toekenning "Female Vocalist of the Year" by die 1987 Trejano-musiektoekennings ontvang en het 'n paar jaar later 'n opneemkontrak met EMI losgeslaan. Haar gewildheid het gedurende die vroeë 1990's toegeneem, veral in Spaanssprekende lande, ná haar tragiese dood het dit veral gegroei.

Selena het verdere noemenswaardigheid in Noord-Amerika opgedoen nadat sy op die ouderdom van 23 deur Yolanda Saldivar, die president van haar aanhangersklub, vermoor is. Op 12 April 1995, twee weke ná haar dood, het Texas-goewerneur George W. Bush haar geboortedag as "Selena-dag" in Texas verklaar. Warner Bros het in 1997 die rolprent "Selena" geproduseer — 'n biografiese prent met Jennifer Lopez in die hoofrol. Selena se lewe was ook die basis van die musiekblyspel "Selena Forever", met Veronica Vazquez as Selena. In Junie 2006 is Selena met 'n musuem en 'n lewensgrootte bronsstandbeeld (Mirador de la Flor in Corpus Christi, Texas) geëer, wat weekliks deur honderde aanhangers besoek word.

Selena is gebore in Lake Jackson, Texas van Mexikaanse-Amerikaanse ouers, Abraham Quintanilla III en 'n half-Cherokee moeder Marcella Samora. Selena opgestaan het as 'n Jehovah se Getuies. Sy het begin sing op die ouderdom van drie, toe sy haar pa was nege stigter van die sanggroep Selena y Dino's, wat sy fronte. Hulle het aanvanklik uitgevoer by die familie se restaurant Quintanilla, Pappa Gayo's, maar die restaurant nie kort daarna.

Selena het in Engels en Spaans gesing.







</doc>
<doc id="45738" url="https://af.wikipedia.org/wiki?curid=45738" title="Selena-diskografie">
Selena-diskografie

Die diskografie van Meksikaans-Amerikaanse sangeres Selena bestaan uit haar hele sangloopbaan, wat met sewe onafhanklike ateljeealbums op Freddie Records begin het. Die eerste van hierdie albums was "Selena Y Los Dinos", waaruit drie enkelspelers vrygestel is: "Se Acabo Aquel Amor", "Ya Se Va", en "Tres Veces No". In 1984 het Selena na Cara Records oorgeskuif. Nes haar eerste etiket, was "Cara Records" 'n klein platemaatskappy wat in Texas gebaseer was. In uitgawes onder hierdie etiket het Selena se vader, Abraham Quintanilla Jr., aan tien enkelspelers saamgewerk, sommige waarvan voorheen deur ander kunstenaars opgeneem is. Cara Records het egter nie al hierdie opnames aanvaar nie, op grond van kopieregkwessies. Gevolgluik het die etiket Selena — wat toe saam met haar familie as die handeling Selena y Los Dinos opgeneem het — se kontrak gekanselleer.

Laat 1985 is Selena se tweede album onder die titel "The New Girl in Town" ten spyte van regsaksie uitgereik. Selena se geluk het hierdie 'n positiewe rigting ingeslaan met 'n platekontrak by GP Records en Manny Guerra aan die hoof van haar promosie.

Selena se 1986 album "Alpha" het op die rakke verskyn en staan bekend as haar amptelike debuutalbum. Sy het voortgegaan om bekendheid in Texas te verwerf deurdat drie van haar snitte baie radiospeeltyd en kommersiële belangstelling ontvang het.

Haar vierde album is "Muñequito de Trapo" genoem en uit hierdie album is drie enkelspelers vrygestel. Haar vyfde album, "And the Winner Is..." (1987), het tien snitte bevat, waarvan vier as enkelspelers uitgereik is. In 1988 is "Preciosa", wat Selena se bynaam as titel het, vrygestel, in welke jaar ook "Dulce Amor" vrygestel is. Laasgenoemde was haar laaste uitgawe op GP Records en uit die album is vyf enkelspelers vrygestel.

Jose Behar, die stigter van EMI Latin, het 'n platekontrak met Selena gesluit, wat dan ook die eerste platekontrak van daardie etiket was. Die selfgetitelde album, "Selena", is haar eerste album wat as solohandeling uitgereik is. In 1990 is "Ven Conmigo" vrygestel, wat tien snitte bevat het en waarvan agt as enkelspelers uitgereik is. 1992 sien die vrystelling van "Entre A Mi Mundo", 'n album wat vier nomereen enkelspelers geproduseer het wat op "Billboard"-tydskrif se Top Latin Songs- en Regional Mexican Albums-trefferlyste verskyn het.

1993 verskyn "Selena Live!" wat snel die Grammy-toekenning vir Best Mexican/Mexican-American Album ontvang het.

In 1994 het haar laaste album "Amor Prohibido", verskyn. Hierdie album het vier nommereen enkelspelers voortgebring, waarvan een ná haar dood, wat op die "Billboard" Hot Latin Tracks-trefferlys verskyn het. Teen hierdie tyd het Selena die opname van haar eerste Engelstalige album begin. Sy het egter vóór die voltooiing van dese gesterf.

1995 is haar nadoodse album "Dreaming of You" vrygestel.






</doc>
<doc id="45741" url="https://af.wikipedia.org/wiki?curid=45741" title="Verhouding">
Verhouding

In wiskunde, dui die verhouding op die grootte van hoeveelhede relatief tot mekaar aan. Meer spesifiek dui 'n verhouding van twee hoeveelhede aan hoeveel keer die eerste hoeveelheid in die tweede een bevat word en kan algebraïes uitgedruk word as die kwosiënt.

Die verhouding van hoeveelhede "A" en "B" kan uitgedruk word as:


</doc>
<doc id="45742" url="https://af.wikipedia.org/wiki?curid=45742" title="Lions (Superrugbyspan)">
Lions (Superrugbyspan)

Die Lions (tussen 1998 en 2006 bekend as die Cats) is 'n Suid-Afrikaanse rugbyunie wat as 'n konsessie aan die Superrugby-kompetisie deelneem. Hulle het aanvanklik nie veel sukses in hierdie kompetisie behaal nie en het vyf keer heel onder aan die punteleër geëindig (in 1998, 2003, 2004 en 2008. Hulle het egter ook al daarin geslaag om drie keer tot die halfeindronde deur te dring (in 2000 en 2001 en 2018)). Die huidige kaptein van die span is Warren Whiteley.

Die Lions speel in rooi en wit klere. Die span het op 'n stadium relegasie van die Super 14 in die gesig gestaar na 'n hofbevel waarin beslis is dat die Southern Spears die Suid-Afrikaanse span wat die swakste vaar in die kompetisie in 2006, sal vervang. Die Spears en die Suid-Afrikaanse Rugbyunie het egter 'n skikking bereik. In die skikking, wat op 16 November 2006 afgekondig is, is bepaal dat die Spears in 'n finansiële verknorsing gesit het en hul saak laat vaar het. Dit het die Lions verseker van 'n plek in die 2007-seisoen.

Nadat die span elke jaar heel laaste geëindig het van 2010 tot 2012, is hul weggelaat uit die 2013 Superrugbykompetisie en hul plek is deur die Southern Kings ingeneem, heelaas vir slegs een seisoen.

Toe die Super 12 in 1996 aangekondig is, het Australië en Nieu-Seeland konsessiegebaseerde modelle vir hul spanne in die nuwe toernooi geskep. Suid-Afrika het egter die vorige seisoen se Curriebeker gebruik om te bepaal watter provinsies aan die nuwe internasionale toernooi sal deelneem. Die Transvaalse Rugbyunie het gekwalifiseer om aan die heel eerse toernooi deel te neem en het drie van sy elf wedstryde gewen en sodoende tiende op die punteleër geëindig, bo die Canterbury Crusaders en die Westelike Provinsie.

Transvaal het weer gekwalifiseer vir die 1997-seisoen en het deelgeneem onder 'n nuwe naam: die Gauteng Lions. Die Lions se tweede seisoen was baie meer suksesvol as hul eerste. Die Lions het vyf wedstryde gewen, vyf verloor en een gelykop gespeel wat aan hulle 'n vyfde plek op die punteleër besorg het. Hulle was slegs twee punte agter die Natal Sharks en het net-net 'n plek in die uitspeelrondes gemis.

Die Curriebeker kwalifikasieproses is vir die 1998-seisoen deur SARU verander na provinsiale konsessies soortgelyk aan dié van Australië en Nieu-Seeland. Die Cats, of Golden Cats, is op die been gebring as een van die nuwe konsessies en is gesentreer om die Goue Leeus en het spelers van die Luiperds, Pumas, Cheetahs, Griffons en Griekwas gekry. Die Cats te tuisvelde was Ellispark in Johannesburg en die Vrystaatstadion in Bloemfontein.

Die Cats het in hul eerste twee jaar nie goed gevaar nie en was in 1998 laaste en in 1999 tweede laaste. Met die aanstelling van die Nieu-Seelandse afrigter, Laurie Mains, vir die 2000-seisoen het egter die span baie beter gevaar. Nadat hulle die Bulls in Pretoria in die eerste week geklop het, het hulle ook die Stormers in Johannesburg in die tweede week geklop. Hierdie twee seges is gevolg deur vier agtereenvolgende verliese, waarvan die laaste een teen die Brumbies die ergste was (64 - 0). Met die Cats se terugkeer het hulle hierdie reeks verliese omgekeer deur die Sharks in Durban met een punt te wen. Na 'n loslootjie in die agtste week het die Cats die res van die seisoen se wedstryde gewen en uiteindelik vierde op die punteleër geëindig, wat aan hulle 'n plek in die uitspeelrondes besorg het.

Die halfeindrondte is in Canberra, die Brumbies se tuisdorp, beslis en die Brumbies het met 28 - 3 gewen. Die 2001-seisoen het op 'n positiewe noot begin toe die Cats die Stormers met 29 - 24 geklop het en in die volgende week ook teen die Chiefs met 56 - 21 gewen het. Hulle het ook net-net teen die Brumbies verloor met 19 - 17. Die Cats het weer deurgedring tot die uitspeelrondes deur derde op die punteleër te eindig. Die Cats het egter weer in die halfeindronde vasgeval en het hierdie keer met 30 - 12 teen die Sharks verloor. Die volgende seisoene was minder goed vir die Cats en hulle het tussen 2002 en 2005 twee laaste plekke (2003 en 2004) en twee tweede laaste plekke (2002 en 2005) ingeneem. Die Super 12 is uitgebrei na 14 spanne vir die 2006-seisoen met die toevoeging van die Western Force van Australië en die Cheetahs van Suid-Afrika. Die Cats het in 2006 dertiende op die punteleër geëindig.

Op 8 September 2006 het die Goue Leeus Rugbyunie, die maatskappy wat die Goue Leeus en die Cats bestuur, aangekondig dat die span in die toekoms die Lions sal heet. Hulle het ook 'n nuwe logo bekend gestel.

In die dertiende week van die 2010-seisoen het die Lions hul twaalfde wedstryd vir die seisoen verloor. Dit beteken dat die Lions die Bulls se rekord van verliese in een seisoen verby gesteek het. Die Bulls het in 2002 geen van hul rondomtaliewedstryde gewen nie.

Op 16 Augustus 2012 is bekendgemaak dat die Lions nie aan die 2013 Superrugbyseisoen gaan deelneem nie. Die span is weens sy teleurstellende seisoen in 2012 weggelaat ten koste van die Southern Kings. Die span het egter die geleentheid om na afloop van die 2013-seisoen in twee promosie/relegasiewedstryde teen die swakste span in die Suid-Afrikaanse groep uit te speel.

Die span se basis is in Johannesburg en was nog altyd gesentreer om die Goue Leeus. Die meeste spelers van die Lions kom sedert 1996 van die Goue Leeus af. Daar is in latere jare ook spelers van die Luiperds (van Potchefstroom in Noordwes) en die Pumas (van Witbank in Mpumalanga) betrek by die Lions. Tot 2005 het die Cats spelers ook van die twee Vrystaatse unies, die Vrystaat Cheetahs (in Bloemfontein) en die Noord-Vrystaat Griffons (in Welkom) asook die Griekwas (van Kimberley in die Noord-Kaap) gekom. Hierdie ooreenkoms is egter beëindig toe die Cheetahs tot stand gekom het in 2006.

Spelers van die Vrystaat, Noord-Vrystaat en Griekwas speel nou vir die Cheetahs en die spanne van Noordwes en Mpumalanga het geskuif van die Bulls na die Lions. Voor 1998 het die Cats (die Goue Leeus om akkuraat te wees) aan die Super 12 deelgeneem as Transvaal.

Die tuisstadion van die Lions is Ellispark-stadion, in Johannesburg. 'n Hele paar wedstryde is op Ellispark gespeel tydens die Wêreldbeker in 1995, waaronder die eindstryd tussen die All Blacks van Nieu-Seeland en die Springbokke van Suid-Afrika. Suid-Afrika het die wedstryd om die Webb Ellis-trofee in die doodsnikke met 15 - 12 gewen.

Die volgende tabel som die Lions se Super 12-uitslae op:

Die volgende tabel som die Lions se Super 14-uitslae op:

Die volgende tabel som die Lions se Superrugby-uitslae op:

Die volgende tabel som die Lions se Superrugby-uitslae vir die uitgebreide toernooi van agttien spanne op:

Tensy anders aangedui, word alle spelers deur die IRR as Suid-Afrikaanse burgers geag.

Lions 2017 Superrugbyspan



</doc>
<doc id="45744" url="https://af.wikipedia.org/wiki?curid=45744" title="Hans van Mierlo">
Hans van Mierlo

Henricus Antonius Franciscus Maria Oliva (Hans) van Mierlo (gebore 18 Augustus 1931 in Breda - oorlede 11 Maart 2010 in Amsterdam) was 'n Nederlandse joernalis en politikus. 

In 1966 was hy medestigter van die politieke party Demokrate 66 (D66). Van 1966 tot 1973 en van 1986 tot 1998 was hy die politieke leier van hierdie party. Onder sy leiding het D66 verskeie oorwinnings behaal, veral tydens die verkiesings vir die Tweede Kamer van die State-Generaal in 1994, toe die party 24 setels verower het.

Van 1981 tot 1982 was hy minister van Verdediging en van 1994 tot 1998 minister van Buitelandse Sake en vise-premier in die Kok I-kabinet. Hy was ook 'n parlementariër gewees.

Hans van Mierlo is op die ouderdom van 78 oorlede.


</doc>
<doc id="45747" url="https://af.wikipedia.org/wiki?curid=45747" title="Quo vadis">
Quo vadis

Quo vadis? is 'n Latynse sinsnede met die betekenis “"Waar gaan u heen?"” of “"Waarheen is u op pad"?”. Die moderne gebruik hiervan word vanuit 'n Christelike agtergrond geheet, wat uit die Apokriewe Handelinge van Petrus (Vercelli Handelinge XXXV) terugverwys, waar Petrus tydens sy ontvlugting van moontlike kruisiging in Rome vir Jesus weer langs die pad ontmoet. Petrus vra dan hierdie vraag aan Jesus. Jesus het geantwoord: “Ek gaan Rome toe om weer gekruisig te word” ("Eo Romam iterum crucifigi"). Hierdie antwoord het Petrus aangespoor om met sy bediening voort te gaan en om uiteindelik ’n martelaar te word. 

Hierdie sinsnede kom ook ’n paar keer in die Vulgaat voor, die merkbaarste in Johannes 13:36 wanneer Petrus dieselfde vraag aan Jesus vra, nadat Hy sy dissipels meegedeel het “Waar Ek heengaan, kan julle nie kom nie”. Jesus het op Petrus se vraag geantwoord: “Waar Ek heengaan, kan jy My nou nie volg nie, maar later sal jy My volg.”

‘Quo vadis’ kom ook in Genesis 16:8, Genesis 32:17 en Johannes 14:5 voor.


</doc>
<doc id="45754" url="https://af.wikipedia.org/wiki?curid=45754" title="Swjatopolk II van Kiëf">
Swjatopolk II van Kiëf

Swjatopolk II van Kiëf (Russies: Святополк II Ізяславич; 1056 – 16 April 1113) het van 1093 tot 1113 as grootprins oor Kiëf-Roes regeer. Hy was nie baie gewild nie en sy bewind is gekenmerk deur ’n voortdurende stryd teen sy neef Wladimir Monomach. Met sy dood het die burgers van Kiëf gerebelleer teen Joodse handelaars en Warangiese amptenare wat in graan en sout handel gedryf het.

Swjatopolk was die buite-egtelike seun van Isjaslaf I by sy minnares. Sy doopnaam was Michail. Terwyl sy broer, Jaropolk, geleef het, is hy nie beskou as ’n moontlike troonopvolger nie. In 1069 is hy na Polotsk gestuur, ’n stad wat vir ’n rukkie deur sy pa van die plaaslike leier, Wseslaf, afgeneem is. Daarna het hy tien jaar lank oor Nowgorod regeer (1078-'88). Met sy broer se dood het hy hom in Toerof opgevolg.

Toe Wsewolod in 1093 sterf, is Swjatopolk deur ander prinse erken as die grootprins se senior seun en het hy die troon bestyg. Hoewel hy deelgeneem het aan die prinslike kongresse wat deur Wladimir Monomach gereël is, het hy soms oorlog tussen die Rjoerikid-prinse aangevuur.

Swjatopolk was twee keer getroud; met ’n Boheemse prinses en in 1094 met die dogter van Tugor Khan. By sy eerste vrou het hy twee dogters gehad: Zbislawa, wat getrou het met koning Boleslaw III van Pole, en Predslawa, wat getrou het met Prins Álmos van Kroasië. Sy seun, Jaroslaf, het in Wolinië regeer. Weens Jaroslaf se vroeë dood het sy afstammelinge alle reg op die troon van Kiëf verbeur. Swjatopolk het nog ’n dogter, Maria, gehad.



</doc>
<doc id="45755" url="https://af.wikipedia.org/wiki?curid=45755" title="Wladimir Monomach">
Wladimir Monomach

Wladimir II of Wladimir Monomach (Russies: Владимир Мономах; 1053 – 19 Mei 1125) het van 1113 tot met sy dood as grootprins oor Kiëf-Roes regeer. Hy was die seun van Wsewolod I en ’n dogter van keiser Konstantyn Monomachus van Bisantium van wie hy die bynaam "Monomach" oorgeneem het (uit Grieks: "μονόμαχος" = "eensame stryder"). Sy bewind word beskou as Kiëf-Roes se Goue Era.

Deur sy ma se ouma stam Wladimir af van keiser Romanus Argyrus en van die Skleroi (’n belangrike adellike familie in Konstantinopel). Hy kon sy stamboom terugspoor tot by belangrike keisers soos Romanus Lecapenus en Leo die Armeniër. Dié familiebande sou ’n belangrike rol speel in sy buitelandse politiek.

In sy beroemde "Riglyne" vir sy eie kinders, noem hy dat hy 83 militêre veldtogte gelei het. Van 1094 af het hy in besit gekom van die suidelike stad Perejaslaf, maar hy het ook Rostof, Soezdal en ander noordelike provinsies van Kiëf-Roes beheer. In dié gebiede het hy verskeie nuwe stede gestig, soos Wladimir, die toekomstige hoofstad van Rusland wat na hom genoem is. Hy het ook probeer om met diplomasie vrede te bewerkstellig tussen die ou Russiese vorstedomme wat teen mekaar meegeding het.

Toe Swjatopolk II in 1113 sterf, het die bevolking van Kiëf in opstand gekom en Wladimir genooi om oor die hoofstad te regeer. Hy is geesdriftig ontvang en het die stad tot met sy dood in 1125 regeer. Hy het ook hier hervormings ingevoer met die doel om sosiale spanning in die hoofstad te kanaliseer. Onder sy bewind het Kiëf-Roes ’n laaste bloeityd beleef voor dit 10 jaar ná sy dood sou verbrokkel.

Wladimir was drie maal getroud en het verskeie kinders gehad:


</doc>
<doc id="45756" url="https://af.wikipedia.org/wiki?curid=45756" title="Mstislaf I van Kiëf">
Mstislaf I van Kiëf

Mstislaf I of Mstislaf die Grote (Russies: Мстислав Владимирович Великий; 1 Junie 1076 – 14 April 1132) het van 1125 tot 1132 as grootprins oor Kiëf-Roes regeer. Hy was die oudste seun van Wladimir Monomach by Gytha van Wessex. Hy kom prominent voor in die Noorse Sagas onder die naam Harald, ’n verwysing na sy oupa, Harold II van Engeland.

As sy pa se toekomstige opvolger het Mstislaf van 1088 tot 1093 in Nowgorod regeer en, ná ’n kort rukkie in Rostof, weer van 1095 tot 1117. Daarna was hy Monomach se medeheerser in Belgorod-op-die-Dnieper, en ná sy pa se dood het hy die troon van Kiëf geërf. Hy het verskeie kerke in Nowgorod laat bou, waarvan twee nog staan. Mstislaf het konstant oorlog teen ander lande gevoer. Hy was die laaste heerser van Kiëf-Roes voor die land verbrokkel het.

In 1095 is Mstislaf getroud met prinses Christine of Swede, dogter van koning Inge I van Swede. Hulle het verskeie kinders gehad, onder andere Wsewolod van Nowgorod en Pskof, Isjaslaf II van Kiëf, Rostislaf I van Kiëf en Swjatopolk van Pskof.

Christine is op 18 Januarie 1122 oorlede, en later in dié jaar is Mstislaf getroud met die dogter van Dmitri Zawiditsj, ’n adellike van Nowgorod. By haar het hy ’n seun en dogter gehad.


</doc>
<doc id="45757" url="https://af.wikipedia.org/wiki?curid=45757" title="Jaropolk II van Kiëf">
Jaropolk II van Kiëf

Jaropolk II (Russies: Ярополк II Владимирович; 1082 – 18 Februarie 1139) het van 1132 tot 1138 as grootprins oor Kiëf-Roes regeer. Voor dit, van 1114 tot 1132, was hy grootprins van Perejaslaf. Hy was die seun van Wladimir Monomach en Gytha van Wessex. In 1116 is hy getroud met ’n Ossetiese prinses, Helena. Hy het ’n seun, Wasilko Jaropolkowitsj, by haar gehad.


</doc>
<doc id="45758" url="https://af.wikipedia.org/wiki?curid=45758" title="Wsewolod II van Kiëf">
Wsewolod II van Kiëf

Wsewolod II (Russies: Всеволод II Ольгович; ? – 1 Augustus 1146) het van 1139 tot 1146 as grootprins oor Kiëf-Roes regeer. Voor dit, van 1127 tot 1139, was hy grootprins van Tsjernigof. Hy was die seun van Oleg van Tsjernigof.

Hy was met Maria, die dogter van grootprins Mstislaf I van Kiëf, getroud. Hul oudste seun was Swjatoslav III van Kiëf.

Hoewel hy twee seuns gehad het, het hy sy broer, Igor, as sy opvolger gekies en sy onderdane laat belowe dat hulle Igor as hul heerser sal aanvaar. Net voor sy dood het Wsewolod ’n monnik onder die naam Gavriil geword. Hy is ná sy dood as heilige vereer.



</doc>
<doc id="45759" url="https://af.wikipedia.org/wiki?curid=45759" title="Igor II van Kiëf">
Igor II van Kiëf

Igor II (Russies: Игорь II Олегович; ? – 19 September 1147) het in 1146 as grootprins oor Kiëf-Roes regeer. Hy was die seun van Oleg van Tsjernigof en die broer van sy voorganger, Wsewolod II.

Hoewel Wsewolod twee seuns gehad het, het hy Igor as sy opvolger gekies en sy onderdane laat belowe hulle sal Igor as hul heerser aanvaar. Igor en sy familie was agter ongewild en daar was teenkanting teen sy troonopvolging. Hy was glo oneerlik, gierig, agterbaks en gewelddadig. Hy het minder as twee weke regeer toe die inwoners van Kiëf sy neef en teenstander Isjaslaf Mstislawitsj nooi om hul prins te wees. Isjaslaf het sy belofte verbreek om nooit die mag te probeer oorneem nie en het Igor en sy broer Swjatoslaf aangeval en verslaan.

Swjatoslaf het ontsnap, maar Igor is in ’n moeras vasgekeer, waar Isjaslaf hom gevange geneem en in ’n put laat gooi het. In 1146 was Igor ernstig siek en het hy toestemming gevra om vrygelaat te word om ’n monnik te kan word. Hy het toe ’n monnik onder die naam Ignati geword. In 1147 is hy dood toe ’n skare hom aangeval het weens ’n misverstand dat hy Isjaslaf se bewind wou oorneem. Hy is daarna heiligverklaar. Sy feesdag is 5 Junie.



</doc>
<doc id="45760" url="https://af.wikipedia.org/wiki?curid=45760" title="Isjaslaf II van Kiëf">
Isjaslaf II van Kiëf

Isjaslaf II (Russies: Изяслав II Мстиславич; omstreeks 1097–1154) het van 1146 tot 1154 as grootprins oor Kiëf-Roes regeer. Voor dit was hy grootprins van Wladimir en Wolin (1134–1142) en van Perejaslaf (1143–1145). Hy was die oudste seun van Mstislaf I, grootprins van Nowgorod en Kiëf.

Wsewolod II het sy broer Igor as sy opvolger gekies en sy onderdane laat belowe hulle sal Igor as hul heerser aanvaar. Igor en sy familie was agter ongewild en daar was teenkanting teen sy troonopvolging. Hy was glo oneerlik, gierig, agterbaks en gewelddadig. Hy het minder as twee weke regeer toe die inwoners van Kiëf Isjaslaf nooi om hul prins te wees. Isjaslaf het sy belofte verbreek om nooit die mag te probeer oorneem nie en het Igor en sy broer Swjatoslaf aangeval en verslaan.

Sy eerste vrou was Agnes, dogter van Konrad III van Duitsland. Hulle kinders was:

Isjaslaf se tweede vrou was Roesoedan, dogter van koning Demetre I van Georgië, maar hulle was net vir ’n paar maande in 1154 getroud voor hy dood is.


</doc>
<doc id="45768" url="https://af.wikipedia.org/wiki?curid=45768" title="Internasionale Slawiese Kanaal">
Internasionale Slawiese Kanaal

Die Internasionale Slawiese Kanaal (Oekraïens: "Міжнародний Слов'янський Канал", Russies: "Международный Славянский Канал", Engels: "Slavonic Channel International", ook genaamd SCI) is 'n Oekraïense satelliettelevisienetwerk wat in Kiëf gebaseer is en op 14 Desember 1994 begin uitsaai het.


</doc>
<doc id="45773" url="https://af.wikipedia.org/wiki?curid=45773" title="Amor Vittone">
Amor Vittone

Amor Vittone (gebore op 16 Maart 1972 as Amor Ines Vittone) is 'n bekende Suid-Afrikaanse sangeres. Sy is op 20 Oktober 2002 met die oud-Springbokrugbyspeler wyle Joost van der Westhuizen getroud. Hulle het 'n seun, Jordan, en 'n dogter, Kyle, wat twee jaar jonger is.

Amor Ines Vittone is op 16 Maart 1972 in Johannesburg in Transvaal, Suid-Afrika gebore. Vittone was die hoofmeisie van haar hoërskool en sy het in sport en die akademie uitgeblink. Sy het haar honneursgraad in Kommunikasiekunde ("cum laude") aan die Randse Afrikaanse Universiteit behaal en was 'n vorige Mej. Johannesburg. Vir sewe agtereenvolgende jare was Amor die Suid-Afrikaanse klopdans- en modernedans-kampioen. Hierdie talent het sy gebruik in “West Side Story”, wat opgevoer is in die Staatsteater in Pretoria, sowel as Richard Loring se produksie “Girl Talk”.

Amor het die volgende programme op televisie aangebied:

Tans tree sy op as choreograaf, seremoniemeester, motiveringsspreker en sangeres. Amor is ook sedert Desember 2016 in 7de Laan te sien as die karakter Zelda.

As 'n bekende en gewilde persoonlikheid het Amor al omtrent elke tydskrif in Suid-Afrika se voorblad versier. Dit sluit in: "Fair Lady", "Keur", "Huisgenoot", "You", "Sarie", "Finesse", "FHM", "Wiel", "Insig",
"Vrouekeur", "De Kat", "Tydskrif Rapport", "Sunday Times Magazine", "Personality", "Directions", "Longevity", "Rooi Rose", "Die Lig", "Baba en Kleuter" en "Marie Claire".

Haar debuutalbum, "“Wild Cherry Kisses”" is in 1998 vrygestel deur EMI. "“Dance in Colours”" en "“Young Forever”" het gevolg. In Februarie 2005 is haar vierde album, "“Amor”" vrygestel deur Gallo Music Record Company. Amor se eerste Afrikaanse album, "“Voluit”" is in September 2006 vrygestel deur Select-musiek.
Hierdie album het binne 6 maande goue status bereik (meer as 20,000 eenhede verkoop) en Amor was ook genomineer vir 'n SAMA-toekenning in die kategorie "Beste Afrikaanse Popalbum". Sy was die enigste vroulike kunstenaar benoem in die kategorie. Die video van “Voluit Lewe” het ook gedurende Mei 2007 'n toekenning ontvang as die beste Afrikaanse DVD tydens die Afrikaanse musiektoekennings in Suid-Afrika. Amor is ook benoem vir 'n Crystal toekenning in die kategorie "Hottest S.A. Artist" gedurende Junie.

Vir die Huisgenoot Tempo-toekennings is Amor genomineer in die kategorie "gunsteling vroulike kunstenaar" en “Voluit Lewe” is benoem as gunstelingliedjie van die jaar. Ook in die Vonk-musiektoekennings is Amor genomineer as beste vroulike kunstenaar van 2007.

“Glo altyd aan more” is in September 2009 vrygestel. Hierdie album is opwindend luisterryk, met aangename stemwerk, sielslirieke en opkikkerende melodieë. Amor is die spieëlbeeld van energie, vreugde en oorwinning en die album is gestempel op hoop, positiewe sterkte en 'n aangename lewenskalmte. Amor is tans besig om haar sewende album op te neem met Maroela Musiek.





</doc>
<doc id="45774" url="https://af.wikipedia.org/wiki?curid=45774" title="Arno Carstens">
Arno Carstens

Arno Carstens (* 12 Maart 1972– ) is 'n Suid-Afrikaanse sanger en liedjieskrywer. Hy is ook die hoofsanger van die Springbok Nude Girls- en New Porn-musiekgroepe. Sy eerste Afrikaanse album, "Die Aandblom 13", is in 2016 vrygestel.

Arno Carstens is 'n bekroonde Suid-Afrikaanse sanger, liedjieskrywer en kitaarspeler wat tans in Kaapstad en Londen gebaseer is. Gedurende sy loopbaan as die hoofsanger van "The Springbok Nude Girls", en daarna as 'n solokunstenaar, het Carstens 7 studioalbums vrygestel en 18 toptien-treffers gehad. Hy het vyf SAMA-pryse ontvang en deel gereeld die verhoog met die legendes van die musiekwêreld.

Carstens het op die hoofverhoog by die Isle of Wight-Fees opgetree, verskyn by die Glastonbury-fees, V Festival, T in die Park en Hard Rock Oproep en opgetree as steunkunstenaar vir groepe soos The Rolling Stones, Paul Weller, The Police, Simple Minds, Ultravox en Meat Loaf op Europese toere.


"Another Universe", Arno se debuutsolo-album, is in 2003 vrygestel en as een van die mees verwagte soloprojekte in Suid-Afrikaanse musiekgeskiedenis, het dit nie sy aanhangers teleurgestel nie. Dit was die besverkoper Suid-Afrikaanse Engelse "rock-"album sover die millennium gewees. Die platinumstatusalbum het 'n SAMA-toekenning as beste "rock"-album van 2004 verwerf.

Arno se tweede solo-album, "The Hello Goodbye Boys" is in 2005 vrygestel. Dit is vervaardig deur die bekende Suid-Afrikaanse studiomaestro Brian O 'Shea (VSA se Seether). "The Hello Goodbye Boys" het goue status behaal en 'n SAMA-prys gewen in 2006.

Carstens se derde solo-album "Wonderful Wild" is in die lente van 2010 vrygestel. Dit is geskryf, opgeneem en gemeng in Londen en Spanje, insluitende medeliedjieskrywers Giles Martin, James Walsh, Jim Duguid en Youth se bydraes. Die album is vervaardig deur die legendariese Britse vervaardiger Youth (The Verve se "Urban Hymns") en Jim Duguid (Paolo Nutini se "These Streets"). Die finale meng van die album is deur Tim Bran behartig.

Die eerste snit, "Dreamer," uit die komende Britse debuut is in Februarie 2010 vrygestel.




</doc>
<doc id="45776" url="https://af.wikipedia.org/wiki?curid=45776" title="Gert Potgieter">
Gert Potgieter

Gerhardus Petrus (Gert) Potgieter (14 November 1929 – 2 Julie 1977) was 'n Suid-Afrikaanse opera-tenoor en akteur wat 'n groot invloed op die Afrikaanse kultuur gehad het.

Hy is in Aasvoëlkop, 'n voorstad van Johannesburg, op 14 November 1929 gebore. Hy was een van vyf kinders van Hermanus Potgieter, 'n drukker, en sy vrou Maria Naudé.

Hy was 'n leerling by die Laerskool Louw Geldenhuys en het by die Hoërskool Helpmekaar in Johannesburg gematrikuleer.

Na matriek het hy by Voortrekkerpers, 'n drukkersfirma in Johannesburg, gaan gewerk tot hy in 1960 as 'n drukker gekwalifiseer het.

In 1952 is hy met Mona Dreyer van Boshof, Vrystaat getroud.

Op 2 Julie 1977 is hy in 'n motorbotsing by Tarlton, naby Krugersdorp in die ou Transvaal, oorlede.





</doc>
<doc id="45777" url="https://af.wikipedia.org/wiki?curid=45777" title="Thys die Bosveldklong">
Thys die Bosveldklong

Thys die Bosveldklong (gebore as Thys Streicher, 17 Junie 1974) is 'n Afrikaanse sanger wat ligte vermaakliedjies sing. Van sy treffers sluit in "Jaloers-Bokkie", "Ek Hou Nie Van Werk Nie" en "In die Middel". Hy was ook mede-aanbieder van kykNET se program "Net vir die Grap".





</doc>
<doc id="45778" url="https://af.wikipedia.org/wiki?curid=45778" title="Lance James">
Lance James

Lance James (gebore 18 Julie 1938) is 'n bekende Suid-Afrikaanse country-sanger en radio-omroeper (Springbok Radio, 1954-1985). Van sy treffers sluit in "Dankie", "Vicki" en "Ahoy, Madagaskar Ahoy!".
Tydens Huisgenoot se 2009-Skouspel is hy (saam met nege ander sangers) vereer vir hul lewenslange bydrae tot Afrikaanse en Suid-Afrikaanse musiek.





</doc>
<doc id="45779" url="https://af.wikipedia.org/wiki?curid=45779" title="Worsie Visser">
Worsie Visser

Worsie Visser (1963 – 4 Mei 1998) was 'n bekende Afrikaanse sanger. Visser was bekend vir liedjies soos "Lekker ou Jan", "Ek en My Meisie", "Boesmanland", "Gee die Hond Wind" en "Osbraai op Kromdraai". Hy is op 35-jarige ouderdom in 'n vliegtuigongeluk by Saldanha oorlede. Ná sy dood het dit bekend geword dat sy stembande besig was om in te gee en dat sy sangloopbaan waarskynlik verby was.

Visser se broer, Michiel, het die baskitaar in Worsie se Boesmanland-orkes gespeel. Hy het later self 'n paar CD's uitgereik, onder andere "Kom kuier by my", "Lekker Boesmanland", "Hier's ek weer" en "Bitter snare".

Een van Worsie se kitaarspelers, Zirk Bergh, later 'n sanger uit eie reg, het homself en verskeie ander op 14 Desember 2013 om die lewe gebring.





</doc>
<doc id="45780" url="https://af.wikipedia.org/wiki?curid=45780" title="Alicja Bachleda-Curuś">
Alicja Bachleda-Curuś

Alicja Bachleda-Curuś is 'n Poolse aktrise en sangeres.

Sy is multikultureel opgevoed en praat naas Pools ook Engels, Spaans en Duits. Alhoewel sy tot dusver veral in Pole bekendheid met rolprente soos Andrzej Wajda se "Pan Tadeusz" (1999) verwerf het, het sy ook reeds in 'n aantal Duitse rolprente en televisie opgetree. 






</doc>
<doc id="45783" url="https://af.wikipedia.org/wiki?curid=45783" title="Russell Boezak">
Russell Boezak

Russell Boezak is 'n Afrikaanse digter en 'n informasie tegnologie bestuurder van beroep. Russell is getroud met Shareese Boezak en het twee dogters, Paige en Chloe. Russell het in 1989 gematrikuleer te Hoërskool Zeekoevlei in die Wes-Kaap, Suid-Afrika.

Russell Boezak se digbundels:



</doc>
<doc id="45784" url="https://af.wikipedia.org/wiki?curid=45784" title="Claire Emary">
Claire Emary

Claire Emary (née Gainsford Claire Carol) was die leier van die Keep It Straight and Simple Party (KISS) wat onsuksesvol aan drie Suid-Afrikaanse nasionale verkiesings deelgeneem het. Sy het aangedui dat sy ook weer aan die verkiesing van 7 Mei 2014 gaan deelneem.


</doc>
<doc id="45785" url="https://af.wikipedia.org/wiki?curid=45785" title="Wicus van der Merwe">
Wicus van der Merwe

Wicus van der Merwe is 'n Afrikaanse sanger wat ligte vermaakliedjies sing. Van sy treffers sluit in "Spietkop", "Hie' Komme Ding" en "Vat Hom Pappie". Hy is in 2009 deur Huisgenoot Tempo genomineer vir die "Beste Humoristiese Album". Sy pa Tolla van der Merwe was 'n bekende grap- en storieverteller. Hy het ook 'n duet uitgevoer met bekende sanger, Christopher Johnson, in die baan "vergeet my nie te lank nie."





</doc>
<doc id="45786" url="https://af.wikipedia.org/wiki?curid=45786" title="Izak Davel">
Izak Davel

Izak Davel (gebore op 1 Julie 1983) is 'n Suid-Afrikaanse akteur, sanger, danser en model. Hy het bekendheid verwerf in waar hy die rol van "Scab" vertolk het. Sy debuutalbum, "Ken Jy My", is in 2009 uitgereik.

Davel voltooi matriek in 2001 aan die Lady Grey Kunste-Akademie waarna hy dans by die Tshwane-Universiteit van Tegnologie studeer en sy studies in 2004 voltooi. In 2006 begin hy in M-Net se sepie speel waar hy die rol van Louwna se seun "Scab" vertolk. In 2010 was hy in die TV-reeks "Survivor South Africa: Santa Carolina". Hy is getroud met Mericke. Sy pa is die predikant van die NG gemeente Molteno (in kombinasie met die NG gemeente Sterkstroom) en sy ma is 'n musiekonderwyseres aan die hoërskool op Burgersdorp.






</doc>
<doc id="45789" url="https://af.wikipedia.org/wiki?curid=45789" title="Anton Botha">
Anton Botha

Anton Botha is 'n Suid-Afrikaanse musikant, liedjieskrywer en sanger. Hy is in 2003 aangewys as een van die ATKV se Crescendo finaliste. Van sy treffers sluit in "Jakaranda" en "Asseblief asseblief".





</doc>
<doc id="45790" url="https://af.wikipedia.org/wiki?curid=45790" title="Jacques de Coning">
Jacques de Coning

Hendrik Theo Jacques de Coning (5 Augustus 1966 – 9 Junie 2019) was 'n Afrikaanse sanger wat veral bekend was vir sy vrolike vertolking van bekende FAK-liedjies. 

Jacques de Coning het sy Afrikaanse liedjieskryfloopbaan in 1998 begin toe hy 'n vir die Griekwa-rugbyspan skryf. Hy verwerf bekendheid met sy album "Afrikaans my trots", wat met die verkoop van meer as 100 000 kopieë goue status verwerf.

Jacques de Coning is op Sondag-oggend 9 Junie 2019 omstreeks 10:30 in 'n motorongeluk net buite Alexandria op die R72 tussen Kenton-on-Sea en Boesmansriviermond in die Oos-Kaap oorlede.

Sy seun, Basil, is vyf jaar tevore ook in 'n motorongeluk oorlede.







</doc>
<doc id="45791" url="https://af.wikipedia.org/wiki?curid=45791" title="Radius">
Radius

In meetkunde is die radius of straal "r" van 'n sirkel, bol of silinder die afstand van 'n willekeurige punt op die rand van die sirkel (of bol, of silinder) tot sy middelpunt.

Die radius is die helfte van die diameter. Die omtrek van 'n sirkel kan met slegs die radius bepaal word:

waar formula_2 die wiskundige konstante pi is. 


</doc>
<doc id="45792" url="https://af.wikipedia.org/wiki?curid=45792" title="Tolla van der Merwe">
Tolla van der Merwe

Tertius Willem Jacobus (Tolla) van der Merwe (Clanwilliam, 21 Augustus 1943 - naby Belfast, Mpumalanga, 7 Augustus 2000) was 'n Afrikaanse televisiepersoonlikheid, storieverteller en komediant. Hy was gereeld op SAUK2 se program "Maak 'n Las" te sien. Sy seun, die bekende Wicus van der Merwe, is self 'n volwaardige sanger.

Tolla van der Merwe matrikuleer aan die Hoërskool Clanwilliam en verwerf ná skool 'n NT53-kwalifikasie. Hy trou met "Marita Bouwer" en hulle het vier kinders, Wicus, Anél, Bouwer en Cara. Hy sterf in 2000 in 'n motorongeluk.

As akteur:

Draaiboek:







</doc>
<doc id="45793" url="https://af.wikipedia.org/wiki?curid=45793" title="Flossenbürg-konsentrasiekamp">
Flossenbürg-konsentrasiekamp

Flossenbürg-konsentrasiekamp was 'n Nazi konsentrasiekamp wat in Mei 1938 in Flossenbürg, Duitsland opgerig is.




</doc>
<doc id="45794" url="https://af.wikipedia.org/wiki?curid=45794" title="Freek Robinson">
Freek Robinson

Frederik Jacobus (Freek) Robinson (gebore op 17 November 1952) is 'n Suid-Afrikaanse joernalis, radio-omroeper en TV-aanbieder. Hy bied tans kykNET se aktualiteitsprogram "Robinson Regstreeks" aan en is die hoofanker van eNuus.


</doc>
<doc id="45795" url="https://af.wikipedia.org/wiki?curid=45795" title="Proefbalans">
Proefbalans

'n Proefbalans is 'n lys van al die nominale grootboekrekeninge (algemene grootboek) soos dit vervat is in die grootboek van 'n besigheid. Hierdie lys bevat die naam van die nominale grootboekrekening en die waarde van die rekening. Die waarde van die rekeninge sal óf 'n debietsaldo óf 'n kredietsaldo bevat. Die debietsaldowaardes sal in die debietkolom van die proefbalans vertoon word en die kredietsaldowaardes sal in die kredietkolom vertoon word. Die inkomstestaat en die staat van finansiële posisie (voorheen balansstaat) sowel as ander finansiële verslae kan dan vervaardig word met behulp van die grootboekrekeninge gelys op die proefbalans. Alle proefbalanse moet balanseer, vandaar die naam proefbalans.

Die naam is afkomstig van die doel van 'n proefbalans. Dit is om te bewys dat die totale waarde van al die kredietsaldobalanse gelyk is aan die totale waarde van al die debietsaldobalanse. Dié aanbieding van elke nominale grootboekrekeningbalans waarborg 'n akkurate verslag van die nominale grootboeke vir gebruik in die finansiële verslae van maatskappye (en ander entiteite) se prestasie. Indien die totaal van die debietkolom nie gelyk is aan die totale waarde van die kredietkolom nie, sou dit blyk dat daar 'n fout in die nominale grootboekrekeninge is. Hierdie fout moet dan opgespoor en reg gestel word voordat 'n inkomstestaat of staat van finansiële posisie geproduseer kan word.

Die proefbalans word gewoonlik voorberei deur 'n boekhouer of rekenmeester wat gebruik maak van boeke of rekenaar programmatuur om rekord te hou van finansiële transaksies en dit dan te pos in die nominale grootboeke en persoonlike grootboekrekeninge. Die proefbalans is 'n deel van die dubbelinskrywingstelsel en maak gebruik van die klassieke T-rekeningformaat vir die aanbieding van waardes.


</doc>
<doc id="45798" url="https://af.wikipedia.org/wiki?curid=45798" title="Anna Politkofskaja">
Anna Politkofskaja

Anna Politkofskaja (Russies: А́нна Политко́вская; 1958–2006) was ’n Russiese joernalis, skrywer en menseregte-aktivis wat bekend was vir haar teenkanting teen die Tsjetsjniese konflik en die eertydse president Wladimir Poetin. Op 7 Oktober 2006 is sy doodgeskiet in die hyser van haar woonstelblok, ’n onopgeloste sluipmoord wat steeds internasionale belangstelling wek.

Politkofskaja het bekend geword danksy haar beriggewing oor Tsjetsjnië. Haar konstante stroom artikels ná 1999 oor toestande in Tsjetsjnië het later verskeie boeke geword wat meestal oorsee gepubliseer is. Russiese lesers het haar egter leer ken deur haar ondersoeke wat in die Russiese koerant "Nowaja Gazeta" gepubliseer is. Sedert 2000 het sy verskeie gesaghebbende internasionale toekennings vir haar werk ontvang.

In 2004 het sy ’n persoonlike siening van die Rusland onder Poetin gepubliseer met die naam "Putin's Russia".

Politkofskaja het ’n Amerikaanse paspoort gekry, maar nooit haar Russiese burgerskap prysgegee nie.

Politkofskaja is in 1958 in New York Stad gebore as Anna Mazepa. Haar ouers was Oekraïens en was albei diplomate wat by die Verenigde Nasies gewerk het. Anna het in Moskou grootgeword en haar graad in joernalistiek in 1980 aan die Moskouse Staatsuniversiteit behaal. Sy is daar met medestudent Aleksander Politkofski getroud. Hulle het twee kinders gehad, Wera en Ilja.

Aleksander was aanvanklik beter bekend as sy. Hy was ’n mede-aanbieder van "Wzgljad", ’n laataand-TV-program.

Politkofskaja het van 1982 tot 1993 vir die koerant "Izwjestija" gewerk, en van 1994 tot 1999 as assistent-hoofredakteur van "Obsjtsjaja Gazeta" onder Jegor Jakowlef, waar sy dikwels oor maatskaplike probleme, veral die lot van vlugtelinge, geskryf het. Van Junie 1999 tot in 2006 het sy rubrieke geskryf vir die tweeweeklikse "Nowaja Gazeta", ’n koerant met sterk ondersoekende beriggewing wat van die begin af teen die nuwe regering ná 1991 was. Sy het verskeie toekennings ontvang vir boeke oor Tsjetsjnië, die lewe in Rusland en president Poetin se bewind, onder andere "Putin's Russia".

Haar berigte oor Tsjetsjnië was hoog aangeskryf en sy het verskeie toekennings vir haar werk gekry. Sy het elk van hierdie toekenningsgeleenthede aangegryp om groter besorgdheid en verantwoordelikheid aan te moedig by Westerse regerings, wat Poetin se bydrae tot die "oorlog teen terrorisme" ná 9/11 verwelkom het. Sy het graag gesê sy is "nie ’n ondersoekende magistraat nie, maar iemand wat die lewe van die burgers beskryf aan diegene wat dit nie self kan sien nie, want wat op televisie gesien en in die meeste koerante gelees word, is verwater en deurtrek van ideologie". Sy het met amptenare, die polisie en militêre leiers gepraat en dikwels hospitale en vlugtelingkampe besoek – in Tsjetsjnië asook in die naburige Ingoesjetië – om onderhoude te voer met mense wat beseer of deur die konflik ontwortel is.

In verskeie artikels teen die oorlog in Tsjetsjnië en die nuwe pro-Kremlin-regering daar, het Politkofskaja berig oor beweerde vergrype deur die Russiese militêre magte, Tsjetsjniese rebelle en die Russies-gesteunde regering onder Achmad Kadirof en sy seun Ramzan Kadirof. Sy het ook geskryf oor skendings van menseregte en die mislukking van beleidrigtings elders in die Noord-Kaukasus. In ’n kenmerkende geval het sy nie net geskryf oor die lot van ’n etnies gemenge ouetehuis wat in 1999 in Grozni met bomme bestook is nie, maar ook met die hulp van haar koerant en openbare steun gesorg dat die bejaardes na veiligheid gebring word.

Haar artikels, waarvan baie saamgevat is in "A Dirty War" (2001) en "A Small Corner of Hell" (2003), beeld ’n konflik uit wat beide Tsjetsjniese vegters en Russiese dienspligtiges in monsters verander het en ’n hel geskep het vir die mense wat tussen hulle beland het. Volgens haar het die orde wat kamtig onder die Kadirofs herstel is, net die marteling, ontvoerings en moorde verdoesel, óf deur die Tsjetsjniese owerheid óf deur die verskeie federale magte in Tsjetsjnië. Een van haar laaste ondersoeke was na die beweerde massavergiftiging van Tsjetsjniese skoolkinders met ’n sterk en onbekende chemiese stof wat hulle vir maande siek gemaak het.

Nadat Politkofskaja in die Weste bekend geword het, is sy gevra om "Putin's Russia" (later met die subtitel "Life in a Failing Democracy") te skryf, ’n wyer verslag oor haar mening en ondervinding nadat die voormalige KGB-luitenant-kolonel Wladimir Poetin eerste minister geword het onder president Boris Jeltsin en hom in 2000 opgevolg het. Dit het natuurlik Poetin se voortsetting van die Tsjetsjniese Oorlog ingesluit. In die boek beskuldig sy die Russiese geheime diens, die FSB (die opvolger van die Sowjetunie se KGB), daarvan dat hulle alle burgerlike vryhede onderdruk sodat hulle ’n Sowjet-styl diktatorskap tot stand kan bring, maar erken: "Dit is ons wat verantwoordelik is vir Poetin se beleidrigtings . . . die gemeenskap het grenslose onbelangstelling getoon . . . terwyl die Tsjekiste hulle in die mag ingegrawe het; ons het hulle toegelaat om ons vrees te sien, en daardeur hul drang versterk om ons soos beeste te behandel. Die KGB respekteer net die sterkes. Dit verslind die swakkes. Ons van alle mense behoort dit te weet." Sy het ook geskryf:
"Ons word weens ons eie onkunde teruggegooi in ’n bodemlose Sowjet-put, in ’n inligtingsvakuum wat die dood beteken. Al wat ons oorhet, is die internet, waar inligting steeds vrylik beskikbaar is. As jy egter wil voortgaan om as ’n joernalis te werk, is dit met algehele onderworpenheid aan Poetin. Anders kan dit die dood beteken, ’n koeël, gif of ’n verhoor – wat ook al ons spesiale dienste, Poetin se waghonde, goeddink."

Ook begin sy 'n essay met die titel "Is Ek Bang?", met:
"Mense vertel dikwels vir my ek is ’n pessimis, dat ek nie in die krag van die Russiese volk glo nie, dat ek obsessief is in my teenkanting teen Poetin en niks anders raaksien nie,"

en sluit dit af met die woorde: "As enigiemand dink hulle kan troos vind in die 'optimistiese' beskouing, laat hulle dit doen. Dit is beslis die maklike manier, maar dit is die doodsvonnis van ons kleinkinders."

In Mei 2007, ná haar dood, het die uitgewer Random House haar "A Russian Diary" gepubliseer. Dit bevat uittreksels uit haar aantekeningboek en ander geskrifte. Dit het die subtitel "A Journalist's Final Account of Life, Corruption, and Death in Putin's Russia" en gee ’n verslag van die periode van Desember 2003 tot Augustus 2005, oor onder andere wat sy beskryf as "die dood van die Russiese parlementêre demokrasie", die skoolgyselaardrama in Beslan en die "winter en somer van ontevredenheid" van Januarie tot Augustus 2005. In ’n nota skryf die vertaler: omdat sy vermoor is voor die vertaling klaar was, "moes die finale redigering voortgaan sonder haar hulp".

Politkofskaja was nou betrokke by die poging om oor die vrylating van gyselaars te onderhandel in die gyselaardrama in 2002 in ’n teater in Moskou. Met die Beslan-skoolgyselaardrama in September 2004 in die Noord-Kaukasus, het sy daarheen gevlieg om as bemiddelaar op te tree, maar is in Rostof-aan-die-Don van die vliegtuig gehaal toe sy uiters siek geword het (sien Vergiftiging).

In Moskou is Politkofskaja nie na nuuskonferensies of -byeenkomste genooi wat deur Kremlin-amptenare bygewoon is nie, uit vrees dat die organiseerders daarvan verdink sou word dat hulle haar goedgesind is. Talle top-amptenare het egter glo met haar gepraat wanneer sy met ondersoeke vir haar artikels besig was. Volgens een van haar artikels het hulle met haar gepraat, "maar net as daar nie gevaar was dat hulle gesien sou word nie: buite in skares, of in huise waarheen hulle met ’n ompad gereis het, soos spioene". Sy het ook beweer dat die regering haar toegang tot inligting probeer blokkeer het en haar naam sleggemaak het.

Ná die moord op Politkofskaja het ’n kollega by "Nowaja Gazeta", Wjatsjeslaf Izmailof (voorheen ’n militêre onderhandelaar), gesê hy weet van minstens nege ander gevalle waar Politkofskaja se lewe in gevaar was. Volgens hom gaan "soldate in die voorste linies nie so dikwels in ’n oorlog in en oorleef nie".

Politkofskaja self het nie ontken dat sy bang was nie, maar het net so verantwoordelik vir en bekommerd oor haar informante gevoel. Op ’n konferensie oor persvryheid in Desember 2005 in Wene het sy gesê: "Mense boet dikwels met hul lewe as hulle hardop sê wat hulle dink. Om die waarheid te sê, ’n mens kan sterf omdat jy vir my inligting gegee het. Ek is nie die enigste een in gevaar nie. Ek het voorbeelde wat dit bewys." Sy het dikwels doodsdreigemente ontvang weens haar werk, ook dreigemente dat sy verkrag sou word. Sy is selfs eenkeer met ’n kamma-teregstelling gedreig terwyl soldate in Tsjetsjnië haar gevange gehou het.

Vroeg in 2001 is Politkofskaja deur militêre amptenare in die suidelike dorp Chottoeni aangehou. Sy het klagtes van 90 Tsjetsjniese families ondersoek oor strafaanvalle deur federale magte. Sy het ’n onderhoud gevoer met ’n ouma, Rosita van die dorpie Towzeni, wat twaalf dae lank geslaan, met elektriese toerusting geskok en in ’n put aangehou is. Die mans wat haar aangehou het, het gesê hulle werk vir die FSB. Hulle het ’n losprys van Rosita se familie geëis, wat vir ’n kleiner bedrag onderhandel het wat hulle sou kon bekostig. ’n Ander ondervraagde het die moorde en verkragtings van Tsjetsjniese mans beskryf in ’n "konsentrasiekamp met ’n kommersiële aanslag" naby Chottoeni.

Toe sy die kamp verlaat, is Politkofskaja deur Russiese soldate aangehou, ondervra, geslaan en verneder. ". . . die jong offisiere het my gemartel deur my vernuftig op al my teer plekke te slaan. Hulle het na my kinders se foto's gekyk en gesê wat hulle graag aan die kinders sou wou doen. Dit het omtrent drie uur aangehou." Daarna het hulle ’n kamma-teregstelling uitgevoer met ’n BM-21 Grad-vuurpyllanseer-stelsel. Sy is ook tee gegee met gif in wat haar laat opgooi het en beslag is op haar bandopnames gelê.

Terwyl sy in September 2004 na Beslan in Noord-Ossetië gevlieg het om as bemiddelaar op te tree in onderhandelinge met terroriste wat duisend kinders en onderwysers as gyselaars in ’n skool daar aangehou het, het Politkofskaja ernstig siek geword op die vliegtuig en haar bewussyn verloor nadat sy tee gedrink het. Dit was blykbaar ’n poging om haar te vergiftig, en sommige mense het die gifeenheid van die FSB verdink.

In 2001 het Politkofskaja na Wene gevlug ná e-pos-dreigemente dat ’n polisieman wat sy beskuldig het van wreedheid teenoor burgerlikes in Tsjetsjnië, wou wraak neem. Korporaal Sergei Lapin is in 2002 gearresteer en aangekla, maar die saak is die volgende jaar laat vaar. In 2005 is Lapin skuldig bevind en tronk toe gestuur weens die marteling en verdwyning van ’n burgerlike Tsjetsjniese aangehoudene, die saak wat Politkofskaja in haar artikel "Mense Wat Verdwyn" onthul het.

In 2004 het Politkofskaja ’n gesprek gevoer met die destydse eerste minister van Tsjetsjnië, Ramzan Kadirof. Een van sy assistente het vir haar gesê: "Iemand moes jou in Moskou geskiet, reg in die straat, soos wat hulle in jou Moskou doen." Ramzan het agter hom aangesê: "Jy is ’n vyand. Jy behoort geskiet te word." Volgens "Nowaja Gazeta" se hoofredakteur, Dmitri Moeratof, sou Politkofskaja op die dag van haar dood ’n lang artikel indien oor marteling-praktyke wat na bewering gebruik word deur Tsjetsjniese veiligheidseenhede bekend as "Kadirowiete". In die laaste onderhoud van haar lewe beskryf sy Kadirof, nou president van Tsjetsjnië, as die "Tsjetsjniese Stalin van ons tyd".

Politkofskaja is op Saterdag 7 Oktober 2006 dood aangetref in die hyser van haar woonstelgebou in Sentraal-Moskou. Sy is twee keer in die bors geskiet, een keer in die skouer en een keer in die kop. Sy is op Dinsdag 10 Oktober begrawe. Voor sy ter ruste gelê is, het meer as duisend mense verby haar kis geloop om eer aan haar te betoon. Duisende van haar kollegas, openbare figure en aanhangers was by die begrafnis, hoewel geen hoë Russiese amptenare daar gesien is nie. Daar was ’n groot internasionale reaksie op haar dood. Van haar kollegas en vriende het die Russiese owerhede daarvan beskuldig dat hulle versuim het om enigiets te doen om die sluipmoord te voorkom, of selfs van betrokkenheid by die moord.

In Mei 2007 het "Nowaja Gazeta" ’n groot nadoodse versameling van haar werk gepubliseer met die titel "Met Goeie Rede". Dit was kort ná die geboorte van haar jongste kleinkind: Wera se dogtertjie is Anna genoem ter ere van haar ouma. ’n Paar maande later is tien mans gearresteer weens hul beweerde betrokkenheid by die moord. Vier van hulle het in Oktober 2008 in die Moskouse militêre distrikshof verskyn.

Drie mans is daarvan aangekla dat hulle Politkofskaja se moordenaar (na bewering ’n broer van twee van hulle) gehelp het. Daar was onvoldoende getuienis om die vierde man, ’n FSB-kolonel, aan te kla weens die moord, hoewel hy vermoedelik ’n groot rol gespeel het in die reëling daarvan; hy het terselfdertyd tereggestaan weens ander oortredings. ’n Jurie is vir die saak gebruik (iets wat selde in Rusland gebeur). Nadat die jurielede daarop aangedring het, is die verhoor vir die publiek oopgestel.

Op 25 November 2008 is berig dat opdrag vir die sluipmoord moontlik deur ’n politikus in Rusland gegee is. Moerad Moesajef, ’n advokaat van die drie beskuldigdes, het vir joernaliste gesê in die saaknotules word genoem dat ’n politikus wat in Rusland gestasioneer is (maar nie in die notules genoem word nie), agter haar moord gesit het.

Op 5 Desember 2008 het Sergei Sokolof, ’n senior redakteur van "Nowaja Gazeta", in die hof getuig dat hy inligting ontvang het van bronne wat hy nie wil noem nie, dat die beskuldigde Dzjabrail Machmoedof ’n agent van die FSB is; volgens hom het Machmoedof se oom Lom-Ali Gaitoekajef, wat ’n vonnis van twaalf jaar uitgedien het vir die poging tot moord op ’n Oekraïense sakeman, ook vir die FSB gewerk.

In Februarie 2009 is al drie beskuldigdes vrygespreek van die moord op Politkofskaja. Net voor die einde van die verhoor, op 19 Januarie 2009, is Stanislaf Markelof, ’n prokureur wat baie van die oortredings ondersoek het waaroor Politkofskaja geskryf het, en die joernalis Anastasia Baboerowa in Moskou doodgeskiet. Baboerowa was ’n vryskut-bydraer van Politkofskaja se koerant en Markelof het "Nowaja Gazeta" dikwels verteenwoordig. In November 2009 is in ’n ondersoek bevind daar is geen direkte verband tussen die dubbele moord en Politkofskaja se sluipmoord nie.

’n Gebeurtenis wat nouer verband hou met Politkofskaja se werk, was die moord op 15 Julie 2009 van Natalia Estemirowa. Sy was ’n lid van die Russiese menseregte-organisasie Memorial en een van Politkofskaja se grootste informante, gidse en kollegas in Tsjetsjnië. Sy is in Grozni gevang en is ’n paar uur later dood aangetref in die naburige Ingoesjetië. Al drie moorde wys hoe ongestraf moorde op sulke aktiviste in Rusland bly. (sien Lys van joernaliste wat in Rusland vermoor is). Ná die eerste moorde het Dmitri Moeratof in die openbaar gevra dat sy joernaliste opgelei word om hulself te verdedig, met vuurwapens indien nodig. Toe nog twee menseregte-aktiviste, Zarema Sadoelajewa en haar man, Oemar Dzjabrailof, ná Estemirowa in Grozni doodgeskiet word, het "Nowaja Gazeta" aangekondig dat hy nie langer die kans kan waag om sy joernaliste na Tsjetsjnië te stuur nie.

Op 5 Augustus 2009 het die staat beswaar aangeteken teen die vryspreking van die drie mans wat tereggestaan het weens Politkofskaja se moord. Die hooggeregshof het gelas dat ’n nuwe verhoor gehou word.

In 2008 het die Switserse regisseur Eric Bergkraut ’n dokumentêr, "Letter to Anna", oor Politkofskaja se lewe en dood gemaak. Dit sluit onderhoude in met haar seun, Ilja, dogter, Wera, gewese man, Aleksander Politkofski, en ander mense soos die sakeman Boris Berezovsky en die rolprentmaker Andrei Nekrasof.

Die menseregte-organisasie RAW in WAR, wat hulle bewywer vir die beëindiging van geweld teen vroue in konflik, het in 2007 Politkofskaja se moord herdenk deur die Anna Politkovskaya-toekenning in te stel. Dit is vir vroulike menseregte-aktiviste wat, nes Politkofskaja, ’n lewe van moed en die waarheid lei en slagoffers van konflik help in die teenwoordigheid van groot gevaar.


’n Groep van meer as honderd invloedryke kulturele en politieke leiers het aangesluit by die toekenning se Ondersteunerskomitee, onder andere aartsbiskop Desmond Tutu van Suid-Afrika.

Politkofskaja het die volgende toekennings ontvang:




</doc>
<doc id="45799" url="https://af.wikipedia.org/wiki?curid=45799" title="Retief Burger">
Retief Burger

Daniël Retief Burger is 'n Afrikaanse sanger van geestelike liedere. Sy debuutalbum, "Luidkeels" is in 2005 uitgereik.

In 2010 ontvang hy 'n SAMA-toekenning in die kategorie "beste gospelalbum (Afrikaans)" vir "Luidkeels Oorgegee".







</doc>
<doc id="45800" url="https://af.wikipedia.org/wiki?curid=45800" title="Jukebox">
Jukebox

Jukebox is 'n gewilde TV-program wat sedert 6 April 2008 op kykNET (DStv se kanaal 111) uitgesaai word. Die program word Sondag aande om 20:30 gebeeldsend (was eers 21:00; halfuur vroeër vanaf 4 April 2010). Die program is aanvanklik deur Kurt Darren aangebied, maar vanaf 12 Junie 2011 het Pieter Koen by kom oorgeneem.

Tydens die program kry inbellers die geleentheid om geliefdes te groet en 'n musiekvideo van hul keuse aan te vra. SMS- (teks-) boodskappe word tydens die program oor die skerm gerol.

Die program word regstreeks op verskeie radiostasies uitgesaai en ook deur kuduklub aan internasionale kykers versprei.

Die eenhonderdste episode van Jukebox is op 26 Februarie 2010 gebeeldsend.



</doc>
<doc id="45801" url="https://af.wikipedia.org/wiki?curid=45801" title="Kuduklub">
Kuduklub

Kuduklub was 'n diens wat Afrikaanse radioprogramme, TV-programme en tydskrifte aan internasionale intekenare beskikbaar gestel het. Hulle slagspreuk was "Oral. Altyd. Afrikaans." Van die programme wat deur kuduklub versprei is sluit in: Jukebox, Carte Blanche, Villa Rosa en Molly en Wors. Die diens is op 31 Maart 2011 gestaak.



</doc>
<doc id="45804" url="https://af.wikipedia.org/wiki?curid=45804" title="Nelda">
Nelda

Nelda (Nelda Jansen van Rensburg) is 'n Afrikaanse sangeres.





</doc>
<doc id="45805" url="https://af.wikipedia.org/wiki?curid=45805" title="Nowaja Gazeta">
Nowaja Gazeta

Nowaja Gazeta (Russies: "Новая газета") is ’n Russiese koerant wat bekend is vir sy ondersoekende beriggewing oor sosiale en politieke sake.

Dit is beskikbaar in Moskou, ander streke van Rusland en sommige oorsese lande. Sedert 2009 verskyn die koerant op Maandae, Woensdae en Vrydae. Tussen 2001 en 2009 is vier joernaliste van die koerant vermoor. Onder hulle was die internasionaal bekende joernalis en skrywer Anna Politkofskaja.


</doc>
<doc id="45809" url="https://af.wikipedia.org/wiki?curid=45809" title="Putin's Russia">
Putin's Russia

Putin's Russia (Russies: Путинская Россия) is ’n niefiksie-boek deur wyle Anna Politkofskaja, ’n internasionaal bekende joernalis en skrywer van Rusland. Dit handel oor die lewe in die moderne Rusland onder die destydse president Wladimir Poetin.

Politkofskaja meen in die boek Rusland het onder Poetin steeds aspekte van ’n polisie- of mafiastaat. In die boek beskuldig sy die Russiese geheime diens, die FSB (die opvolger van die Sowjetunie se KGB), daarvan dat hulle alle burgerlike vryhede onderdruk sodat hulle ’n Sowjet-styl diktatorskap tot stand kan bring, maar erken: "Dit is ons wat verantwoordelik is vir Poetin se beleidrigtings . . . die gemeenskap het grenslose onbelangstelling getoon . . . terwyl die Tsjekiste hulle in die mag ingegrawe het; ons het hulle toegelaat om ons vrees te sien, en daardeur hul drang versterk om ons soos beeste te behandel. Die KGB respekteer net die sterkes. Dit verslind die swakkes. Ons van alle mense behoort dit te weet."


</doc>
<doc id="45810" url="https://af.wikipedia.org/wiki?curid=45810" title="Afrikaanse Satelliettelevisie">
Afrikaanse Satelliettelevisie

Afrikaanse Satelliettelevisie (afgekort ASTV) is 'n Afrikaanse TV-kanaal wat plaaslikvervaardigde rolprente, reekse, musiek en programme uitsaai. 'n StarSat-satellietdekodeerder word benodig om die uitsendings te ontvang. ASTV se slagspreuk is "Vir ons mense". Die kanaal is in Rustenburg in Noordwes, Suid-Afrika, gebaseer.

ASTV kon aanvanklik gratis opgevang word met sekere satellietdekodeerders, maar vanaf 1 Oktober 2010 het ASTV eksklusief uitgesaai op die TopTV-platform, wat beteken dat kykers 'n TopTV-dekodeerder en -skottel benodig. TopTV het egter in Januarie 2014 hul naam verander na StarSat. Vanaf 1 Januarie 2012 het ASTV 'n nuwe logo en slagspreuk. Die kanaal laai ook vollengte-episodes van populêre programme op hul Vimeo-webblad.

Van die programme wat op ASTV uitgesaai word sluit in:





</doc>
<doc id="45812" url="https://af.wikipedia.org/wiki?curid=45812" title="Moskouse Staatsuniversiteit">
Moskouse Staatsuniversiteit

Die Moskouse Staatsuniversiteit of Lomonosof-universiteit (Russies: Московский государственный университет имени М. В. Ломоносова (МГУ), Moskofski gosoedarstwenni oeniwersitjet imeni M. W. Lomonosowa), is die grootste universiteit van Rusland. Dit is in 1755 gestig en is die oudste in Rusland wat onafgebroke bestaan het. Die universiteit is in 1940 genoem na Michail Lomonosof, wat die stigting daarvan geïnisieer het.

Die huidige hoofgebou is ontwerp deur die argitek Ljef Roednef en is een van die Sewe Susters, die wolkekrabbers wat Josef Stalin ná die Tweede Wêreldoorlog in Moskou laat bou het as magsimbole.


</doc>
<doc id="45813" url="https://af.wikipedia.org/wiki?curid=45813" title="Achmat Kadirof">
Achmat Kadirof

Achmat Abdoelchamidowitsj Kadirof (Russies: Ахмат Абдулхамидович Кадыров; 23 Augustus 1951 – 9 Mei 2004), soms ook gespel Achmad, was die hoof-moefti van die Tsjetsjeense Republiek van Itsjkerië in die 1990's tydens en ná die eerste Tsjetsjeense Oorlog. Met die uitbreek van die tweede Tsjetsjeense Oorlog het hy sy dienste aan die Russiese regering gebied en later die president van Tsjetsjnië geword (vanaf 5 Oktober 2003).

Hy is in Mei 2004 in ’n bomaanval dood. Sy seun, Ramzan Kadirof, het in Maart 2007 een van sy opvolgers as president geword. 


</doc>
<doc id="45815" url="https://af.wikipedia.org/wiki?curid=45815" title="Tsjeka">
Tsjeka

Die Tsjeka (Russies: ЧК – чрезвыча́йная коми́ссия; tsjrezwitsjainaja komissija, Buitengewone Kommissie) was die eerste van ’n reeks Sowjet-veiligheidsorganisasies. Dit is op 20 Desember 1917 deur Wladimir Lenin gestig. Die eerste hoof was Feliks Dzerzjinski. 

Ná 1922 het die Tsjeka verskeie kere van vorm en naam verander en eindelik die KGB en ná die verbrokkeling van die Sowjetunie die FSB geword, maar sy lede is tot in die 1980's Tsjekiste genoem. Die term "Tsjekisme" is daarna en word vandag nog deur sommige gebruik vir die alomteenwoordigheid en mag van die geheime diens in die Sowjetunie en die hedendaagse Rusland. 


</doc>
<doc id="45816" url="https://af.wikipedia.org/wiki?curid=45816" title="Beslanskool-gyselaardrama">
Beslanskool-gyselaardrama

Die Beslanskool-gyselaardrama, ook bekend as die Beslan-slagting, was ’n voorval waartydens meer as duisend mense in Rusland drie dae lank as gyselaars aangehou is. Meer as 300 mense is eindelik dood. 

Dit het begin toe ’n groep gewapende militante, die meeste van Ingoesjetië en Tsjetsjnië, sowat 1 100 mense, onder wie 777 kinders, op 1 September 2004 by Skool Nommer Een in die dorp Beslan in Noord-Ossetië gevange geneem het. Die groep rebelle is gestuur deur die Tsjetsjniese rebelleleier Sjamil Basajef, wat geëis het dat die tweede Tsjetsjniese Oorlog beëindig word. 

Op die derde dag van die drama het Russiese veiligheidsmagte die skool bestorm met tenks, vuurpyle en ander swaargeskut. ’n Reeks ontploffings het die skool geskud, gevolg deur ’n brand wat deur die gebou versprei het en ’n chaotiese skietery tussen die rebelle en die Russiese veiligheidsmagte. Minstens 334 mense, onder wie 186 kinders, is eindelik in die voorval dood en honderde ander is beseer of is as vermis aangemeld.


</doc>
<doc id="45818" url="https://af.wikipedia.org/wiki?curid=45818" title="Beslan">
Beslan

Beslan (Russies: Беслан, Osseties: Беслӕн) is ’n dorp in Noord-Ossetië-Alanië in Rusland. Dit het internasionaal bekend geword weens die Beslanskool-gyselaardrama waartydens ’n groep gewapende militante van Ingoesjetië en Tsjetsjnië sowat 1 100 mense, onder wie 777 kinders, op 1 September 2004 by Skool Nommer Een op die dorp aangehou het. Meer as 300 mense is eindelik dood.

Beslan het in 2013 'n bevolking van 37 037 gehad.


</doc>
<doc id="45819" url="https://af.wikipedia.org/wiki?curid=45819" title="Lech Kaczyński">
Lech Kaczyński

Lech Aleksander Kaczyński [lɛx kaˈt͡ʃɨɲski] (* 18 Junie 1949 in Warskou; † 10 April 2010 in Smolensk) was 'n Poolse politikus en medestigter van die nasionaal-konserwatiewe party "Prawo i Sprawiedliwość" (PiS, Afrikaans "Reg en Geregtigheid"). Kaczyński het vanaf 23 Desember 2005 tot 10 April 2010 as vierde staatspresident van die Derde Poolse Republiek gefungeer. Sy tweeling Jarosław Kaczyński het tussen 2006 en 2007 die amp van eerste minister beklee.

Lech Kaczyński is as seun van Rajmund Kaczyński en Jadwiga Jasiewicz gebore wat albei in die Warskou-opstand van 1944 in die Poolse Tuisleër (Pools: "Armia Krajowa") geveg het. Twee van sy oorgrootvaders het as hoë offisiers in die Keiserlik-Russiese Leër gedien.

Kaczyński het in 1972 'n graad in regswetenskappe aan die Universiteit van Warskou behaal en in 1979 'n doktersgraad aan die Universiteit van Gdańsk verwerf. In 1996 het hy sy habilitasie voltooi en daarna sy loopbaan as universiteitsprofessor in Gdańsk (tot en met 1999) begin. Vanaf 1999 het hy 'n leerstoel in Warskou beklee.

Lech Kaczyński was getroud met die ekonoom Maria Kaczyńska.

In 1981 was hy een van die intellektuele raadgewers van die vakbondbeweging Solidarność op die Lenin-skeepswerf in Gdańsk. Gedurende die Poolse noodtoestand is hy tussen Desember 1981 en Oktober 1982 geïnterneer.

Ná Pole se politieke omwenteling in 1989 het Kaczyński aan die ronde tafel-onderhandelings tussen die Poolse regering en nie-kommunistiese opposisiegroepe deelgeneem. Tussen 1989 en 1991 was hy 'n lid van die Poolse Senaat en is daarna as 'n afgevaardigde vir die party Sentrumalliansie ("Porozumienie Centrum") tot die Poolse parlement ("Sejm") verkies. In 2000 en 2001 het hy die amp van Minister van Justisie beklee. Vanaf 18 November 2002 tot sy inhuldiging as Poolse president het hy as stadspresident (opperburgemeester) van Warskou gefungeer.

Op 19 Maart 2005 het Kaczyński amptelik bekend gemaak dat hy as kandidaat in die Poolse presidentsverkiesing in die herfs van 2005 sou staan. In die eerste rondte van die verkiesing op 9 Oktober 2005 het hy 'n tweede plek behaal terwyl die kandidaat van die Burgerplatform ("Platforma Obywatelska"), Donald Tusk, die meeste stemme op homself verenig het. Kaczyński het hom sodoende vir die herstemming gekwalifiseer wat op 23 Oktober gehou is en verassenderwys daarin geslaag om sy teenstander Tusk met 54,04 persent van die uitgebragte stemme te verslaan. Ná die oorwinning in die algemene verkiesing het Kaczyński se party PiS ook 'n meerderheid in die presidentsverkiesing behaal.

Kaczyński se politieke oortuigings is as behoudend, nasionaal, Rooms-Katoliek en anti-kommunisties bestempel. Hy het steeds gewys dat hy nie vir omstredenheid geskrik het nie. Kaczyński het hom sedert die 1990's vir die herinvoering van die doodstraf in Pole uitgespreek en was ook nie bereid om gelyke regte aan homoseksueles toe te staan nie.

As stadspresident van Warskou het hy in 2004 en 2005 'n verbod op 'n betoging van gay mense, wat plaaslik as "Parada Równości" bekend staan, geplaas. Die verbod is deur die Europese Hof vir Menseregte as 'n skending van 'n verskeidenheid menseregte beskou, waaronder die reg op vrye vergadering. Die parade is uiteindelik gehou. Kaczyński was realis genoeg om te besef dat sy standpunte deur baie ander nie gedeel sou word nie. 

Vir Kaczyński was die stryd teen ekonomiese en sosiale ongelykhede 'n politieke opdrag, net soos gelyke geleenthede vir alle geweste van Pole en veiligheid vir sy burgers. Hy was 'n voorstander van 'n uitgebreide welvaartstelsel en gesinsvriendelike wetgewing, maar ook van 'n presidensiële regeringstelsel soos dié van Frankryk en die Verenigde State wat meer bevoegdhede aan die Poolse staatshoof sou verleen.

Lech Kaczyński was aktief betrokke by die ondersoek na Pole se kommunistiese verlede en die vervolging van politieke misdadigers. Die amptelike beleid van Pole was om baie nie-amptelike medewerkers en handlangers van die eertydse Poolse veiligheidsorgane ná 1989 nie op te spoor nie sodat baie van hulle steeds hul politieke en ekonomiese poste beklee het.

Die verhouding tussen Kaczyński en die eerste minister Donald Tusk was voortdurend gespanne. So het die staatspresident, wat toe 'n amptelike besoek aan Georgië afgelê het, nie die toespraak bygewoon wat Donald Tusk as opvolger van Jarosław Kaczyński op 23 November 2007 in die Poolse parlement gehou het nie - 'n ongekende gebeurtenis in die moderne geskiedenis van die land.

Die politieke teenstanders van Kaczyński - veral lede van die Poolse Verenigde Arbeidersparty PZPR se opvolger, die Sosiaal-Demokratiese Party SLD ("Sojusz Lewicy Demokratycznej") - het die politieke standpunte van die president en sy party as "Kaczisme" afgekraak. Die president en sy tweeling is selfs as "mannetjieseende" betitel - hul van "Kaczyński" is van die Poolse term vir "eend", "kaczka", afgelei.

Geskiedkundiges waardeer Kaczyński nogtans as 'n bekwame staatsman wat 'n politieke stem aan sterk behoudende en nasionaal-gesinde Pole gegee het - en veral aan mense wat deur Pole se toetreding tot die Europese Unie (EU) nadelig geraak is. Met sy beleid, wat steeds daarop gemik was om Pole se invloed in die EU te versterk, het hy hierdie mense in die Poolse politiek ingebind.

In die weke voor sy skielike dood het sy gewildheid in Pole afgeneem - volgens meningspeilings in Februarie 2010 was 62 persent van die Poolse kiesers ontevrede met sy beleid. Nogtans was hy blykbaar vasbeslote om vir 'n herverkiesing te staan. Sy besoek aan Katyn in April 2010 was moontlik ook as die begin van 'n verkiesingsveldtog beplan.

Lech Kaczyński se buitelandse beleid was veral gemik op die ondersteuning en bevordering van demokratiese groeperings en partye in die voormalige Sowjet-republieke en dié lande se strewe na onafhanklikheid. Hy het as 'n geesdriftige ondersteuner van sowel die "Oranje Rewolusie" in die Oekraïne asook van demokratiese bewegings in Georgië en Wit-Rusland opgetree - 'n beleid wat die geo-strategiese belange van die Russiese Federasie geraak en skerp kritiek uit die Moskouse Kremlin uitgelok het.

Op 11 September 2006 het Kaczyński politieke gesprekke met die Israelse president Mosje Katzav in Jerusalem gevoer. Katzav het die Poolse staatshoof se vasbeslote optrede teen anti-semitisme gewaardeer, terwyl Kaczyński 'n vergroting van die Poolse VN-kontingent UNIFIL in Libanon aangebied het. Ten opsigte van sy Europa-beleid was Kaczyński ten gunste van 'n onafhanklike Poolse beleid teenoor die Europese Unie, 'n houding wat ook die uitstel van die invoering van die Europese geldeenheid Euro ingesluit het.

Kaczyński se energiebeleid was onder meer daarop gemik om die afhanklikheid van olie- en gasinvoer uit Rusland te verminder. Die Russies-Duitse ooreenkoms oor die bou van die Noord-Europese gaspyplyn "Nord Stream" deur die Oossee is sowel deur Pole as die Baltiese lande skerp gekritiseer. Kaczyński het Duitsland en Rusland se beleid in hierdie verband met wantroue bejeën. Ook die beplande "Sentrum teen Verdrywings" in Berlyn het betrekkinge tussen Pole en Duitsland tydelik vertroebel.

Vir die Duitse media was die oorwinning van 'n regse koalisie in Pole grotendeels 'n teleurstelling. Die pittige en satiriese kritiek wat die links-alternatiewe dagblad "Die tageszeitung (taz)" in Junie 2006 op die politieke standpunte van Lech Kaczyński en sy tweeling gelewer het, het tot politieke spanninge tussen die twee lande gelei. Poolse regeringslede het die betrokke koerantartikel as beledigend beskou en met regstappe gedreig, terwyl die Berlynse regering na die beskermde reg van persvryheid in Duitsland verwys het. Kaczyński het vervolgens sy deelname aan 'n geskeduleerde Duits-Frans-Poolse spitsberaad "om gesondheidsredes" gekanselleer.

Die Duitse bondspresident Horst Köhler het later moeite gedoen om die vriendskapsbande tussen die twee lande weer te verstewig. Die Duitse minister van buitelandse sake, Guido Westerwelle, het Warskou ná sy inhuldiging in 2009 as die eerste bestemming vir 'n amptelike besoek gekies.

Op 10 April 2010 was Kaczyński op pad om die 70ste herdenking van die massamoord op Poolse offisiere in die Russiese dorp Katyn by te woon. Sy vliegtuig, 'n Toepolef Tu-154M van die Poolse Lugmag, het kort voor die landing op die lughawe van Smolensk in 'n bosgebied neergestort.

Nadat hy nie deur die Russiese regering uitgenooi is om saam met die Poolse premier Donald Tusk aan die herdenkingsplegtighede in Katyn deel te neem nie, het Kaczyński die inisiatief geneem om saam met 'n delegasie van Poolse politieke, militêre en ekonomiese leiers na Rusland te vlieg om 'n versoenende toespraak in Katyn te hou. Die regeringsvliegtuig, wat hy vir hierdie doeleinde gehuur het, kon moontlik vanweë mis en slegte sig nie dadelik op Smolensk-lughawe land nie. Die tweede landingspoging het misluk nadat die Toepolef-straler boomtoppe geraak het. Dit het blykbaar te laag gevlieg en in 'n bosgebied neergestort. 'n Brand wat in die wrak uitgebreek het, is vinnig deur Russiese brandweermanne geblus, maar alle passasiers is op die toneel dood.

Die sterflike oorskot van die Poolse president is een dag ná die vliegtuigongeluk na Warskou oorgebring en in die kapel van die presidentspaleis opgebaar. Een van die deelnemers aan die afskeidsplegtigheid in Rusland was die Russiese regeringsleier, Wladimir Poetin. Die sterflike oorskot van Kaczyński se eggenote, Maria, is eers twee dae ná die ongeluk geïdentifiseer.

Sejm-maarskalk Bronisław Komorowski het volgens die bepalings van die Poolse grondwet die president se funksies oorgeneem.



</doc>
<doc id="45820" url="https://af.wikipedia.org/wiki?curid=45820" title="Andrew Murray McGregor">
Andrew Murray McGregor

Andrew Murray McGregor (1873 - 20 September 1943) was predikant van die Nederduitse Gereformeerde Kerk, waarvan 'n kwarteeu in Drieankerbaai, Kaapstad.

Andrew Murray McGregor was die tweede seun van Andrew McGregor (1829 - 1918), wat in 1860 deur dr. William Robertson in Skotland gewerf is om as predikant in Suid-Afrika te kom arbei en in 1862 as stamvader van die McGregors na die land toe kom. Sy eerste en enigste gemeente was Robertson, waarvan die standplaas eers Hoopsrivier genoem is tot dit in 1853 ter ere van dr. Robertson hernoem is. 

Drie maande ná sy aankoms in die Kaapkolonie trou Andrew McGregor met Elizabeth Augusta, die oudste dogter van dr. Robertson, wie se vriende en familie haar "Lily" genoem het. Hulle het op Robertson gewoon tot ds. McGregor in 1902 afgetree en die egpaar hulle in Kaapstad gaan vestig het. Omdat hy so aktief op die dorpie Lady Grey, naby Robertson, gewerk het, is dit in die jaar van sy aftrede herdoop tot McGregor.

Andrew en Lily het tien kinders gehad, waarvan vier jonk dood is. Andrew Murray was hulle vierde kind wat volwassenheid bereik het. Hy is genoem na die beroemde ds. Andrew Murray, destyds van die NG gemeente Wellington, wat ook sy peetpa was.

Andrew Murray McGregor behaal sy B.A. aan die South African College en studeer daarna aan die Teologiese Seminarium op Stellenbosch. Nadat hy in Kaapstad in die bediening gestaan het in die Nieuwe Kerk, word hy predikant vir die konsentrasiekamp in Oos-Londen tydens die Tweede Vryheidsoorlog, waar hy ook as eerste leraar van die NG gemeente Oos-Londen op 9 September 1905 bevestig is. Van daar vertrek hy in 1909 na Oudtshoorn en op 14 Januarie 1914 word hy in die NG gemeente Drieankerbaai bevestig. 

Die regering vra ds. Murray in 1915 om vir drie maande as kapelaan van die Unie-troepe in Duitswes-Afrika (Namibië) op te tree. Die kerkraad verleen verlof daartoe en verleng dit later vir 'n verdere drie maande. 

Sy gesondheid was die laaste jare van sy bediening nie na wense nie en in 1934 moes hy ses maande lank siekteverlof neem. Hy ontvang sy demissie op 28 Julie 1939 en tree terselfdertyd af, maar dien daarna as leraar van die Presbiteriaanse gemeente op Oudtshoorn tot sy dood in September 1943. Jare vantevore, op 16 Mei 1910, het hy daar naby op Volmoed saam met ds. George Murray die hoeksteen gelê van die NG kerkgebou wat later die middelpunt sou word van die NG gemeente Volmoed, eers Armoed genoem.

Na sy dood skryf die "Kerkbode" oor hom: "Hy was manlik en beslis in sy optrede, maar daarby minsaam en hartlik van aard. In sy oortuigings het hy 'n broederlike gees gehandhaaf, dat dit geen bitterheid veroorsaak het nie." 



</doc>
<doc id="45824" url="https://af.wikipedia.org/wiki?curid=45824" title="Drieankerbaai">
Drieankerbaai

Drieankerbaai is 'n klein voorstad van Kaapstad tussen Seepunt en Groenpunt. Die naam is ontleen aan die drie ankers in die baai, waartussen vroeër kettings gespan is om dit teen vyandige invalle te beskerm.

Die strand by Drieankerbaai het in die middel jare sestig bekendheid verwerf toe Afrikaanse skrywer en digter Ingrid Jonker op 19 Julie 1965 selfmoord gepleeg het deur daar die see in te loop.

Die Nasionale Seereddingsinstituut van Suid-Afrika se hoofkantoor is hier.



</doc>
<doc id="45827" url="https://af.wikipedia.org/wiki?curid=45827" title="Semmy Schilt">
Semmy Schilt

Semmy Schilt, ook bekend as "Sem Schilt", (gebore 27 Oktober 1973) is 'n professionele Nederlandse skopbokser, gemengde martial artist, Ashihara karate praktisyn en vier keer (drie keer agtereenvolgende) K-1 World GP kampioen.


</doc>
<doc id="45828" url="https://af.wikipedia.org/wiki?curid=45828" title="Highlanders (Superrugbyspan)">
Highlanders (Superrugbyspan)

Die Highlanders (voorheen bekend as die Otago Highlanders) is ’n Nieu-Seelandse rugbyspan wat as ’n konsessie aan die Super 14 deelneem sedert 1996. Die konsessie sluit Otago en Southland in. In terme van die ITM-beker kom die Highlanders spelers van Otago, Noord-Otago en Southland af. Hulle tuiswedstryde word gespeel op Carisbrook in Dunedin en soms op Rugbypark in Invercargill. Die huidige kaptein van die span is Jamie Mackintosh.

Die konsessie is in 1996 gestig om die neder Suid-Eiland in die nuutgestigte Super 12 te verteenwoordig. Hulle het in die eerste seisoen 8ste geëindig en die volgende seisoen laaste nadat hulle slegs drie wedstryde kon wen. In die volgende drie seisoene (1998, 1999 en 2000) het hulle egter deurgedring tot die halfeindronde; hul beste vertoning tot nog toe was in 1999 toe hulle teen die ander span van die Suid-Eiland, die Crusaders, in die eindronde op Carisbrook. Hulle het met 24 - 19 verloor en in die volgende jaar is hulle in die halfeindronde deur die Crusaders uitgeskakel. Sedertdien het hulle nog net een keer in die top vier geëindig (in 2002). Tussen 2003 en 2009 kon hulle nie beter as sewende op die punteleër vaar nie.

Die voormalige Highlander, Anton Oliver, het ’n rekord 127 wedstryde vir die konsessie gespeel en dertien ander spelers het meer as 50 wedstryde gespeel vir die span. 

Die konsessie van die Highlanders is gestig as een van vyf Nieu-Seelandse spanne in die Super 12. Hulle is aanvanklik die "Otago Highlanders" genoem en die konsessiegebied vestaan uit die neder Suid-Eiland van Nieu-Seeland, met die spanne van die Otago, Noord-Otago en Southland rugbyunies wat vir die Highlanders kan kwalifiseer.
Die kaptein van die eerste span in 1996 was John Leslie en is afgerig deur Gordon Hunter. Hulle eerste Super 12-wedstryd was teen die Queensland Reds te Carisbrook op 3 Maart 1996. Die Highlanders het die wedstryd met 57 - 17 gewen. Na drie wedstryde was die Highlanders onoorwonne en was hulle bo-aan die punteleër. Die volgende week het hulle egter verloor met 59 - 26 teen die Noord-Transvaal op Loftus Versfeld. Die Highlanders kon vir die res van die seisoen net twee wedstryde wen; teen Natal te Carisbrook en teen die Canterbury Crusaders te Lancasterpark, en hulle het agtste op die tabel geëindig.

1997 was die Highlanders se swakste seisoen nog. Hulle het heel laaste in die kompetisie geëindig en kon slegs drie wedstryde wen. Hulle is afgerig deur Glenn Ross en die kaptein was Taine Randell. Onder die agt verliese wat hulle gely het was ’n reuse 75 - 43 verlies teen Natal in Durban. In daardie wedstryd het Gavin Lawless 50 punte aangeteken — ’n kompetisierekord. Na hul swak vertoning in 1998 is Tony Gilbert vir 1998 aangestel as afrigter. Hulle eerste wedstryd was ’n verrassende wen oor die Queensland Reds met 26 - 19. Die Highlanders het uiteindelik die eerste Nieu-Seelandse span geword wat al vier Suid-Afrikaanse spanne in een seisoen kon klop. Nadat hulle die Bulls op Loftus Versfeld geklop het kon hulle slegs vir die halfeindronde kwalifiseer indien die Brumbies teen die Reds verloor met ’n klein punteverskil. Die Brumbies het egter gewen met 23 - 16 en die Highlanders het vierde geëindig. Hulle moes in die halfeindronde teen die verdedigende kampioene, die Auckland Blues, op Edenpark speel. Die Blues het die wedstryd op kontroversiële wyse gewen met 37 - 26. 

In 1999 het die Highlanders hul beste vertoning nog gelewer toe hulle die eindronde van die kompetisie gehaal het. Hulle het daardie seisoen geopen met ’n sege van 19 - 13 oor die Auckland Blues op Carisbrook. Dit is gevolg deur seges oor die Northern Bulls, die Stormers en die Golden Cats. Hulle eerste verlies vir die seisoen was die volgende wedstryd teen die Coastal Sharks. Terug in Nieu-Seeland het hulle teen die Waikato Chiefs gewen en daarna ook teen die Crusaders. Nadat hulle teen die Reds ook gewen het,het die Highlanders teen die Waratahs op Carisbrook verloor. Die volgende week het die Brumbies egter op Carisbrook in die stof gebyt. In die volgende wedstryd het hulle met 21 - 19 verloor teen die Wellington Hurricanes nadat hulle halftyd met 14 - 3 voorgeloop het. As die Highlanders hierdie wedstryd gewen het, sou hulle bo-aan die punteleër geëindig het en sou hulle die halfeindronde op Carisbrook gespeel het. Hulle moes egter na Suid-Afrika gaan om in Kaapstad teen die Stormers te speel; hulle het met 33 - 18 gewen. Die Highlanders het na Dunedin teruggekeer om in die eindronde teen die ander span van die Suid-Eiland, die Canterbury Crusaders, te speel. Die Highlanders het eerse punte aangeteken en het halftyd met 14 - 9 voorgeloop. Die beslissende drie is egter deur die vleuel van Canterbury, Afato So’oalo, gedruk toe hy ’n kapskoppie gegee het en vir die All Black-vleuel, Jeff Wilson, weggehardloop het. Die Highlanders het met drie minute speeltyd oor, ’n drie gedruk toe Isitolo Maka oorgeduik het, maar dit was te laat en die Crusaders het met 24 - 19 gewen.

Die Highlanders het hul 2000-seisoen afgeskop met ’n 50 - 13 sege oor die Queensland Reds op Carisbrook. Hulle het ook hul volgende drie wedstryde, teen die Sharks, die Hurricanes en die Cats, gewen. Daarna het hulle egter drie wedstryde, teen die Crusaders, die Brumbies en die Blues, verloor Hulle het op die Jade-stadion teen die Crusaders gespeel in die halfeindronde en het verloor met 37 - 15 nadat Marika Vunibaka twee drieë in die laaste twintig minute gedruk het. In die volgende seisoen het die Highlanders goed begin en die Blues met 23 - 8 gewen. Hulle het daardie jaar (2001) vir die eerste keer sedert ’n provinsiale rugbyspan van Otago teen ’n provinsiale span van Nieu-Suid-Wallis in 1901 gespeel het (die span van Nieu-Suid-Wallis het dié wedstryd met 5 - 0 verloor), gewen. Dit was op 7 April 2001 op Carisbrook en die telling was 39 - 20. Die Highlanders het net-net verloor teen die Hurricanes met 35 - 33 in Napier voordat hulle die Brumbies op 20 April op Carisbrook geklop het. Alhoewel die Highlanders vir die tweede agtereenvolgende seisoen onoorwonne op hul tuisveld was, het hulle vyfde op die punteleër geëindig met ses oorwinnings in die seisoen.
Laurie Mains het in 2001 van Suid-Afrika na Nieu-Seeland teruggekeer om Otago af te rig vir die Nasionale Provinsiale Kampioenskap (NPC) en is aangestel as die afrigter vir die Highlanders se 2002-seisoen. Hulle seisoen het begin met ’n 30 - 28 verloor teen die Crusaders op die Jadestadion. Daardie jaar het die Highlanders weer daarin geslaag om al vier die Suid-Afrikaanse spanne te wen. Die Gordon Hunter-gedenktrofee is ook in daardie seisoen bekendgestel om aan die wenner van die wedstryd tussen die Highlanders en die Blues oorhandig te word. Gordon Hunter het albei die spanne afsonderlik afgerig voor sy dood weens kanker in 2001. Die eerste wedstryd om die Gordon Hunter-gedenktrofee is op Edenpark gespeel en die Blues het met 20 - 13 gewen. Die Highlanders se laaste wedstryd van die 2002-seisoen was op Carisbrook teen die Reds. Hulle het die wedstryd met 40 - 26 gewen en so gesorg dat hulle vir drie jaar onoorwonne was op Carisbrook. Die Hurricanes het vierde op die punteleër geëindig en moes teen die Crusaders in die halfeindronde speel. Hulle het na Christchurc gereis en met 34 - 23 verloor.

Die 2003-seisoen het afgeskop met ’n 29 - 26 oorwinning oor die Chiefs in Hamilton. Daarna het hulle teen die Stormers en die Bulls gewen maar teen die Cats in Johannesburg verloor. Die volgende week het hulle teen die Hurricanes verloor (17 - 16) op Carisbrook. Die Highlanders was vir drie seisoene (2000, 2001 en 2002) oftewel sestien wedstryde onoorwonne op Carisbrook voordat hulle teen ie Crusaders verloor het. Die volgende week het hulle teen die Blues gewen met 22 - 11 en die Gordon Hunter-gedenktrofee behou. In April van daardie jaar het gerugte die ronde begin doen dat daar onenigheid bestaan tussen Laurie Mains, die afrigter, en sommige van die senior spelers in die span. Anton Oliver is deur Mains aangekla as die voorbok en na die laaste wedstryd van die seisoen het Mains bedank en is hy vervang deur sy assistent, Greg Cooper.

2004 was nie ’n goeie seisoen vir die Highlanders nie. Hulle het nie net in dié seisoen 44 drieë afgestaan, 12 meer as die vorige seisoen nie, maar het ook ’n nuwe afrigter en dertien nuwe spelers gehad. Dit het alles bygedra tot die negende plek wat die Highlanders ingeneem het aan die einde van die seisoen. Die 2005-seisoen het afgeskop met ’n verlies teen die Blues op Carisbrook. Na die eerste wedstryd het die Highlanders ses wedstryde in ’n ry gewen wat ’n eerste vir die konsessie was. Na ’n gelykop uitslag teen die Stormers en ’n loslootjie was die Highlanders onoorwonne vir agt weke. Drie weke voor die einde van die rondomtalietoernooi was die Highlanders nog derde op die punteleër, maar hulle het die oorblywende drie wedstryde verloor en uiteindelik agtste geëindig.

Na tien jaar is die Super 12 uitgebrei om twee ekstra spanne te akkommodeer; die Western Force van Perth in Australië en die Cheetahs van Bloemfontein in Suid-Afrika. Die Highlanders het 2006 weer onder Cooper aangedurf. Hulle het egter hul eerste wedstryd teen die Crusaders verloor maar die volgende drei wedstryde gewen. Hulle kon slegs daarin slaag om twee van hul laaste ses wedstryde te wen en het as gevolg daarvan negende geëindig. Die 2007-seisoen het dieselfde uitslag as die vorige seisoen opgelewer. Die Highlanders het weer negende geëindig en was die swakste van die Nieu-Seelandse spanne. Hulle het die seisoen afgesluit met vyf oorwinnings uit dertien wedstryde. Na die 2007-seisoen het Greg Cooper die konsessie verlaat om die assistentafrigter vir die Blues te word. Die afrigter vir die 2008, Gelnn Moore, is op 23 Augustus 2007 aangewys.

Die naam "Highlanders" is gekies na aanleiding van die vroeë Skotse setlaars in die neder Suid-Eiland. Hierdie Skotse setlaars was die stigters van Dunedin—bekend as die "Edinburg van die Suide," en dit is die stad waar die Highlanders se basis is. Volgens die amptelike webblad van die Highlanders: "Die naam en beeld van die Highlander roep beelde van vurige onafhanklikheid, trotsheid en jou herkoms, lojaliteit, krag, broederskap, eerlikheid en harde werk op." Die kleure van die Highlanders is ’n kombinasie van die provinsiale kleure van Noord-Otago, Otago en Southland; geel, blou en maroen. Blou is ook die oorheersende kleur van die Skotse vlag.

Die konsessiegebied van die Highlanders bestaan uit die gebiede wat beheer word deur die Noord-Otago, Otago en Southland Rugbyunies. Otago en Southland neem deel aan die Air New Zealand-beker, en Noord-Otago neem deel aan die amateur Heartland-kampioenskap. Die gevolg is dat die meeste spelers van die Highlanders van Otago of Southland kom.

Die Highlanders se tuisgrond is Carisbrook in Dunedin me ’n kapasiteit van 29,000. Carisbrook staan ook bekend as "The Brook" of die "House of Pain" weens die stadion se reputasie as ’n moeilike stadion vir toerspanne om in te speel. Die stadion is ook bekend vir die groot hoeveelheid studente (bekend as die "Scarfies") wat die terrasse aan die oostelike kant van die veld volsit. 

’n Nuwe stadion, die Forsyth Barr-stadion by Universiteit Plaza word tans gebou om Carisbrook te vervang omdat Carisbrook nie meer geskik is om internasionale rugbywedstryde aan te bied nie en dit sal ook dien as ’n stadion vir die 2011 Rugbywêreldbeker. Die Carisbrook-stadiontrust is in 2006 gestig om die beplanning en konstruksie van ’n nuwe stadion. Die stadion word nie gebou waar die huidige Carisbrook staan nie, maar sal eerder naby die Universiteit van Otago en Otagohawe opgerig word. Die stadion sal ’n dak hê wat beteken dat dit geskik sal wees in alle weersomstandighede. Verder sal dit reghoekig in vorm wees met 25,000 permanente sitplekke wat uitgebrei kan word tot 35,000 indien nodig.

Die Highlanders speel gewoonlik ook een wedstryd per seisoen op òf Rugbypark in Invercargill òf die Queenstown Events-sentrum in Queenstown. Voor 2007 is die wedstryd gewoonlik op Rugbypark gespeel, maar in 2007 is ’n wedstryd op die Queenstown Events-sentrum gespeel. Die Highlanders het ook van hul voorseisoenwedstryde op Centennialpark in Oamaru

Op 23 Maart 2009 het die Highlanders een van hul tuiswedstryde op die FMG-stadion in Palmerston-Noord teen die Bulls. Ongeveer 10,000 mense het vir hierdie wedstryd opgedaag, wat beteken dat dit een van die Highlanders se grootste toeskouergetalle vir die 2009-seisoen was.

Die volgende tabel som die Highlanders se Super 12-uitslae op:

Die volgende tabel som die Highlanders se Super 14-uitslae op:

Die volgende tabel som die Highlanders se Superrugby-uitslae op:

Die volgende tabel som die Highlanders se Superrugby-uitslae vir die uitgebreide toernooi van agtien spanne op:

Highlanders 2019 Superrugbyspan
In die eerste seisoen van die Highlanders is hulle afgerig deur Godron Hunter voordat hy verkies is tot die keurpaneel van die All Blacks. Glen Ross het in 1997 oorgeneem maar is nie weer aangestel vir die 1998-seisoen nie. Tony Gilbert is aangestel vir die 1998-seisoen en het ook in 1999 die span afgerig waarna hy aangestel is as hulpafrigter van die All Blacks. Daarna is Peter Sloane aangestel om Gilbert se opvolger te wees. Hy was die afrigter in 2000 en 2001 waarna hy die Blues gaan afrig het. In 2001 het Laurie Mains van Suid-Afrika af teruggekeer en is aangestel as die afrigter van die Highlanders vir die 2002-seisoen. Mains het aan die einde van die 2003-seisoen bedank na onenigheid tussen hom en van die spelers. Greg Cooper is na Mains aangewys as afrigter en was die afrigter van 2004 tot 2007 waarna ook hy na die Blues is om as hulpafrigter op te tree. Die afrigter vir die 2008- en 2009-seisoene was Glenn Moore. Hy is behou vir die 2010-seisoen. Jamie Joseph is vir die 2011-seisoen aangestel as hoofafrigter.




</doc>
<doc id="45829" url="https://af.wikipedia.org/wiki?curid=45829" title="Suid-Afrikaanse Menseregtekommissie">
Suid-Afrikaanse Menseregtekommissie

Die Suid-Afrikaanse Menseregtekommissie is in Oktober 1995 gestig as 'n onafhanklike nasionale institusie. Die Grondwet van Suid-Afrika verleen aan hulle 'n mandaat by wyse van die Suid-Afrikaanse Menseregtekommissie-wet van 1994. 

Die menseregtekommissie se taak is om vergrype te moniteer (beide proaktief en deur klagtes wat voor hulle gebring word) en regstelling vir sulke oortredings te soek. Hulle het ook 'n opvoedkundige rol.



</doc>
<doc id="45830" url="https://af.wikipedia.org/wiki?curid=45830" title="Seshego">
Seshego

Seshego is 'n dorp in die Limpopoprovinsie van Suid-Afrika. Die dorp lê direk noord-wes van Polokwane (Pietersburg).

In 2001 het Seshego 'n bevolking van 121,639 mense gehad. Tot 1974 was Seshego die hoofstad van die nie-onafhanklike bantoestan van Lebowa, wat in 1994 afgeskaf is. Die dorp se industrieë produseer voedsel, drank, tabak, tekstiele, kleredrag, leergoedere, hout en houtprodukte, gefabriseerde metaalprodukte, masjinerie, en toerusting. Baie van Seshego se inwoners pendel na Polokwane vir werk.



</doc>
<doc id="45831" url="https://af.wikipedia.org/wiki?curid=45831" title="Peter Mokaba">
Peter Mokaba

Peter Mokaba (gebore 7 Januarie 1959 naby Pietersburg, oorlede in Johannesburg op 9 Junie 2002) was 'n lid van die Suid-Afrikaanse parlement, onderminister in die regering van Nelson Mandela en president van die Suid-Afrikaanse regerende party se jeugbeweging, die ANC-Jeugliga. Die Polokwane-stadion vir die FIFA Sokker-Wêreldbekertoernooi in 2010 is na hom vernoem.

"dubulu iBhunu" - Kill the boer, kill the farmer- Die lied is eens deur Peter Mokaba in die vroeë 1990's gesing, maar is sedertdien deur die Suid-Afrikaanse Menseregtekommissie as haatspraak verklaar.


</doc>
<doc id="45832" url="https://af.wikipedia.org/wiki?curid=45832" title="Lys van joernaliste wat in Rusland vermoor is">
Lys van joernaliste wat in Rusland vermoor is

Die gevaar wat joernaliste in Rusland in die gesig staar is sedert die vroeë 1990's bekend, maar kommer oor die aantal onopgeloste moorde het toeneem ná die moord op Anna Politkofskaja op 7 Oktober 2006 in Moskou. Terwyl internasionale monitors tientalle genoem het wat voor haar vermoor is, het bronne in Rusland self van meer as 200 gepraat.

Die talle sterftes is sedertdien ondersoek en die resultaat verskyn in twee verslae wat in Engels en Russies deur internasionale organisasies gepubliseer is.

In sy verslag van September 2009 herhaal die Komitee om Joernaliste te Beskerm sy gevolgtrekking dat Rusland een van die gevaarlikste lande in die wêreld vir joernaliste is en die land waar die minste van die moorde op hulle opgelos word. "The Anatomy of Injustice" (Russiese weergawe: "Анатомия безнаказанности") noem 17 sterftes onder joernaliste in Rusland sedert 2000. Net in een geval was daar ’n gedeeltelik bevredigende vervolging van die skuldiges.

’n Omvattende ondersoek deur die Internasionale Federasie van Joernaliste (IFJ) na die dood van joernaliste in Rusland is in Junie 2009 gepubliseer. Terselfdertyd het die IFJ ’n aanlyn-databasis geskep waarin meer as 300 sterftes en verdwynings sedert 1993 genoem word. Beide die verslag "Partial Justice" (Russiese weergawe: "Частичное правосудие") en die databasis gebruik inligting wat Rusland se eie mediamonitors, die Glasnost-verdedigingstigting en die Sentrum vir Joernalisme in Uiterste Situasies, oor die laaste 16 jaar ingewin het.

Syfers tussen internasionale monitors wissel, soms aansienlik. Die rede is dat sommige organisasies soos die IFJ en die Internasionale Instituut vir Nuusveiligheid kyk na alle aspekte van veiligheid in joernalistiek, dus ook ongelukke. Sommige organisasies sluit net ongevalle in kruisvuur en op gevaarlike sendings in, asook moorde waarvan hulle seker is van die motief. Verder word die term "joernalis" op verskillende maniere geïnterpreteer – sommige sluit steunpersoneel in, ander nie.

Die meeste joernaliste wat met opset geteiken word weens hul werk, is verslaggewers, korrespondente en redakteurs. In Rusland is ook baie direkteure van nuwe streek-TV- en radiostasies vermoor, maar die meeste van dié moorde is vermoedelik weens botsende sakebelange. In kruisvuur-situasies is veral fotograwe en kameramanne in gevaar. Die IFJ se databasis van sterftes en verdwynings in Rusland dek die hele spektrum van mediaberoepe en elke graad van onsekerheid oor die motief vir die aanvalle. Dit klassifiseer eerstens die manier waarop elke joernalis dood is (moord, ongeluk, kruisvuur, terroriste-aanval of onbevestig) en tweedens die sekerheid, moontlikheid of onwaarskynlikheid dat die persoon se dood met sy werk verband hou.

Sedert die vroeë 1990's hou Rusland se mediamonitors boek van elke gewelddadige of suspisieuse dood. Dis nie altyd maklik om te bepaal of die dood met die persoon se werk te doen het nie omdat wetstoepassing-agentskappe in Rusland toe gesukkel het om by te hou met ’n vlaag moorde, en die aantal onopgeloste moorde op joernaliste het bly styg. In die laaste paar jaar hou die Sentrum vir Joernalisme in Uiterste Situasies al hierdie inligting op sy Memorium-webtuiste. Dit maak dit moontlik om te sien hoe ver ondersoeke na die sterftes gevorder het en hoe dikwels dit gelei het tot ’n verhoor.

Die CPJ noem Rusland "die derde gevaarlikste land in die wêreld vir joernaliste" sedert 1991, met Algerië (1993–1996) eerste en Irak ná die inval in die land tweede.

Die gewelddadige sterftes van joernaliste het in die Boris Jeltsin-era (1991–1999) begin en het voortgeduur onder Wladimir Poetin, die Russiese president van 31 Desember 1999 tot 7 Mei 2008. Toe Dmitri Medwedef president word, het hy gepraat van die nodigheid om ’n einde te maak aan "wettige nihilisme". In die laaste vyf jaar was daar ’n toename in verhore maar teen einde 2009 was daar nog geen groot deurbraak sedert sy inhuldiging in Mei 2008 nie.

Die jaarlikse syfers in die tabel hier bo kom van die IFJ se databasis, waar besonderhede gevind kan word oor elke individu se dood. Die kategorieë "vermis" en "ongelukke" is nie in die tabel ingesluit nie.

Die derde stel getalle is die hofsake oor joernaliste se dood. Sommige sake het tot sewe jaar geneem om in die hof te beland, soos met die dood van Igor Domnikof en Dmitri Cholodof, maar in die meeste sterftes wat lei tot verhore, neem dit gemiddeld 12-24 maande van die sterfte tot die hofuitspraak.

Hier volg ’n lys van joernaliste wat sedert 1992 in Rusland gesterf het. Dit sluit sterftes van alle gewelddadige, voortydige of onbekende oorsake in en kan geverifieer word op die Engelse en Russiese weergawes van die IFJ se databasis.

1992


1993


Oktober-gebeure in Moskou

Dood op 3 Oktober, naby Ostankino

1. Rory Peck, ARD Germany-operateur,

2. Ivan Scopan, TF-1 France-operateur,

3. Igor Belozerof, 4th Channel "Ostankino" 

4. Sergei Krasilnikof, redakteur van TV "Ostankino" 

5. Wladimir Drobisjef, tydskrif "People and nature" 

Dood op 4 Oktober, naby Parlementshuis

6. Aleksander Sidelnikof, vryskut-joernalis van Sint Petersburg 

7. Aleksander Smirnof, koerant "Youth Courier" in Josjkar-Ola


1994

Moord (IFJ-databasis)



Daar was ook vier sterftes in Tsjetsjnië nadat die konflik daar in November begin het.

Kruisvuur (IFJ-databasis).


1995


Moord (IFJ-databasis)


Kruisvuur (IFJ-databasis)

1996


Moord (IFJ-databasis)

1997

Moord (IFJ-databasis)


1998


Moord (IFJ-databasis)


1999

Moord (IFJ-databasis)


Kruisvuur (IFJ-databasis)


2000



2001


2002


2003


2004


2005


2006


2007


2008


2008


2009





2010



Hierdie kategorie oorvleuel met dié van Rusland as geheel. Dit beklemtoon die verband in hierdie uiterste toestande tussen joernalisme, aktivisme en menseregte-aktiwiteite. Op hul verskillende maniere wys die dood van Dmitri Krikorjants, Dmitri Cholodof, Nadezjda Tsjaikowa, Wiktor Popkof, Anna Politkofskaja, Anastasia Baboerowa, Stanislaf Markelof en Natalia Estemirowa dat die troebel situasie in die klein Noord-Kaukasiese republiek uitkring tot ver buite sy amptelike grense.

Vir almal wat in Tsjetsjnië dood is, sien die IFJ se databasis. Baie joernaliste is nie in Tsjetsjnië dood nie, maar op plekke óf naby óf ver van die republiek, soos Natalia Aljakina, wie se dood ook ’n gevolg van die Tsjetsjniese konflik was.






</doc>
<doc id="45833" url="https://af.wikipedia.org/wiki?curid=45833" title="Stormers (Superrugbyspan)">
Stormers (Superrugbyspan)

Die Stormers (weens borgskapredes ook bekend as die DHL Stormers) is ’n Suid-Afrikaanse rugbyspan wat as ’n konsessie aan Superrugby deelneem sedert 1996. Hulle het slegs in 1997 nie deelgeneem nie. Die Stormers het nog nooit die eindrondte van die kompetisie gehaal nie maar het reeds tweekeer in die halfeindrondte gespeel, in 1999 en 2004. Die huidige kaptein van die span is Jean de Villiers.

Die span se basis is in Kaapstad en is gesentreer om die Westelike Provinsie se Curriebekerspan maar trek ook spelers van die Boland (wat die gebiede van die Kaapse Wynlande en die Weskus dek met hul tuiswedstryde in Welllington). In 2005 het die Stormers ook spelers van die Suidwestelike Distrikte in George gebruik, wat beteken het dat hulle spelers van al drie unies in die Wes-Kaap gebruik het. Met die herskikking van die konsessiegebiede wat gevolg het op die uitbreiding van die kompetisie, het die SWD-spelers oorgeskuif na die konsessiegebied van die Southern Spears, wat oorspronklik in 2007 tot die Super 14 sou toetree maar later onttrek is.

Voor 1998 het Suid-Afrika nie van ’n konsessiestelsel gebruik gemaak vir die Super 12 nie. Die sterkste 4 spanne in die Curriebekerkompetisie is eerder genooi om in die Super 12 te speel. In 1996 het die Stormers gekwalifiseer en deelgeneem in die kompetisie as die Westelike Provinsie. In 1997 het hulle egter nie gekwalifiseer nie en moes plek maak vir die Vrystaat.

Die heel eerste Stormerstrui en kenteken in 1998 het bestaan uit die kleure van die drie unies wat deel van die streekskonsessie was - die WP, SWD en Boland. Daar was vyf kleure vervat in die trui - blou, wit, rooi, groen en goud - en ’n driehoekige kenteken met ’n golfeffek daarin. Een koerant het dit as volg beskryf: "Dit lyk soos roereier waarin ’n boksie Smarties gegooi is."

In 1999 het die trui drasties verander na ’n eenvoudige en treffende swart trui en broek met swart en wit "barbarian" kouse, groot nommers en die nou bekende weerligstraallogo op die bors. Die skuif na swart is gedoen om die spel aantrekliker te maak vir ’n breër Kaapse ondersteunerspubliek en swart het een van die hoofonderdele van die Stormers-handelsmerk geword.

In 2007 is die trui weer verander, hierdie keer van swart na vlootblou om die sameloping van die Stormers en die WP aan te toon.

Met die bekendstelling van die Super 12 in 1996 het Australië en Nieu-Seeland konsessiegebaseerde modelle vir hul provinsiale spanne in die nuwe toernooi geskep. Suid-Afrikaanse spanne is egter bepaal deur die uitslag van die vorige seisoen se Curriebekerkompetisie, met die top vier spanne wat aan die Super 12 sou deelneem. Nuweland het die Super 12 ervaar in die era toe hierdie model gebruik is toe die Westelike Provinsie gekwalifiseer het die vir eerste seisoen. Die span het egter nie baie goed gevaar nie en kon slegs drie wedstryde uit elf wen. Hulle het tweede laaste op die punteleër geëindig. Die Transvaal en Wellington Hurricanes het ewe veel wedstryde gewen maar het meer bonuspunte gehad en dus bo die Stormers geëindig.

Die volgende seisoen, in 1997, het die Westelike Provinsie nie weer gekwalifiseer vir die Super 12 nie. Die Suid-Afrikaanse spanne vir daardie jaar was Natal, Transvaal, Vrystaat en Noord-Transvaal. Vir die volgende seisoen het Suid-Afrika ook geskuif na ’n konsessiegebaseerde model soortgelyk aan dié van Australië en Nieu-Seeland. Daar is vier konsessies gestig en die vorige model, waar spanne deur middel van die Curriebeker kon kwalifiseer, is laat vaar. Een van die konsessies wat gestig is, was die Western Stormers. Die Stormers se eerste seisoen was soortgelyk aan dié van die Westelike Provinsie in 1996 met drie seges maar hierdie keer ’n negende plek op die algehele punteleër.

Die 1999-seisoen was meer suksesvol vir die Stormers en hulle het slegs drie wedstryde verloor; teen die ACT Brumbies, Otago Highlanders en die Golden Cats. Die Stormers het hierdie seisoen tweede geëindig, onder die Reds, en sodoende vir die eerste keer gekwalifiseer vir die uitspeelrondtes. Hulle het, weens hul posisie op die punteleër, ’n tuishalfeindstryd verdien teen die Highlanders. Hulle het egter vasgeval en die wedstryd met 33 - 18 verloor.

In 2000 het die Stormers die uitspeelrondtes net-net gemis met ’n vyfde plek op die punteleër op 31 punte (slegs een punt minder as die Cats en die Highlanders wat dit tot in die uitspeelrondtes gemaak het met 32 punte). In die volgende seisoen het die Stormers egter swakker gevaar en kon hulle slegs vyf wedstryde wen en hulle het uiteindelik sewende geëindig op die punteleër. Die 2003-seisoen verloop ook nie juis beter vir die Stormers nie, ten spyte van hulle 40 - 18 sege oor die Sharks. Hulle het die seisoen afgesluit met ’n negende plek.

Die 2004-seisoen het dieselfde sukses as die 1999-seisoen gehad toe die Stormers gekwalifiseer het vir die uitspeelrondtes. Hulle het algeheel derde geëindig met sewe seges en 34 punte (een punt meer as die Chiefs wat in die vierde plek was). Die Stormers het na die Jadestadion gereis vir hul halfeindstryd teen die Crusaders. Die tuisspan het gewen met 27 - 16. In die 2005-seisoen het die Stormers teruggeval na ’n negende plek op die punteleër en kon hulle dus nie aanspraak maak op die titel van laaste Super 12-kampioene nie.

Met die uitbreiding van die Super 12 na die Super 14 in 2006 en die toevoeging van twee spanne (die Western Force van Perth in Australië en die Cheetahs van Bloemfontein in Suid-Afrika) het die Stormers nie goed gevaar nie en elfde geëindig nadat hulle slegs vier wedstryde gewen het.

Die 2008-seisoen was een van vernuwing vir die Stormers met die afdanking van Kobus van der Merwe en die aanstelling van die oud-Cheetahafrigter, Rassie Erasmus, as die nuwe afrigter en Voorsitter van WP Rugby. Erasmus het gemik vir ’n posisie in die boonste helfte van die punteleër maar dinge het nie goed afgeskop nie. DIe Stormers het hul eerste drie wedstryde verloor, maar daarna verbete teruggeveg om uiteindelik vyfde te eindig. Hulle het dieselfde hoeveelheid punte as die Hurricanes (in vierde plek) gehad maar het ’n groter punteverskil gehandhaaf.

2009 het baie belofte vir die Stormers ingehou maar hulle kon dikwels nie munt slaan uit geleenthede nie en moes uiteindelik tevrede wees met ’n tiende plek, nadat hulle slegs vyf uit dertien wedstryde kon wen. Die Stormers het egter vir die 2010-seisoen die dienste van die Springbokke, Jaque Fourie en Bryan Habana, en die Springboksewespeler, Fabian Juries bekom om hul span te versterk vir die seisoen.

Die eerste amptelike rugbywedstryde is reeds in 1890 op Nuweland gespeel. Die stadion is deur die loop van die afgelope eeu deurlopend ontwikkel deur die Westelike Provinsie Rugby Voetbal Unie en sy administrateurs. Die stadion het oor die jare verskillende name gedra (hoofsaaklik om borgskapredes), maar staan deesdae slegs as Nuweland bekend (die besluit is geneem deur Investec, ’n vorige borg van die Stormers). DHL het sedertdien die borgskap oorgeneem van die span en die stadion maar het besluit om nie die stadion se naam te verander nie. Nuweland het tradisioneel die grootste skares gelok van die Super-kompetisie. In 2002 het die Stormers hul miljoenste toeskouer deur die hekke verwelkom. Die grond waarop die stadion gebou is, is in 1888 gekoop en die stadion het tans sitplek vir 51,900 mense.

Die volgende tabel som die Stormers se Super 12-uitslae op:

Die volgende tabel som die Stormers se Super 14-uitslae op:

Die volgende tabel som die Stormers se Superrugby-uitslae op:

Die volgende tabel som die Stormers se Superrugby-uitslae vir die uitgebreide toernooi van agtien spanne op:

Stormers 2017 Superrugbyspan



</doc>
<doc id="45839" url="https://af.wikipedia.org/wiki?curid=45839" title="Masahiko Kimura">
Masahiko Kimura

Masahiko Kimura (10 September 1917 - 18 April 1993) was 'n Japannese judoka wat wyd beskou word as een van die grootste judoka van alle tye.



</doc>
<doc id="45840" url="https://af.wikipedia.org/wiki?curid=45840" title="Alexander Karelin">
Alexander Karelin

Alexander Karelin (Nowosibirsk, 19 September 1967) is 'n held van die Russiese Federasie.
Hy het goue medaljes gewen by die Olimpiese Spele van 1988, 1992 en 1996 in die Grieks-Romeinse styl van stoei.


</doc>
<doc id="45841" url="https://af.wikipedia.org/wiki?curid=45841" title="Fedor Emelianenko">
Fedor Emelianenko

Fjodor Vadimirovitsj Jemeljanenko (Russies: Фёдор Владимирович Емельяненко) (gebore 28 September 1976) is 'n Russiese MMA-vegter.

Sedert hy sy intrede in 2003 in die Japanse PRIDE Fighting Championships maak, wen hy al sy gevegte en word hy beskou as die beste swaargewig MMA-vegter ter wêreld.



</doc>
<doc id="45842" url="https://af.wikipedia.org/wiki?curid=45842" title="Mike Tyson">
Mike Tyson

Mike Tyson (gebore 30 Junie 1966) is 'n afgetrede Amerikaanse bokser. Hy was die onbetwiste swaargewigkampioen en bly die jongste man ooit om die WBC, WBA en IBF wêreldswaargewigtitels te verower.

Tyson begin in 1985 om professioneel te boks en wen 'n swaargewigtitel van Trevor Berbick in 1986. In 1988 word hy as die onbetwiste kampioen erken toe hy Michael Spinks klop. Hy verloor egter sy titel in 1990 teen Buster Douglas. Tyson het sy eerste 19 professionele gevegte met uitklophoue gewen, 12 daarvan in die eerste ronde.

Tyson is in 1992 aan verkragting skuldig bevind en het 'n vonnis van drie jaar uitgedien. Ná sy vrylating het hy weer begin boks en 'n paar swaargewigtitels ingepalm. Evander Holyfield was die eerste bokser om hom na sy terugkeer te wen. Tyson het ook teen Lennox Lewis geboks, wat hom ook gewen het. Hy beëindig sy boksloopbaan in 2005.


</doc>
<doc id="45844" url="https://af.wikipedia.org/wiki?curid=45844" title="Kaffeine">
Kaffeine

Kaffeine is 'n vrye mediaspeler vir UNIX-rekenaars wat die K Desktop Enviroment gebruik.



</doc>
<doc id="45845" url="https://af.wikipedia.org/wiki?curid=45845" title="Vrije Universiteit Amsterdam">
Vrije Universiteit Amsterdam

Die Vrije Universiteit Amsterdam (Afrikaanse naam: Vrye Universiteit Amsterdam; Engelse naam: "VU University Amsterdam"; afkorting: "VU") is die enigste algemene protestantse universiteit van Nederland. Die VU-kompleks is in "De Boelelaan" in SuiderAmstel, Amsterdam geleë.




</doc>
<doc id="45846" url="https://af.wikipedia.org/wiki?curid=45846" title="Outeniekwaland">
Outeniekwaland

Outeniekwaland is die naam van die streek tussen die Outeniekwaberge en die Indiese Oseaan. Dit strek vanaf die Gouritsrivier aan die westekant tot by die Keurboomsrivier aan die oostekant. Die hoofstad van die streek is George met nagenoeg 200 000 inwoners. Ander groot dorpe in die streek sluit in Mosselbaai, Knysna en Plettenbergbaai.



</doc>
<doc id="45847" url="https://af.wikipedia.org/wiki?curid=45847" title="Sewe Susters (Moskou)">
Sewe Susters (Moskou)

Die Sewe Susters of Stalin se Troukoeke is ’n bynaam vir sewe wolkekrabbers in Moskou in die Stalinistiese boustyl. Dié name word nie in Rusland gebruik nie; Moskowiete noem hulle "Wisotki" of "Stalinskije Wisotki" (Russies: Сталинские высотки), "Stalin se hoë geboue". Hulle is tussen 1947 en 1953 gebou in ’n uitspattige kombinasie van die Russiese barok- en Gotiese styl en die tegnologie wat gebruik word in die bou van Amerikaanse wolkekrabbers.

Die sewe geboue is die Hotel Oekraïne, woonstelblokke aan Kotelnitsjeskaja-wal en op Koedrinskajaplein, die Hotel Leningradskaja, die hoofgebou van die departement van buitelandse sake, die Moskouse Staatsuniversiteit en die Rooihek-administrasiegebou.

Soortgelyke geboue bestaan in ander voormalige Kommunistiese lande, maar die enigste een wat kan kers vashou by dié in Moskou is die Paleis van Kultuur en Wetenskap in Warskou, Pole.

Die eerste Sowjet-wolkekrabberprojek is onderbreek deur die Duitse inval in 1941 tydens die Tweede Wêreldoorlog. Die staalraamwerk is afgebreek en gebruik om die Moskouse verdedigingsring te versterk, en die bouprojek het gesneuwel. Tussen 1947 en 1956 het Boris Iofan ses nuwe bouplanne vir die terrein voorgelê, asook ’n kleiner een vir die Worobjowi Gori (Mossieheuwels), maar hulle is almal afgekeur. In 1946 het Josef Stalin self ’n idee gekry: die bou van "wisotki", ’n reeks wolkekrabbers. Nikita Chroesjtsjof het onthou dat Stalin gesê het: "Ons het die oorlog gewen. Buitelanders sal na Moskou kom en hier rondloop, en daar is geen wolkekrabbers nie. As hulle Moskou met kapitalistiese stede vergelyk, sal dit vir ons ’n morele terugslag wees.

Die terreine is tussen Januarie 1947 en September 1947 in die geheim gekies. Verskeie argitekte is gebruik, van Wladimir Gelfreich (62) tot Michail Posochin (37). Kommissies is toegeken volgens die argitek se status en duidelik volgens twee kategorieë: vier "eersteklas"- en vier "tweedeklas"-torings. Die eerste, die een op die Mossieheuwels wat die Moskouse Staatsuniversiteit sou word, is toegeken aan Ljef Roednef, ’n nuwe leier in sy beroep. Hy het honderde argitekte gekry om aan die ontwerp te werk en het in 1949 ’n bouplan voorgelê. Dmitri Tsjetsjoelin het twee kommissies gekry.

In April 1949 is die wenners van die Stalin-prys vir 1948 aangekondig. Al agt ontwerpspanne het óf eersteklas- óf tweedeklas-toekennings ontvang – volgens die status van hul projekte en nie die argitektoniese waarde nie.

Geboue word gelys in dieselfde volgorde as wat hulle verskyn het in die bekendmaking van die wenners van die Stalin-prys in 1948.

Boris Iofan het ’n fout gemaak deur die wolkekrabber te naby aan die rand van die Mossieheuwels te beplan – daar was die risiko van ’n moontlike grondverskuiwing. Hy het ’n nog groter fout begaan deur daarop aan te dring dat hy reg is en is vervang deur Ljef Roednef, ’n 53-jarige opkomende ster onder Stalin. Roednef het al voorheen wolkekrabbers gebou waarmee hy die Kommunistiese Party beïndruk het. Hy het die gebou 800 m teruggeskuif.

Die eerste geboue op die terrein was kampe vir Goelag-gevangenes, hoofsaaklik Duitsers – die arbeiders wat die wolkekrabber sou bou. Die arbeidsmag was eindelik 14 290 man groot. Die hooftoring, wat uit meer as 40 000 ton staal bestaan het, is op 1 September 1953 ingewy. Dit was 240 meter hoog – die hoogste gebou in Europa tot in 1990. Dit is steeds die hoogste opvoedkundige gebou in die wêreld.

In 1934 is ’n kompetisie beplan vir die ontwerp van ’n nuwe gebou op die terrein van die afdelingswinkel GOeM (Engels: GUM) op Rooiplein. Die kompetisie het nooit plaasgevind nie en GOeM staan steeds.

In 1947 is die nabygeleë historiese Zarjadje-distrik platgevee om plek te maak vir ’n nuwe administratiewe gebou van 32 verdiepings en 275 meter hoog. Die toring, wat deur Tsjetsjoelin ontwerp is, was veronderstel om die hoogste gebou naas die universiteit te wees. Nadat die fondament gebou is, is die planne egter laat vaar. Dié fondament is later gebruik vir die Hotel Rossija, (ook deur Tsjetsjoelin, 1967) wat in 2006–2007 gesloop is.


Die Hotel Oekraina deur Arkadi Mordwinof en Wjatsjeslaf Oltarzjefski is die tweede hoogste van die Sewe Susters (198 meter, 34 vlakke). Toe dit gebou is, was dit die hoogste hotel in die wêreld, en dit is steeds die hoogste in Europa. Dit het 1 627 beddens.

Hierdie 172 meter hoë gebou met 27 verdiepings is tussen 1948 en 1953 gebou onder toesig van W.G. Gelfreich en M.A. Minkoes. Dit huisves tans die kantore van die Russiese departement van buitelandse sake en departement van handel.


Die gebou bestaan uit "net" 26 verdieping van altesaam 136 meter, waarvan 19 verdiepings gebruik word. Dit is ontwerp deur Leonid Poljakof en is geleë op Komsomolskaja-plein. Dit is buite versier met skyn- Russiese ornamente en binne is dit ondoeltreffend beplan. Chroesjtsjof het in 1955 beweer dat minstens 1 000 kamers gebou kon word vir die koste van Leningradskaja se 354, dat net 22% van die ruimte verhuur kan word en dat die koste per bed 50% hoër is as in die Hotel Moskwa Hierna is Poljakof gestroop van sy Stalin-prys van 1948. Na ’n restourasieprojek van miljoene rande wat in 2008 voltooi is, is die hotel heropen as die Hilton Moscow Leningradskaya.

Nog ’n gebou van Tsjetsjoelin, die woonstelblok aan Kotelnitsjeskaja-wal (176 meter hoog, 22 bruikbare vlakke), is in ’n neogotiese styl gebou en strategies geplaas by die samevloei van die Moskwa- en die Jaoeza-rivier. Dit was bedoel as ’n elite-woonstelgebou, maar kort nadat dit voltooi is, is eenhede omskep in kommunale woonstelle vir meervuldige gesinne.

Dit is ontwerp deur Michail Posochin sr. en Asjot Mndojants. Dit is 160 meter hoog en het 22 verdiepings, waarvan 17 bruikbaar is. Dit is in Krasnaja Presnja-straat en het ’n blik op Sadowoje-sirkel. Dit is aanvanklik gebou vir belangrike kulturele leiers.

Dit is deur Aleksei Doesjkin van die Moskouse Metro-faam ontwerp, en bestaan uit geboue van 11 verdiepings vir meervuldige gebruik met ’n dun toring (totale hoogte 133 meter, 24 vlakke).





</doc>
<doc id="45849" url="https://af.wikipedia.org/wiki?curid=45849" title="Sewe Susters (dubbelsinnig)">
Sewe Susters (dubbelsinnig)

Die term Sewe Susters kan verwys na:


</doc>
<doc id="45851" url="https://af.wikipedia.org/wiki?curid=45851" title="Edward Duyker">
Edward Duyker

Edward Duyker (* Melbourne, 21 Maart 1955 –) is ’n Australiese geskiedskrywer, die seun van Herman Duijker (van Nederlandse afkoms) en Maryse Commins (van Mauritius in die Indiese Oseaan).

Hy studeer filosofie, Engelse letterkunde en geskiedenis aan La Trobe-universiteit, Melbourne, en Indiese geskiedenis en Bengaals aan die Universiteit van Melbourne (Ph.D., 1981, 'n studie van die Naxalite-opstand in Wes-Bengale). Tussen 1981 en 1983 was hy ’n intelligensiedeskundige in Canberra.

Hy verlaat Canberra en verhuis na Sydney in 1984. Duyker is 'n bekroonde skrywer van werke oor Franse en Nederlandse ontdekkingsreisigers om die Australiese kus. Sy biografieë van Marc-Joseph Marion du Fresne, Daniel Solander, Julien Labillardière en François Péron sluit almal gedetailleerde weergawes van sy besoeke aan die Kaapkolonie in.

In "The Second Landing" (1993), gee Duyker 'n oorsig van Nederlandse kunstenaars in Australië van 1881 tot op hede in sy essay 'The Dutch-Australian Artistic Heritage'. Van Duyker verskyn gereeld boeke in die Australiese pers, wat as onderwerp aspekte van die Nederlandse emigrasie na Australië hê, soos "The Dutch in Australia", (met Maryse Duyker) "Beyond the Dunes" (die geskiedenis van die Duykerfamilie) en "The Discovery of Tasmania". Duyker het ook oor die Nederlanders in Sydney geskryf en het 'n boek gepubliseer oor die zeereis van Schouten en Le Maire en die Nederlandse ontdekking van Kaap Hoorn in 1616.

Duyker is dosent aan die Universiteit van Sydney. Tussen 1996 en 2002 was hy die erekonsul van Mauritius in Nieu-Suid-Wallis. Tussen 2009 en 2018 was hy ereprofessor aan die Katolieke Universiteit van Australië.









</doc>
<doc id="45860" url="https://af.wikipedia.org/wiki?curid=45860" title="Blues (Superrugbyspan)">
Blues (Superrugbyspan)

Die Blues (voorheen bekend as die Auckland Blues) is ’n Nieu-Seelandse rugbyspan wat as ’n konsessie aan die Superrugbykompetisie deelneem sedert 1996. Die konsessie sluit Auckland Provinsie en Northland in. In terme van die ITM-beker kom spelers van Northland, North Harbour en Auckland af. Hul tuiswedstryde word gespeel op Edenpark in Auckland.

Toe die Nieu-Seelandse Rugbyvoetbalunie (NZRVU) aanvanklik besluit het op die samestelling van spanne vir die Super 12 in 1995, is besluit dat dit onregverdig sou wees indien die Blues-konsessie die provinsiale spanne van North Harbour, Counties Manukau, Northland en Auckland sou insluit aangesien daar soveel All Blacks-spelers vir hierdie unies gespeel het. Indien die Blues dus uit hierdie unies sou bestaan, sou dit in effek ’n All Blackspan wees wat deelneem aan die Super 12.

Dit het daartoe gelei dat North Harbour en Northland deur die naaste ander span, die Waikato Chiefs verteenwoordig sou word. Dit het daartoe gelei dat die Blues nie die volle gebied van Auckland Provinsie verteenwoordig het nie omdat North Harbour die noordelike deel van Auckland verteenwoordig. Die Blues het egter Thamesvallei, wat geografies heelwat nader is aan Hamilton as aan Auckland, as deel van hul konsessie verteenwoordig.

Teen die einde van die 1990’s het die hoeveelheid All Blacks van die bogenoemde unies gedaal. Dit het ’n uitruiling van provinsiale spanne tussen die Blues en die Chiefs tot gevolg gehad. Daar is besluit dat die Chiefs voortaan Thamesvallei en Counties Manukau sou verteenwoordig en die Blues Northland en North Harbour. Alhoewel North Harbour en Northland baie beter gevaar het in die Nasionale Provinsiale Kampioenskap (NPC) as Counties Manukau en Thamesvallei in die seisoen voor die uitruiling, het dit geografies meer sin gemaak. Ten spyte hiervan het die Blues die area wat in volksmond "Suid-Auckland" heet, verloor (dit sluit nie Mangere, Otahuhu, Papatoetoe en Oos-Tamaki in nie). Die Blues het dus Suid-Auckland verruil vir Noord-Auchland en het steeds nie die hele Aucklandprovinsie verteenwoordig nie. In 2000 het al die Nieu-Seelandse Super 12-konsessies die gebiedsidentifiseerders (d.w.s. die "Auckland" voor "Blues", die "Waikato" voor "Chiefs" ens.) weggelaat uit hul amptelike name.

Nadat die NPC in 2006 gestaak is en twee nuwe plaaslike kompetisies dit vervang het - die professionele Air New Zealand-beker en die sogenaamde amateur Heartland-kampioenskap - het die Blues die enigste Superrugbyspan gebly wie se provinsiale spanne waaruit die konsessie bestaan, slegs aan die Air New Zealand-beker deelneem.

Die Blues het die heel eerste Superrugbykompetisie in 1996 gewen toe hulle die eindstryd op Edenpark teen Natal met 45 - 21 gewen het. Dit is gevolg deur ’n kompetisiesege in 1997 (in hierdie jaar het hulle nie een wedstryd verloor nie, slegs een gelykop gespeel). Edenpark het in 1998 sy derde agtereenvolgende Super 12 eindstryd gesien toe die Canterbury Crusaders daarheen gereis het. Die span van Canterbury het die wedstryd met 20 - 13 gewen en gesorg dat die Blues nie ’n driekuns kon behaal nie.

Die Blues kon sedert 1997 nog net een keer die titel wen. Hulle het in 2003 teen die Crusaders met 21 - 17 gewen. Alhoewel die span gereeld All Blacks oplewer het hulle gesukkel om goed te doen. Hulle kon sedert 2003 slegs een keer tot die uitspeelrondets deurdring. Met die uitbreiding van die Super 12 na die Super 14 is gespekuleer dat die Blues ten minste tot die halfeindrondte sou vorder en dat hulle sterk aanspraakmakers op die titel sou wees. Hulle het egter teleurgestel met ’n agtste plek op die punteleer.

Die Blues is die enigste span in Superrugby wat met eweveel wedstryde gewen teen die sewemalige kampioen, die Crusaders, kan spog. Dit is tans 8 elk.

Die volgende tabel som die Blues se Super 12-uitslae op:

Die volgende tabel som die Blues se Super 14-uitslae op:

Die volgende tabel som die Blues se Superrugby-uitslae op:

Die volgende tabel som die Blues se Superrugby-uitslae vir die uitgebreide toernooi van agtien spanne op:

Blues 2017 Superrugbyspan



</doc>
<doc id="45861" url="https://af.wikipedia.org/wiki?curid=45861" title="Transliterasie">
Transliterasie

In ’n transliterasie word woorde uit een skrif of taal letter vir letter in ’n ander alfabet weergegee. Soms word diakritiese tekens gebruik sodat die omskakeling op ’n presiese manier omgekeer kan word.

In teenstelling met getranskribeerde woorde is die uitspraakreëls van die teikentaal vir ’n leser nie voldoende om die getranslitereerde woorde te kan uitspreek nie. Transliterasie is ’n geskikte hulpmiddel om skrywers en titels of ander elemente in ’n lys wat oorspronklik nie in die Latynse alfabet geskryf is nie, behoorlik te sorteer.

Daar is verskeie voorbeelde van getranslitereerde woorde wat in Afrikaans gebruik word, byvoorbeeld sjiek (uit Frans), kurrikulum (uit Latyn) ens.

Daar word onderskei tussen:

In die geval van meer ingewikkelde skrifte soos Chinees bestaan daar geen transliterasiestelsels nie, die omskakeling is beperk tot transkripsies.



</doc>
<doc id="45867" url="https://af.wikipedia.org/wiki?curid=45867" title="Zamość">
Zamość

Zamość [ˈzamɔɕt͡ɕ] (Duits ook "Zamosch") is 'n stad in die Suidoos-Poolse woiwodskap Lublin, sowat 240 kilometer suidoos van Warskou en 110 kilometer noordwes van die Oekraïense stad Lwif (Lemberg) in die Roztocze-streek geleë.

Die stad is in 1578 volgens planne van die Venesiaanse boumeester Bernardo Morando ontwerp - in 'n Italiaanse Renaissance-styl wat aan Zamość later die bynaam "Padua van die Noorde" sou besorg. Die historiese stadskern is deur Unesco in 1992 as wêrelderfenisgebied gelys.

Zamość is as "ideale stad" beplan - 'n stad waar sosiale aspekte en estetiese voorkoms gekombineer sou word. Die idee van 'n sodanige "ideale stad" is reeds deur antieke Griekse filosowe soos Plato en Aristoteles in hul werke beskryf. 

Gedurende die Renaissance-tydperk het geleerdes en boumeesters soos Leonardo da Vinci en Alberti "ideale stede" ontwerp, maar slegs in enkele gevalle (soos byvoorbeeld Palmanova naby Udine of Sabbioneta naby Mantua, albei in Italië) is hierdie planne verwesenlik. Zamość is volgens die voorbeeld van Italiaanse handelstede beplan en gee steeds 'n perfekte indruk van 'n laat 16de eeuse Renaissance-stad met die Zamoyski-paleis as argitektoniese hoogtepunt. Die oorspronklike stadsuitleg met die uitgestrekte markplein het net soos die versterkings bewaar gebly, terwyl 'n groot aantal van Zamość se geboue as 'n geslaagde vermenging van Italiaanse en Sentraal-Europese boukuns beskou word.

Zamość het sy ontstaan aan die Poolse grootkanselier en grootkroon-hetman (of opperbevelhebber van die Pools-Litause leër) Jan Zamoyski - na wie dit ook vernoem is - en sy Italiaanse boumeester Bernardo Morando (omstreeks 1540-1600), 'n boorling van Venesië of Padua, te danke. In 1579 het Zamoyski, 'n oud-student van die Universiteit van Padua, sy planne vir 'n nuwe versterkte en oninneembare magnate-setel, kulturele sentrum en handelstad langs die handelsroete tussen Wes- en Noord-Europa en die Swartsee bekend gestel. Een jaar later is die terrein vir die nuwe nedersetting in 'n moerasgebied uitgemeet en stadstatus aan die toekomstige vestingstad toegeken.

Die terrein is in die volgende dekade drooggelê, en naas die versterkings het ook die eerste woonhuise vir Armeense koopmans (vanaf 1585) en Jode (vanaf 1588) ontstaan. Morando het ook toesig gehou oor die bou van die plaaslike raadsaal en sakrale geboue vir die verskillende godsdienste van Zamość se bewoners, wat naas Pole, Armeniërs en Sefardiese Jode ook Duitsers, Grieke en Skotte ingesluit het. Die "Akademia Zamojska", wat in 1594 gestig is, het van Zamość ook 'n sentrum van wetenskap gemaak. 

Volgens Zamoyski se planne is die geestelike, opvoedkundige en handelsbuurte van Zamość suiwer van mekaar geskei. So is sakrale en opvoedkundige geboue buite die middestad opgerig, terwyl raadsaal, burgerhuise en sakegeboue rondom die Groot Markplein en langs kleiner systrate gekonsentreer is. Kleiner markpleine soos die water- en soutmark is naby die stadsentrum aangelê.

Jan Zamoyski het as stigter en eienaar van die stad groot aandag aan sy versterkings geskenk - dit was immers in 'n gebied geleë waar mense rekening moes hou met moontlike Tatare-aanvalle of ander militêre bedreigings uit die ooste. In die stigtingsdokument het Zamoyski derhalwe belowe om sy stad van borswerings en 'n grag te voorsien. Die plaaslike vesting sou as toevlugsoord vir die bewoners van bedreigde gebiede in die omgewing dien.

Teen die eeuwisseling in 1600 was Zamość dan ook een van die indrukwekkendste vestingstede in die Pools-Litause Gemenebes. Rondom die stad was daar magtige versterkings en gragte. Die defensiewe strukture se militêre waarde is nog verhoog deur sy natuurlike omgewing aangesien die stad langs die Łabuńka-rivier en sy takrivier Topornica aangelê is en deur 'n uitgestrekte vallei met moeraslande omring was. Die versterkings is vir die eerste keer in 1648 op die proef gestel toe Kosakke-magte onder die bevel van Bohdan Chmelnitski Zamość gedurende hul opstand teen die Pools-Litause Gemenebes, wat tot 1654 sou voortduur, tevergeefs beleër het. In 1655, toe Sweedse magte groot dele van Pole-Litaue verwoes het, was Zamość naas Częstochowa, Gdańsk en Lemberg een van slegs vier stede wat nie deur die Skandinawiërs ingeneem is nie. Eers gedurende die Groot Nordiese Oorlog is Zamość deur vreemde magte - Swede en Saksers - ingeneem.

In die 17de eeu het Zamość sy langste bloeitydperk beleef. Dit was 'n periode van vinnige groei en vooruitgang waartydens immigrante uit verskillende lande hulle in die stad gevestig het. Eers in die laat 18de eeu het Zamość as gevolg van die Poolse Delinge onder Oostenrykse bewind gekom en het tussen 1772 en 1809 deel van die provinsie Galisië gevorm. Dit is vervolgens by die Napoleontiese Hertogdom van Warskou ingesluit en het - ná die Franse keiser se val - volgens die besluite van die Weense Kongres 'n deel van die Koninkryk Pole (ook Kongres-Pole genoem) geword, 'n monargie wat deur die Russiese Ryk oorheers is.

Nadat Zamość, wat tot en met 1821 'n privaat besit van die Zamoyski-gesin was, deur die koninklike regering gekoop is, is met die modernisering van die vesting begin. Hierdie boubedrywighede het met die herkonstruksie van talle historiese geboue gepaard gegaan waardeur die oorspronklike vorm en boustyl verander is. Die gemoderniseerde vesting het tydens die Poolse November-opstand in 1830 en 1831 'n beduidende militêre rol gespeel, en dit was die laaste fort wat oorgegee het. Dit is uiteindelik in 1866 vernietig om plek te maak vir die vinnige uitbreiding van nuwe stadsdele.

In 1916 is Zamość se spoorverbinding voltooi. Twee jaar later het Pole weer 'n onafhanklike staat geword, 'n gebeurtenis wat 'n kort tyd later tot 'n kommunistiese rebellie in Zamość sou lei. Die opstand is deur Poolse troepe onder die bevel van majoor Leopold Lis-Kula onderdruk. In 1920 het Sowjet-troepe die stad gedurende die Pools-Sowjetrussiese Oorlog omsingel, maar nie daarin geslaag om dit in te neem nie.

In die dekades tussen die twee wêreldoorloe het Zamość se stadsgebied verder uitgebrei, terwyl 'n groter aantal nuwe kulturele en opvoedkundige instellings gestig is.

Ná die Duitse inval van Pole en die uitbreek van die Tweede Wêreldoorlog is Zamość deur Duitse troepe beset. Die Nazi's het kort daarna begin om 'n verdelgingskamp op te rig waarin uiteindelik meer as 8 000 mense vermoor sou word - bewoners van die omgewing wat deur die Duitsers uit hul huise verdryf is net soos Sowjet-Russiese krygsgevangenes.

Die gebied van Zamość is deur die Nazi's in 1942 vanweë sy vrugbare grond as geskik geag om volgens die sogenaamde "Generalplan Ost", 'n plan vir die onderdrukking van die inheemse Poolse bevolking en "germanisering" van die "Generaal-goewerment", deur Duitse setlaars gekoloniseer te word. Zamość se naam sou volgens Duitse planne aanvanklik na "Himmlerstadt", later na "Pflugstadt" ("Ploegstad") gewysig word.

"Reichsführer" Heinrich Himmler het in Augustus 1942 'n besoek aan die stad afgelê en bevel gegee om die historiese stadskern onmiddellik af te breek om plek te maak vir 'n "Duitse stad". Die plaaslike Duitse administrateur was meer positief gesind teenoor Zamość se Renaissance-boukuns en het vir tyd gespeel - so het hy byvoorbeeld gevra watter soort Duitse argitektuur benodig sou word. Toe die Duitsers uiteindelik voor die Rooi Leër gevlug het, was die spanne van beplanners en argitekte steeds oneens.
In die 16de eeu het 'n aantal sekondêre skole in Pole-Litaue ontstaan wat geleidelik hoër onderwys van akademiese sou bied. Zamość se akademie is in 1594 deur die destydse kroonkanselier Jan Zamoyski as vierde tersiêre onderwysinstelling in die Pools-Litause Gemenebes gestig en het tot 1784 bestaan.

Die Akademia Zamojska is op 15 Maart 1595 plegtig geopen. Jan Zamoyski het sy beroemde oproep tot Poolse burgers gedoen om aan akademiese instellings te studeer en die waarde van wetenskaplike opleiding uitgelig. Studente aan Zamość se akademie kon doktorsgrade in wysbegeerte en regte verwerf. Ná die afsterwe van Jan Zamoyski kon die akademie sy uitstekende reputasie nie langer handhaaf nie en is in 1784 afgeskaal tot net 'n liseum.

Die akademie se gebou is 'n voortreflike voorbeeld van vroeë barok-boukuns en 17de eeuse skoolargitektuur, soos uit sy reëlmatige, streng simmetriese ontwerp blyk. Die historiese gebou huisves tans die Jan Zamoyski-gimnasium.




</doc>
<doc id="45870" url="https://af.wikipedia.org/wiki?curid=45870" title="Caxito">
Caxito

Caxito is die hoofstad van die Bengo-provinsie in Angola. Die stad lê in die noord-weste van die land het 'n bevolking van 12 055 in 2010 gehad.


</doc>
<doc id="45872" url="https://af.wikipedia.org/wiki?curid=45872" title="Kuito">
Kuito

Kuito of Cuito (voorheen "Silva Porto") is die hoofstad van die Bié-provinsie in Angola. Die stad is nog steeds erg beskadig as gevolg van die burgeroorlog maar het 'n bevolking van 185 302 in 2010 gehad.


</doc>
<doc id="45874" url="https://af.wikipedia.org/wiki?curid=45874" title="Aya Sophia">
Aya Sophia

Die Aya Sophia of Hagia Sophia (Grieks: "Ἁγία Σοφία", "Heilige Wysheid"; Latyn: "Sancta Sophia" of "Sancta Sapientia"; Turks: "Ayasofya") is ’n eertydse Oosters-Ortodokse basilika, later ’n moskee en nou ’n museum in Istanboel, Turkye. Van sy inwyding in 360 tot in 1453 was dit ’n katedraal van Konstantinopel, behalwe tussen 1204 en 1261 toe dit ’n katedraal van die Latynse Ryk was. Die gebou was ’n moskee van 23 Mei 1453 tot in 1934, toe dit gesekulariseer is; dit het op 1 Februarie 1935 ’n museum geword.

Dit is veral bekend vir sy enorme koepel en word beskou as die beste voorbeeld van die Bisantynse argitektuur. Dit het destyds die "geskiedenis van argitektuur verander". Die Aya Sophia was byna duisend jaar lank die grootste katedraal in die wêreld, tot met die voltooiing van die Sevilla-katedraal in 1520.

Die kerk is ontwerp deur Isidore van Miletus, ’n fisikus, en Anthemius van Tralles, ’n wiskundige. Dit het onder andere ’n groot versameling relieke gehuisves, asook ’n 15 meter hoë silwer-ikonestase (beeldewand).

In 1453 is Konstantinopel deur die Ottomaanse Turke verower en sultan Mehmet II het gelas dat die gebou ’n moskee word. Die klokke, altaar, ikonestase en offervate is verwyder en baie van die mosaïekwerk is toegemessel. Die Islamitiese elemente soos die mihrab (gebedsnis), minbar (kansel) en vier minarette buite is tydens sy jare as moskee bygevoeg. Dit is in 1935 deur die Republiek van Turkye onder Mustafa Kemal Atatürk in 'n museum verander.

Dit was byna 500 jaar die hoofmoskee in Istanboel en het as model gedien vir baie latere Ottomaanse moskees soos die Blou en die Süleymaniye-moskee.

Die eerste twee kerke wat op die terrein gebou is, is albei in opstande verwoes. Op 23 Februarie 532 het keiser Justinianus I besluit om ’n veel groter basilika as die vorige twee daar te bou. Hy het die fisikus Isidore van Miletus en die wiskundige Anthemius van Tralles as argitekte gekies.

Die keiser het boumateriaal van so ver as Griekeland, Efese, Egipte en Sirië laat kom en meer as 10 000 mense is in diens geneem. Op 27 Desember 537 is die kerk luisterryk ingewy. Die mosaïekwerk binne is egter eers tydens die bewind van keiser Justinianus II (565–578) voltooi.

Aardbewings in Augustus 553 en Desember 557 het groot krake in die hoofkoepel veroorsaak. Die koepel het tydens ’n aardbewing op 7 Mei 558 heeltemal inmekaargesak en groot dele van die kerk verwoes. Die keiser het dadelik gelas dat dit gerestoureer word. Hy het Isidorus die Jongere, die nefie van Isidore van Miletus, aangestel om die werk te doen. Dié keer is ligter materiaal gebruik en die koepel is met 6,25 meter verhoog tot sy huidige 55,6 meter. Die herstelwerk, wat die kerk sy huidige 6de-eeuse voorkoms gegee het, is in 562 voltooi.

Die basilika is daarna nog twee keer beskadig, eers in ’n groot brand in 859 en daarna in ’n aardbewing op 8 Januarie 869. Keiser Basilius I het gelas dat dit herstel word.

Toe die hoofkoepel in die groot aardbewing van 25 Oktober 989 verwoes is, het keiser Basilius II die Armeense argitek Trdat gevra om herstelwerk te doen. Die werk het ses jaar geduur en die kerk is op 13 Mei 994 heropen.

Toe Konstantinopel tydens die Vierde Kruistog verower is, het die Latynse Christene die kerk geplunder en ontheilig. Baie relieke soos ’n klip van Jesus se graftombe, die Jesuskleed en bene van verskeie heiliges is na kerke in die Weste gestuur, waar dit nou in verskeie museums gesien kan word. Tydens die Latynse besetting van Konstantinopel (1204–1261) het die kerk gedien as ’n Rooms-Katolieke katedraal. Die Bisantyne het Konstantinopel in 1261 terugverower. Die kerk was toe in ’n haglike toestand en tydens die aardbewing van Oktober 1344 het verskeie dele daarvan op 19 Mei 1346 ingestort. Daarna was die kerk gesluit tot in 1354, toe die argitekte Astras en Peralta herstelwerk gedoen het.

Net nadat die Turke Konstantinopel in 1453 verower het, is die Aya Sophia in ’n moskee verander. Teen dié tyd was die kerk baie vervalle. Sultan Mehmet II het gelas dat dit dadelik herstel word. Tydens die bewind van sultan Selim II (1566–1577) het die gebou weer tekens van verval begin toon en is dit aansienlik versterk. Nog twee minarette is ook by die eerste twee gevoeg.

Sultan Mahmoed I het in 1739 gelas dat die gebou gerestoureer word en verskeie geboue soos ’n sopkombuis, skool en biblioteek is bygevoeg. So is die moskee in ’n sosiale kompleks verander.

Die beroemdste restourasie is deur sultan Abdülmecid I gelas en tussen 1847 en 1849 deur 800 werkers gedoen onder toesig van die Switsers-Italiaanse argitekbroers Gaspare en Giuseppe Fossati. Pilare is reguit gemaak, versiering binne en buite is verander, die mosaïekwerk skoongemaak en die kandelare vervang. Groot ronde skywe is aangebring met die name van Allah, die profeet Mohammed en ander. In 1850 het die argitek nog geboue bygevoeg en die minarette is verander sodat hulle ewe hoog is. 
Toe die restourasiewerk klaar was, is die moskee op 13 Julie 1849 luisterryk heropen.

In 1935 het die stigter van die Republiek van Turkye en destydse president, Mustafa Kemal Atatürk, die gebou in ’n museum laat verander. Die matte is verwyder en die marmerversierings op die vloer kon vir die eerste keer in eeue weer gesien word. Die sement waarmee Christelike mosaïekwerk toegepleister is, is ook versigtig deur kundiges verwyder .

Talle mosaïekwerke is in die 1930's deur kenners ontbloot. Vanweë die gebou se lang geskiedenis as kerk en moskee, het die restoureerders ’n moeilike taak gehad. Die Christelike ikone word geleidelik ontbloot, maar om dit te kan doen, word belangrike Islamitiese kunswerke vernietig. ’n Fyn balans tussen Christelike en Islamitiese kulture moet dus gehandhaaf word. Daar is groot omstredenheid oor die kwessie of die Islamitiese kalligrafie teen die koepel verwyder moet word om die mosaïekwerk van Christus daaronder te ontbloot (indien die mosaïek nog bestaan).

Atatürk het gelas dat die gebou ’n museum word en enige vorm van aanbidding is steeds onwettig. In 2007 het die Amerikaanse sakeman en politikus Chris Spirou egter die beweging "Free Hagia Sophia Council" begin om die gebou weer as moskee erken te kry.

Op 1 Julie 2016 is Moslemgebede vir die eerste keer in 85 jaar in die Aya Sophia gehou.

Op 13 Mei 2017 het ’n groot groep mense, wat deur die Anatoliese Jeugvereniging (AGD) georganiseer is, voor die Aya Sophia vergader, die oggendgebed gebid en ’n beroep gedoen dat die museum weer ’n moskee word. Op 21 Junie 2017 het die Presidensie van Godsdienstige Sake (Diyanet) ’n spesiale program georganiseer wat voordrag uit die Koran en gebede in die Aya Sofia ingesluit het ter herdenking van die Laylat al-Qadr. Die program is op die staatstelevisie uitgesaai.

Op 31 Maart 2018 het die Turkse president, Recep Tayyip Erdoğan, die eerste vers van die Koran in die Aya Sophia voorgedra en ’n gebed opgedra aan die "siele van almal wat hierdie werk aan ons nagelaat het, veral Istanboel se veroweraar". Daarmee het hy die politieke beweging om die Aya Sophia weer ’n moskee te maak, versterk; dit sal Atatürk se maatreël om dit ’n sekulêre museum te maak, omkeer.

In Maart 2019 het Erdoğan gesê hy sal die museum se status in dié van ’n moskee verander en dat dit ’n "baie groot fout" was om dit in ’n museum te omskep. Omdat dit ’n Unesco-wêrelderfenisgebied is, sal Unesco se Wêrelderfeniskomitee dié verandering moet goedkeur.





</doc>
<doc id="45877" url="https://af.wikipedia.org/wiki?curid=45877" title="Lublin">
Lublin

Lublin is die administratiewe hoofstad van die gelyknamige woiwodskap in die ooste van Pole en ook die grootste Poolse stad oos van die Wisła-rivier. Met 'n bevolking van meer as 350 000 is Lublin tans die negende grootste stad in die land. Dit is sowat 150 kilometer suidoos van Warskou en sowat 180 kilometer noordwes van die Oekraïense stad L'viv (Lemberg) geleë. Vier universiteite is in Lublin gesetel.


</doc>
<doc id="45878" url="https://af.wikipedia.org/wiki?curid=45878" title="Malanje">
Malanje

Malanje of Malange is die hoofstad van die gelyknamige Malanje-provinsie, in Angola. Die stad het 'n bevolking van 161 059 in 2010 gehad.


</doc>
<doc id="45880" url="https://af.wikipedia.org/wiki?curid=45880" title="Laerskool Simon van der Stel">
Laerskool Simon van der Stel

Die Laerskool Simon van der Stel in Wynberg is die enigste oorblywende Afrikaansmediumskool in die suidelike voorstede van Kaapstad (naas Laerskool Paul Greyling in Vishoek).

Die toekomstige eerste skoolhoof, mnr. J.D. Fick, en 10 ouers het die skool in Augustus 1928 gestig. Hulle besluit die eerste leerders sou van Januarie 1930 in die beplande Afrikaansmedium-skool in Wynberg opgeneem word. As eerste huisvesting vir die skool, is die Masonic-saal in Pierweg en die saal van die NG gemeente Wynberg, wat in 1930 reeds 101 jaar oud was, gehuur. 

Twee onderwyseresse het mnr. Fick bygestaan toe die skool in Januarie 1930 met 90 leerders begin. Dit was vier jaar voor Laerskool Nassau in Observatory en ses jaar voor Laerskool Groote Schuur in Rondebosch. Omdat goewerneur Simon van der Stel se plaas Constantia naby aan Wynberg geleë is, stel die eerste komiteevergadering op die gepaste naam, Simon van der Stel, voor. Die naam is goedgekeur en op 4 Junie 1930 bevestig. Vandag nog herdenk die skool jaarliks Van der Stel se geboortedag op 14 Oktober met 'n muntlegging ten bate van "Die Burger" se Kersfonds.

Die eerste skoolkomitee moes 'n geskikte perseel vir die skoolgebou kry. Hulle stel die onderwysdepartement in kennis dat Waterloo Green, wat aan die verdedigingsmag behoort het, moontlik in die mark sou kom. Die departement koop die grond aan die einde van 1931 vir R2 500. 'n Groot sinkhuis, "Waterloo Hut", wat destyds die woonhuis van kol. Wakefield was en reeds tydens die Anglo-Boereoorlog opgerig is, is so verander dat sewe klasse aan die begin van 1932 daar kon intrek.

Na vele onderhandelinge is in 1933 besluit om 'n nuwe skoolgebou op te rig teen £700. Dit het bestaan uit ses klaskamers, 'n houtwerkkamer, pakkamer, kantoor en afsonderlike kleedkamers vir seuns en meisies. Die seuns en meisies het afsonderlike ingange gekry en dit is in reliëf aangeteken - "Jongetjies" en "Meisies". 

In 1948 is op die leuse – "Waarheid Wen" – besluit en die wapen ontwerp. Ná 'n strategiese beplanningsessie omstreeks 2005 om sy voortbestaan as Afrikaansmedium-skool te verseker, het die skool ook op die slagspreuk "Waar elke kind belangrik is" besluit.

In 2010 het die skool sy tagtigjarige bestaan met 'n verskeidenheidskonsert (in September) en 'n reünie (in November) gevier.

Die skool het aan die begin van 2014 210 leerders gehad van wie 25 in die twee voorgraadse klasse was. Dié getalle het goed vergelyk met 2010, toe die skool 183 leerders van gr. 1 tot gr. 7 en 19 in die twee voorskoolse grade gehad het. Aan die einde van daardie jaar het die skool meer as 40 gr. 7's afgestaan, die laaste keer dat 'n graad uit twee klasse bestaan het. Die 2010-gr. 7-klas buite rekening gelaat, was daar tot 2012 'n toename van gemiddeld een leerder per graad, sodat die skool aan die begin van 2012 171 leerders van gr. 1 tot gr. 7 gehad het en 198 met die voorskoolse klasse ingereken. Begin 2015 het die totale leerdertal afgeneem tot 197, van wie 169 in die graadklasse was en 28 in die twee voorskoolse klasse. Die graadklasse het dus 16 minder leerders gehad as die jaar vantevore. In 2016 het die skool die jaar begin met 204 leerders, van wie 27 in die voorskoolse klasse was en 'n stewige gr. 1-klas van 28 leerders. Die jaar daarop was die totaal net 178, met 25 in die voorgraadse klasse en 27 in gr. 1, maar begin 2018 altesaam 202 leerder, van wie weer 25 voorgraads.

Onder leiding van mnr. Eugene Käsner, wat sedert 1997 aan die hoof van die personeel van sowat tien staan, het die beheerliggaam en onderwysers se vasbeslotenheid toegeneem om as eentalige Afrikaanse skool voort te bestaan. Met ingang 2011 was Simon van der Stel die enigste voormalige Model C-skool tussen Pinelands in die noorde en Muizenberg in die suide wat 'n Afrikaanse gr. 1-klas het, ná die Afrikaanse leerders in Zwaanswyk Akademie se grondslagfase tot net 16 gedaal het en dié skool in 2010 besluit het om Afrikaans met ingang 2011 in die eerste drie grade af te skaf. Laerskool Groote Schuur het Afrikaanse onderrig reeds in 2009 in alle grade gestaak. Sowat 60 oudleerders van Simon van der Stel haal elke skooldag om 07:00 'n bus Oranjezicht toe waar hulle hul skoolloopbaan aan die Hoërskool Jan van Riebeeck voortsit omdat die laerskool al van omstreeks 2005 nie meer as voederskool vir die Hoërskool Voortrekker, wat parallelmediumonderrig ingevoer het, dien nie.



</doc>
<doc id="45882" url="https://af.wikipedia.org/wiki?curid=45882" title="Lourens Marthinus van der Westhuizen">
Lourens Marthinus van der Westhuizen

Lourens Marthinus van der Westhuizen (1907 tot 1984) was die tweede van die vyf hoofde van die Hoërskool Nassau in Mowbray, Kaapstad.

Van der Westhuizen is op 9 September 1907 in die distrik Loxton, Noord-Kaap, gebore. Op agtjarige ouderdom slaag hy St. 6 (graad 8) aan die Laerskool Loxton en matriek (graad 12) op slegs twaalfjarige ouderdom aan die Hoërskool Carnarvon.
In 1922 behaal hy sy B.Sc.-graad met wiskunde en wetenskap aan die Universiteit Stellenbosch en verdere grade volg met reëlmaat: B.Ed. in 1924 en M.Sc. in 1926 met wiskunde en toegepaste wiskunde (cum laude).

In 1927 aanvaar hy sy eerste onderwysbetrekking aan die Hoërskool Tulbagh en daarna volg hoërskole op Wellington en Marquard. In 1933, op vyf-en-twintig-jarige ouderdom aanvaar hy die hoofskap aan die Hoërskool Jamestown.

In 1941 begin hy met sy doktorale studies aan die Universiteit Stellenbosch en aanvaar terselfdertyd 'n deeltydse betrekking aan die Hoërskool Nassau as wiskunde-onderwyser. 'n Jaar later is sy promotor prof. Gawie Cillié skielik oorlede en gevolglik moes hy sy doktorale studies staak. 

Nog in dieselfde jaar word hy aangestel as hoof van die Hoërskool Rawsonville. Op 1 Julie 1943 word hy hoof van die Hoërskool Vanrhynsdorp en in 1955 word hy hoof van sy laaste skool, die Hoërskool Nassau. Hier beywer hy hom uit die staanspoor vir die oprigting van 'n nuwe skoolgebou asook die voortbestaan van Nassau as 'n onafhanklike skool sonder om met ander skole te amalgameer. Sy droom word in 1962 bewaarheid toe die nuwe skoolgebou in Montrealweg, Mowbray, betrek word en die gelyknamige laerskool die hoërskool se ou gebou in Hoofweg betrek.

In 1964 verlaat hy die onderwys en aanvaar 'n betrekking as direkteur (logistiek), Raad vir Geesteswetenskaplike Navorsing, Pretoria. In 1972 tree hy op die ouderdom van 65 uit en vestig hom in die Strand. 

Van der Westhuizen is op 31 Maart 1942 met Isabel B. de Klerk getroud. Twee kinders is uit die huwelik gebore, Charl Francois op 15 Julie 1943 en Annamarí op 2 Julie 1945.

Hy is op 26 Julie 1984 op bykans 77-jarige leeftyd oorlede en sy eggenote op 14 April 2005 op 94.


</doc>
<doc id="45884" url="https://af.wikipedia.org/wiki?curid=45884" title="Blackie Swart (sanger)">
Blackie Swart (sanger)

Blackie Swart is 'n Afrikaanse liedjieskrywer en sanger. Van sy treffers sluit in "Liewe Lulu", "Laat hy val waar hy wil", "Pers Kombers", "Jy Kielie my" en "Is daar Nog Wyn".





</doc>
<doc id="45886" url="https://af.wikipedia.org/wiki?curid=45886" title="Western Force (Superrugbyspan)">
Western Force (Superrugbyspan)

Die Western Force is ’n Australiese rugbyspan wat as ’n konsessie aan Superrugby deelgeneem het van 2006 – 2017. Die konsessie sluit die hele Wes-Australië in. Hulle tuiswedstryde word op die nib-stadion in Perth gespeel. Die huidige kaptein van die span is Matt Hodgson

Die Western Force was een van die twee nuwe konsessies wat in 2006 tot die uitgebreide Super 14-kompetisie toegetree het; die ander was die Cheetahs. Die span se eerste seisoen het baie swak afgeloop en hulle het heel laaste op die punteleer geëindig. In die volgende drie seisoene het die span egter heelwat beter gevaar.

Die bod vir toetrede tot ’n uitgebreide Super 14-kompetisie het reeds vroeg in 2002 begin toe ’n groep gestig is om die ontwikkeling van ’n nuwe Australiese konsessie dop te hou. Die groep se doelwit was om te verseker dat indien SANZAR sou instem tot ’n vierde Australiese konsessie, Rugby Wes-Australië (RugbyWA) gereed sou wees. RugbyWA is genooi om te bie vir die vierde Australiese span en die unie het ’n projekspan in die lewe geroep wat vier weke gehad het om die bod te formuleer. Die bod is gesteun deur die Wes-Australiese regering wat meer as een miljoen dollar aan RugbyWA geleen het en ook ’n verdere $A25 miljoen gegee het vir die opgradering van die Members Equity-stadion. In Desember 2004 is aangekondig dat RugbyWA die bod gewen het met die Victoria Rugbyunie wat aan die verloorkant was.

Op 10 Februarie het die Western Force hulle Superrugbydebuut teen die gemaak op ’n byna uitverkoopte Subiaco Ovaal in Perth. Hulle het met 25 - 10 verloor. Dit was eers in die agtste ronde van die kompetisie dat die Force hul eerste sege kon behaal. Hulle het, na ses verliese in ’n ry (met ’n loslootjie in die vierde ronde), met slegs een punt (26 - 25) verloor teen die en dit het aan die Force hul eerste ligapunt in Superrugby besorg. Dit is die langste wat dit enige span nog geneem het om ’n ligapunt aan te teken (naamlik agt rondes/sewe wedstryde).
Op 21 April het ’n skare van 32,231 amper die skok van die jaar aanskou toe die Force dit kon regkry om gelykop te speel teen die verdedigende kampioene, die . Twee dae na die wedstryd teen die Crusaders kon die Force daarin slaag om Matt Giteau te kontrakteer vir die 2007-seisoen. Giteau se kontrak was ongeveer $A4,5 miljoen werd en hy het daardeur die hoogs-betaalde speler geword in enige vorm van voetbal in Australië.

Op Saterdag 6 Mei het die Force aangekondig dat hulle die dienste van die vleuel van die , Drew Mitchell ook bekom het. Gedurende die volgende week is die Force egter met $A110,000 beboet nadat ’n "onafhanklike komitee bevind het dat RugbyWA die kontrakteringsprotokol verbreek het deur hul onderhandeling met Al Kanaar." Op 6 Mei het die Force hul eerste Superrugbysege behaal toe hulle die Cheetahs met 16 - 14 geklop het.

Op 14 April 2005 het RugbyWA die konsessie se naam sowel as die logo bekendgestel tydens ’n onthaal by die Burswood Internasionale Oord in Perth. Die keuringsproses het vir maande geduur en die gemeenskap is ook daarby betrek. ‘Western Force’ is gekies as die naam omdat dit die konsessie se ligging (die Wes-Australiese staat) en dié se ‘waardes van krag, energie en gemeenskap’ die beste verteenwoordig. Die logo is ontwerp om ’n swart swaan te wees (dit is die staat se tradisionele kenteken). Die swaan is op ’n blou agtergrond (dit stel die Wes-Australiese kuslyn en lug voor) en die goud stel die strande, minerale rykdom en sonskyn voor. Daar was gissings dat die span moontlik as die ‘Swart Swane’ bekend sou staan.

Tydens ’n funksie in Julie by dieselfde oord, is die Force se trui en borgskapnaamregte bekend gestel. Die spantrui is deur Brendan Cannon gedra en Lachlan MacKay het die alternatiewe klere tentoongestel. Die trui is blou met ’n swart swaan op, en die alternatiewe klere is ’n goue trui met ’n swart swaan (swart en goud is Wes-Australië se sportkleure). Die span se eerste trui is opgeveil en verkoop vir $A30,000 en die eerste alternatiewe trui is ook opgeveil vir dieselfde prys.

Kort nadat RugbyWA die vierde Australiese konsessie geword het, is ’n aanlynregister opgestel waarby lede hul belangstelling kon aanteken. Binne ’n kwessie van weke het meer as 10,000 mense geregistreer. Toe lidmaatskap amptelik in Julie van stapel gestuur is, was daar reeds meer as 13,000 mense geregistreer en ongeveer 400 maatskappye het bekend gemaak dat hulle in gasvryheidspakkette belangstel. Die Force het die grootste ondersteuningsbasis van Australiese Super 14-spanne geniet en toe die voorseisoenwedstryde begin het was daar reeds 16,000 lede.

Die Hoof- uitvoerende beampte van die Australiese Rugbyunie, Gary Flowers, het aan die media gesê dat "mensekrag" ’n sleutelfaktor was in die toekenning van die konsessie aan Wes-Australië eerder as aan Victoria. Voor die aankondiging het 25,500 Wes-Australiërs ’n petisie ter ondersteuning van hulle staat se bod onderteken. Daarmee saam het 5,000 mense, waaronder die premier van die staat, dr. Geoff Gallop, ’n optog bygewoon by die Subiaco-ovaal. Die optog is gereël deur twee rugbymoeders (die "Scrum Mums" Jennifer Hoskins en Irma Cooper) om te wys hoe graag die mense van Wes-Australië die konsessie wou kry. Teen die einde van die eerste seisoen het die Force afgesluit met die hoogste ondersteunersgetalle in terme van bywoning van al die Australiese spanne, ten spyte van hul laaste plek op die punteleer.

Die Force het voorheen al hul tuiswedstryde in die Subiaco Ovaal gespeel. Die stadion het ’n kapasiteit van 43,500 en is, soos die naam dit wil hê, ovaal vir Australiese Voetbal.

In Februarie 2008 het die Regering van Wes-Australië aangekondig dat ’n nuwe veeldoelige sportstadion gebou sal word in Kitchener Park, langs die Subiaco Ovaal. Die stadion was geskeduleer om gebou te word tussen 2011 en 2016. Met ’n kapasiteit van 60,000 sou dit hoofsaaklik aangewend word vir Australiese Voetbalwedstryde, maar dit sou ook die tuisveld van die Western Force wees. Hierdie stadion sal ook ovaal wees en sal ook sitplek hê wat ingetrek kan word wat beteken dat die stadion ook geskik sal wees vir sportsoorte wat op ’n reghoekige veld gespeel word.

Met die Arbeidsregering wat die stadion beloof het in die 2008-verkiesingsoorwinning, is die stadion egter gekanselleer. Daar is toe besluit dat die Force na die Members Equity-stadion (ME-stadion), met sitplek vir 18,000, sal verhuis vir die 2010 Super 14-seisoen. Die rede waarom die span geskuif het, is omdat die speeloppervlak van die ME-stadion reghoekig is sodat rugbyondersteuners nie so ver van die veld af sit soos by ’n ovaalveld nie. Die Force en die sokkerspan Perth Glory wil hê dat die ME-stadion opgegradeer moet word. Die Force is deur die regering geldelike hulp toegestaan om die stadion uit te brei sodat 20,500 sitplekke gereed sou wees vir die 2010 Super 14-seisoen.

Western Force Gold is ’n span wat deur RugbyWA opgerig is vir post-Super 14 rugby. Die span speel in die alternatiewe kleure van die Western Force. Die span het al teen Manu Samoa gespeel waarna hulle op ’n toer van twee weke na Suid-Afrika is waar hulle teen die Goue Leeus en die Blou Bulle gespeel het. Hierna het hulle met Toshiba Brave Lupus en Yamaha Jubilo van Japan se Top League kragte gemeet. Hulle het onlangs die nasionale span van Singapoer met 113 - 7 gewen.

Die volgende tabel som die Western Force se Super 14-uitslae op:

Die volgende tabel som die Western Force se Superrugby-uitslae op:

Die volgende tabel som die Force se Superrugby-uitslae vir die uitgebreide toernooi van agtien spanne op:

Western Force 2017 Superrugbyspan

In November 2007 is die spelers Scott Fava en Richard Brown beboet en beveel om gemeenskapsdiens te doen nadat hulle beskermde inheemse quokkas mishandel het tydens ’n spanbousessie op Rottnest-eiland. Ooggetuies het beweer dat die spelers die diere mishandel het deur hulle te skop en rond te gooi. As gevolg hiervan is Fava beveel om ’n boete van $A11,000 te betaal, ’n week se gemeenskapsdiens te doen en om berading vir alkoholmisbruik te ondergaan. Brown is met $A5,000 beboet en moes ook ’n week se gemeenskapsdiens doen. Die geld was betaalbaar aan die Rottnest-eiland Bewaringstigting.

In Februarie 2008 was Matt Henjak en Haig Sare betrokke by ’n kroeggeveg in Perth. Henjak het Sare se kakebeen gebreek en is afgedank deur die Force weens wangedrag. Sare het tot die span teruggekeer aan die einde van 2008 nadat hy herstel het van sy beserings.

Borgskapbetalings van die brandstoftegnologiemaatskappy "Firepower International" het ’n groot rol gespeel in die verkryging van die dienste van Matt Giteau en ander Wallaby-sterre om vir die Western Force in Perth te speel. Giteau was een van talle sportpersoonlikhede aan wie Firepower geld geskuld het. ’n Nuwe konsortium het aangebied om die geld wat Firepower aan Giteau geskuld het, te dek indien Giteau sy kontrak met die Force sou verleng, maar Giteau het dit van die hand gewys en na Canberra teruggekeer om weer vir die Brumbies te speel.



</doc>
<doc id="45890" url="https://af.wikipedia.org/wiki?curid=45890" title="Hebe Camargo">
Hebe Camargo

Hebe Maria Camargo (* 8 Maart 1929 in Taubaté, São Paulo (Brasilië) is 'n Brasiliaanse aktrise, TV-aanbieder en sangeres.



</doc>
<doc id="45891" url="https://af.wikipedia.org/wiki?curid=45891" title="Laerskool Koeberg">
Laerskool Koeberg

Die Laerskool Koeberg (vroeër Koebergweg Primêre Skool en toe tot 1994 Laerskool Oranje) was een van die eerste laerskole in die Kaapse Skiereiland waarin Afrikaans as onderrigmedium gebruik is. 

Vandag is dit 'n multikulturele skool met leerders uit selfs Angola, die DRK en ander Afrikalande onderrig. Sommige an die skool se 427 leerders (2015) kom uit informele nedersettings soos Dunoon, Marconi Beam en Joe Slovo, townships soos Langa en Nyanga, maar ook voorstede soos Kensington, Maitland, Brooklyn, Ysterplaat en Milnerton. Baie van die leerders is kinders van vlugtelinge uit talle Afrikalande.

In die vroeë jare van die twintigste eeu het baie verarmde Afrikaners na Kaapstad se mindergegoede voorstede, soos Woodstock, Maitland, Soutrivier en Observatory, gestroom op soek na 'n heenkome. Tot 1906 was daar in Maitland slegs die Engelse Coronation Road School vir betalende leerders, maar geen voorsiening is gemaak vir die behoeftes van die kinders uit arm gesinne nie. In Januarie 1907 maak die tweede skool in Maitland as 'n A3 of derdeklas-klas skool in Chapelstraat oop met 56 leerders en ene me. Du Plessis as eerste hoof. Dit was die voorloper van die latere Laerskool Oranje en uiteindelik die Laerskool Koeberg. Al was die skool op behoeftige leerders gemik, was daar reeds uit die staanspoor talle leerders wie se ouers wel die skoolgeld ten volle betaal het. Teen 1913 was daar byvoorbeeld 113 leerders op die rol, van wie net 61 van skoolgeld vrygestel was. 

Teen daardie jaar het die ruimte in die gebou in Chapelstraat heeltemal ontoereikend geraak en rig die skoolkomitee vertoë aan die skoolraad vir 'n nuwe gebou. Reeds in 1914 begin die bouwerk aan die nuwe skool op die huidige perseel op die hoek van Koeberg- en Royalweg. Die skool sou aanvanklik uit net vier klaskamers bestaan en is teen 'n koste van £2 600 opgerig, wat die koste van die omheining ingesluit het. Me. Du Plessis het die skool "Elim" genoem, omdat dit die Bybelse Jode se standplaas was op hulle uittog uit Egipte.

Al was die meeste van die leerders destyds Afrikaans, was die voertaal Engels. In 1917 is die skool se status verhoog en word dit die Koebergweg Primêre Skool. Toe me. Du Plessis met mnr. H.H.L. Smuts trou, word hy die skoolhoof. In 1919 kies die ouers 'n nuwe skoolkomitee waarvan slegs een lid Engelssprekend was, maar nogtans hou die komitee al sy besprekings in Engels. In dieselfde jaar doen die laerskool baanbrekerswerk vir Afrikaans toe dit as vak en onderrigmedium ingevoer word. Die skool bly tot 1926 in opdrag van die superintendent-generaal van onderwys 'n proefskool met alternatief-medium: die een dag alle onderrig in Engels, die volgende dag weer alles in Afrikaans.

Alhoewel Smuts nie lank hoof was nie, het hy sy stempel onmiskenbaar op die skool afgedruk. Op 'n vergadering op 3 Mei 1920 is mnr. T. de V. Malherbe uit twaalf applikante benoem tot nuwe hoof. Die skool kry sy eerste notule van 'n skoolkomiteevergadering in Afrikaans op 1 Mei 1922.

Nadat die skoolkomitee in 1927 'n versoek tot die onderwysdepartement gerig het om Coronationweg-skool tot Engelsmedium- en die Koebergweg-skool tot Afrikaansemediumskool te verklaar, stel die departement 'n kommissie van ondersoek aan.

Die kommissie bevind dat die proefneming met die alternatief-medium 'n mislukking was en die skoolkomitee se versoek word toegestaan. Deur hierdie besluit het die Koebergweg-skool die tweede laerskool met Afrikaans as voertaal in die Skiereiland geword naas die Laerskool Jan van Riebeeck. Die komitees van die onderskeie skole sou tot 'n vergelyk kom oor die minderheidsgroep in elke skool, maar by toelating sou die huistaal van die leerder, soos deur die ouer verstrek, as beslissend beskou word. Daar is voortdurend gekla dat die Coronationweg-skool hom nie by die ooreenkoms hou nie, sodat inspekteur P. D. Rousseau gelas is om ondersoek in te stel. Die bevinding van die inspekteur was dat die klagte van die Koebergweg-skool gegrond was.

Onder leiding van die hoof, mnr. T. de V. Malherbe, is 'n jare lange stryd gevoer om 'n bykomende speelterrein vir die skool te verkry, asook om die bestaande terrein waar nodig te laat op vul. Die oorspronklike terrein was slegs 300 vierkante voet, skaars so groot soos die huidige gebou se oppervlak. Alhoewel daar na 'n moedige stryd daarin geslaag is om 'n voldoende speelterrein te verkry, het die noodsaaklike verbeteringe aan die terrein meer as 'n kwarteeu gesloer tot 1954.

In 1933 is die skoolgebou verder uitgebrei en is die eerste vierkant voltooi. Met hierdie uitbreidings is bevind dat die een vleuel van die gebou 5 duim langer en die een dak 4,5 duim hoër as die ander was. Nuwe bouwerk moes uitgevoer word om hierdie gebreke te herstel. Tans beslaan die skoolgebou drie vierkante met twee lang vleuels, asook 'n ruim saal.

Nadat verskeie voorstelle vir 'n nuwe naam vir die skool aan die hand gedoen is, word daar op 9 November 1935 besluit om by die onderwysdepartement aan te beveel dat die skool bekend sal staan as die Laerskool Oranje. Die departement keur die voorstel op 14 Februarie 1936 goed. Die ander voorstelle was Voortrekker en Tafelberg.

Op 'n vergadering van die skoolkomitee op 20 Oktober 1926 is vir die eerste keer besluit om by die skoolraad aan te dring om tot die stigting van 'n sekondêre skool in Maitland oor te gaan. Bladsye notule en lêers korrespondensie is in die loop van sowat nege jaar aan hierdie saak gewy. Die Oranjeskool was dus in 'n groot mate die vader van die plaaslike hoërskool, vandag die Maitland Secondary School.

Toe die hoërskool sy vyftigste bestaansjaar in 1986 vier, was dit nog 'n Afrikaansmediumskool met mnr. A. Bestbier as hoof. Teen 2010 was daar 20 leerders in die hoogste drie grade wat Afrikaans as huistaal geneem het teenoor 383 wat Engels as huistaal geneem het.

Met die jare het Maitland se demografie in so 'n mate verander dat die Laerskool Oranje nie meer sinvol op sy eie kon voortbestaan nie. Die skool smelt in 1995 met die Maitland Public School saam en neem weer die Koeberg-naam aan.



</doc>
<doc id="45894" url="https://af.wikipedia.org/wiki?curid=45894" title="Tamboesie">
Tamboesie

'n Tamboesie is 'n gewilde gebak in Suid-Afrika wat van die Nederlandse "tompoes" afkomstig is. Dit bestaan uit 'n lagie skilferdeeg met daaroorheen 'n dik laag vanieljebanketbakersroom of gestolde vla. Dit word dan weer met 'n lagie skilferdeeg bedek wat gewoonlik 'n lagie glasuur (gewoonlik pienk) bevat. Met die Nederlandse Koninginnedag en groot sokkertoernooie waaraan die Nederlandse nasionale sokkerspan meedoen word die glasuur meestal oranje gemaak. Tamboesies het normaalweg 'n vierkantige vorm, terwyl tompoese 'n kenmerkende "baksteenvorm" het.


</doc>
<doc id="45895" url="https://af.wikipedia.org/wiki?curid=45895" title="Sunette Bridges">
Sunette Bridges

Sunette Bridges is 'n Suid-Afrikaanse sangeres en die dogter van die legendariese sanger Bles Bridges. Sy is veral bekend vir haar politieke oortuigings.






</doc>
<doc id="45898" url="https://af.wikipedia.org/wiki?curid=45898" title="István Sándorfi">
István Sándorfi

István Sándorfi (in Frankryk meestal "Étienne Sandorfi", * 12 Junie 1948 in Boedapest, Hongarye, † 26 Desember 2007 in Parys, Frankryk) was 'n Hongaarse skilder.

Omdat István Sándorfi se vader vir 'n Amerikaanse maatskappy werksaam was, is hy in 1950 vir vyf jaar tronk toe gestuur. Net enkele dae voor die Hongaarse Opstand in 1956 is hy vrygelaat. Die gesin het Hongarye in dieselfde jaar verlaat en hulle eers in Oostenryk, daarna in Duitsland en uiteindelik in Frankryk gevestig.

Sándorfi het op die ouderdom van agt begin om te teken, en toe hy twaalf was het hy begin om met olieverf te skilder. Hy het 'n diploma by die "École nationale supérieure des Beaux-Arts" in Parys behaal en daarnaas ook aan die "École nationale supérieure des arts décoratifs" gestudeer.

István Sándorfi het twee dogters: Ange (* 1974) en Eve (* 1979).

Die kunstenaar is ná 'n kort siekte op 26 Desember 2007 oorlede en volgens sy eie wil in Boedapest ter ruste gelê.

In die 1970's het Sándorfi begin om self model vir sy skilderye te staan - hy het nie daarvan gehou dat vreemdelinge toegekyk het toe hy aan die skilder was nie. Sy eerste kunsuitstalling is in 'n klein galery in Parys gehou, later - in 1973 - het die eerste groot uitstalling in die "Musée d'Art Moderne de la Ville de Paris" gevolg. Sy werke kon daarna in verskeie museums in die buiteland besigtig word, waaronder Kopenhagen, Rome, München, Brussel, Basel, New York, Los Angeles en San Francisco.

Vir sy skilderye het hy dikwels vreemde voorwerpe of selfs baie vreemde bewegings en situasies gebruik. Die oorheersende kleure in sy werke was in die 1970's en 1980's blou, lila en koue kombinasies van hierdie twee kleure. In die 1980's het hy homself op meer vroulike vorme en stillewens toegespits. Vanaf 1988 het hy hoofsaaklik vroue geskilder.

In 2006 is sy eerste Hongaarse uitstalling in Boedapest gehou, 'n tweede het in 2007 in Debrecen gevolg. Dit was sy eerste besoek aan Hongarye nadat hy sy geboorteland nog as kind verlaat het.




</doc>
<doc id="45899" url="https://af.wikipedia.org/wiki?curid=45899" title="Laerskool Nassau">
Laerskool Nassau

Die Laerskool Nassau was 'n Afrikaansmedium-laerskool in die Kaapstadse voorstad Observatory, wat in 1962 van sy perseel in Rochesterweg na die ou perseel van die Hoërskool Nassau op die hoek van Hoof- en Albertweg, Mowbray, verhuis het. Begin 1979 het die leerders ingeskakel by die Laerskool Groote Schuur in Rondebosch, maar dit was nie 'n amalgamasie van die twee skole soos die geval met die gelyknamige hoërskole die jaar vantevore nie.

Hoewel dit met die geleidelike, voortgesette verengelsing van die suidelike voorstede van Kaapstad vandag moeilik denkbaar is, het die Laerskool Nassau sy ontstaan te danke gehad aan die verafrikaansing van die omgewing in die laat jare twintig en vroeë jare dertig van die vorige eeu. Die grootskaalse verhuising van Afrikaners na voorstede soos Soutrivier, Woodstock, Observatory en Maitland was 'n regstreekse gevolg van die Armblankevraagstuk, toe duisende mense na die stede gestroom het op soek na werk in die ontluikende fabrieke. Uiteindelik het die laerskool sowel as die hoërskool ophou bestaan, juis omdat dieselfde Afrikaners se ekonomiese lot sodanig verbeter het dat hulle na aangenamer woonbuurte in voorstede verder weg van die nywerheidsgebiede kon gaan woon. Binne die Nassau-skole se voedingsgebied was Pinelands egter die uitsondering omdat dié tuindorp hoofsaaklik bewoon is deur beroepslui en nié ambagslui nie. Pinelands se Afrikaanse gemeenskap het in 1956 hulle eie Laerskool Oude Molen gekry, wie se minder as 70 leerders met ingang 1985 by Laerskool Groote Schuur ingeskakel het.

Voor die ontstaan van die Laerskool Nassau het Afrikaanse kinders van die omgewing skoolgegaan in die dubbelmedium Rochester Road Public School. Tenders vir die bou van dié skool se nuwe gebou is in 1913 aangevra. Die onderwysdepartement keur tien klaskamers goed wat 433 leerders sou kon huisves asook ander geriewe soos 'n kantoor en personeelkamer. Bouwerk begin op 1 Junie 1914 en duur 10 maande. In Oktober 1915 berig die onderwysdepartement dat alle werk afgehandel en gebreke herstel is. Die skool betrek die nuwe skoolgebou in Januarie 1916. Op 9 Augustus dien die departement planne in vir die vergroting van die gebou en so bly dit ook tot die latere Laerskool Nassau in 1962 verhuis na Mowbray.

Teen die middel van 1927 het Rochester Road Public School 600 leerders, waarvan 355 Engels en 245 Afrikaans was. Kort daarna begin die Afrikaanse aandeel van die leerdertal skerp toeneem en in September 1928 is daar 655 leerders, waarvan 360 Engels en 295 Afrikaans was. Teen September 1933 het die leerdertal van die hele skool tot 577 gedaal, maar die Afrikaanse leerders tel nou 365 en die Engelse 212. Die Afrikaanse klasse het onhanteerbaar groot geword en daar was nie genoeg ruimte in die gebou om drie klasse (twee Afrikaans en een Engels) per standerd te huisves nie. Boonop was daar net agt Afrikaanse teenoor sewe Engelse onderwysers. Daarom besluit die onderwysdepartement dat die skool van 1934 af Afrikaansmedium sou word. Binne die bestek van nege jaar is daar dus vier Afrikaansmedium-laerskole in die suidelike voorstede gestig: eers Laerskool Koeberg (destyds Laerskool Oranje, Maitland, 1927), toe Laerskool Simon van der Stel (Wynberg, 1930), daarna Laerskool Nassau en laastens Laerskool Groote Schuur (Rondebosch, 1936). (Die Laerskool Tafelberg in Woodstock het toe waarskynlik reeds as Afrikaansmedium-skool bestaan, maar die stigtingsdatum kon nie vasgestel word nie.) Rochester Road se Engelse leerders verskuif met ingang 1934 na die Dryden Street School in Soutrivier, wat vandag nog onder dieselfde naam bestaan.

Met die opening van die skool in Januarie 1934 ontstaan gelyktydig die Hoërskool Nassau (destyds "Sekondêre Skool") toe twee st. 7-klasse in twee klaskamers in die laerskool gehuisves is. St. 6-leerders is tot 1953 as deel van laerskole beskou.

Die hoërskool het die volgende jaar na die Wesley-saal in Observatory en in 1936 na 'n ou woonhuis in Hoofweg, Mowbray, verhuis. In 1938 kry die hoërskool sy eie, permanente tuiste op die hoek van Hoof- en Albertweg, Mowbray. Ná ongeslaagde onderhandelinge tussen die Nassau-skole en die Laerskool Groote Schuur vir 'n gesamentlike hoërskool vir Mowbray-Observatory en Rondebosch, open die Hoërskool Groote Schuur sy deure in Januarie 1959 in Nuweland. Aangesien Hoërskool Nassau toe in die omgewing van Mowbray en Observatory moes bly, rig die onderwysdepartement 'n gebou vir die skool op in Montrealweg, Mowbray. Dit maak dit vir die laerskool moontlik om die hoërskool se ou gebou in Januarie 1962 te betrek.

Die hoof, mnr. Philippus Lourens Steyn Bouwer, was nie baie ingenome met die toestand van die ou hoërskool se terrein nie en skryf op 23 Augustus 1962 aan die Provinsiale Sekretaris in Kaapstad dat sy skool vanaf 1934 tot 1961 in Observatory was en dat hulle amper 300 bome aangeplant het. Hy versoek daarom bome van die departement ná hy reeds vertoë tot die stadsraad, skoolraad en departement van openbare werke gerig het. Op 24 September 1962 laat die provinsiale administrasie weet dat ook hulle nie bome kan voorsien nie.


Die laerskool het nog 'n jaar lank ná die hoërskool se amalgamering met Hoërskool Groote Schuur bly voortbestaan, want begin 1979 het die leerlinge by die Laerskool Groote Schuur ingeskakel. Sy gebou huisves deesdae die Thandokhulu High School.



</doc>
<doc id="45900" url="https://af.wikipedia.org/wiki?curid=45900" title="Laerskool Tafelberg">
Laerskool Tafelberg

Die Laerskool Tafelberg was 'n Afrikaansmedium-laerskool in die Kaapstadse voorstad Woodstock en een van die eerste skole in die Skiereiland wat onderrig in Afrikaans aangebied het. 

Min is oor die skool se ontstaan of uiteindelike sluiting bekend. Die skool is wel voor 1936 gestig, want in daardie jaar meld 'n verslag van die Kaaplandse onderwysdepartement dat die skool 250 leerders het wat onderrig gekry het by twee onderwysers en vyf onderwyseresse. Naas die Laerskool Groote Schuur, wat in Januarie daardie jaar gestig is en teen die einde van die jaar reeds 94 leerders en drie onderwysers gehad het, was daar in die skoolraaddistrik nr. 2 van Kaapstad ook nog die Afrikaanse Laerskool Nassau op die grens van Observatory en Soutrivier, wat toe reeds 509 leerders gehad het. Dit was 'n voortsetting van die Rochester Road Public School, wat van 1916 dubbelmedium was, maar in Januarie 1934 slegs Afrikaans geword het. 

Soos die geval met die Nassau-skole, het Laerskool Tafelberg voorsien in die behoeftes van meesal verarmde Afrikaners wat na Kaapstad gekom het in die hoop om werk in die ontluikende fabrieke van die voorstede naasaan die middestad te kry. Mettertyd het die inwoners se ekonomiese posisie egter verbeter en meer en meer het uit Observatory, Woodstock en Maitland na veral die noordelike stadsgebiede verhuis. So het die behoefte aan Afrikaansmedium-skole in die gebied algaande gekwyn tot al die skole uiteindelik gesluit het en Maitland se Laerskool Oranje in 1995 met die Engelsmedium Maitland Public School as die dubbelmedium Laerskool Koeberg saamgesmelt het. 

Jare na sy sluiting was Laerskool Tafelberg in die nuus toe die destydse regering in Oktober 1991 besluit het om 12 ongebruikte blanke skole aan die Huis van Verteenwoordigers (vir gebruik as kleurlingskole) en die departement van onderwys en opleiding (vir gebruik deur swart leerders of as tegniese kolleges) oor te dra. In Augustus 1992 het 'n afvaardiging van ouers, onderwysers en leerders uit Khayelitsha met die Kaaplandse onderwysdepartement en die departement van onderwys en opleiding ontmoet ná talle skole, waaronder die Laerskool Tafelberg, beset is deur leerders van die township wat in skofte moes skoolgaan omdat hulle skole oorvol was. Tafelberg is beset deur duisend leerders van die Thandokulu High School, wat vandag gehuisves word in die gebou wat van 1962 dié van die Laerskool Nassau was. 



</doc>
<doc id="45905" url="https://af.wikipedia.org/wiki?curid=45905" title="Brumbies (Superrugbyspan)">
Brumbies (Superrugbyspan)

Die Brumbies (voorheen bekend as die ACT Brumbies en nou as die Universiteit van Canberra Brumbies weens borgskapredes) is 'n Australiese rugbyspan wat as ’n konsessie aan Superrugby deelneem sedert 1996. Die konsessie sluit die Australiese Hoofstadgebied (AHG) en die suidelike Nieu-Suid-Wallis (NSW) in. Die konsessie se spelers kom van die AHG en Suidelike NSW Rugbyunie. Hul tuiswedstryde word gespeel op Canberrastadion in Canberra.

Die span se naam kom van die wilde perde (brumby) in die Canberra-omgewing voorkom. Die Brumbies is in 1996 gestig om ’n derde span vir die toe nuutgestigte Super 12-kompetisie te wees. Daar is voorspel dat die Brumbies, wat bestaan het uit sogenaamde ‘uitgeworpenes’ – spelers wat nie deur die ander konsessies gekontrakteer is nie – swak sou presteer. Hulle het egter sedertdien die beste van die Australiese spanne gevaar.

Rugby het ’n lang geskiedenis in die AHG. Die Britse Eilande het hul toer van 1899 deur Australië afgeskop met ’n wedstryd in Goulburn. Die AHG Rugbyunie is egter eers in 1938 gestig. Vier klubs het deel uitgemaak van die eerste plaaslike kompetisie; Ooste, RMC, Noorde en Universiteit. ’n Verteenwoordigende span van die AHG het ook in daardie jaar teen die All Blacks gespeel en met 56 - 5 verloor.

Die eerste internasionale oorwinning vir ’n verteenwoordigende AHG-span was toe hulle die span van Tonga met 17 - 6 gewen het. In 1978 het ’n AHG-span Wallis (die Vyfnasieskampioene) gewen.

Die AHG het Nieu-Suid-Wallis in 1994 met 44 - 28 op die Concord Ovaal in Sydney gewen wat die weg gebaan het vir die AHG om ’n konsessie te word om ingesluit te word by die nuwe professionele internasionale Super 12-kompetisie saam met die spanne van Queensland en Nieu-Suid-Wallis.

In die eerste Super 12-seisoen, onder Rod Macqueen, het die Brumbies vyfde geëindig op die punteleër en die uitspeelrondes net-net gemis. Die volgende seisoen was nog meer suksesvol deurdat die Brumbies gevorder het tot in die eindronde, maar hulle het verloor teen die Auckland Blues.

Eddie Jones het in 1998 oorgeneem as afrigter maar die Brumbies het in daardie seisoen teruggeval na tiende op die punteleer. Die seisoen van 1999 was egter weer baie beter en die Brumbies het vir die tweede keer vyfde geëindig en weer die uitspeelrondes net-net gemis. In 2000 het die Brumbies weer tot in die eindronde in Canberra gevorder, aangesien hulle eerste op die punteleer was. Hulle is egter deur die Crusaders met 20 - 19 verslaan.
In 2001 het hulle die vorige seisoen se goeie vertoning herhaal deur vir die derde keer tot die eindronde deur te dring, hierdie keer teen die Sharks van Durban. Die Brumbies het die wedstryd gewen en het gevolglik die eerste span buite Nieu-Seeland geword om die Super 12-titel te wen (hulle was ook die enigste span in die Super 12-era; die Bulls van Pretoria het dit in 2007 gewen). In daardie jaar het die Britse- en Ierse Leeus na Australië getoer en ’n wedstryd teen die Brumbies gespeel. Die toerspan kon slegs met 30 - 28 wen teen die Brumbies se tweede span wen.

David Nucifora het in 2002 die leisels oorgeneem by Eddie Jones. Onder Nucifora het die Brumbies hulle derde agtereenvolgende Super 12-eindstryd gehaal, weer teen die Crusaders. Die Crusaders het hierdie wedstryd ook gewen (met 31 - 13). Die volgende seisoen het die Brumbies in die halfeindronde vasgeval teen die Blues. Hulle het egter later daardie jaar teen Fidji en Tonga gewen.

In 2004 het die Brumbies bo-aan die punteleer geëindig. Die tweede span het ses punte minder gehad as die Brumbies. Die Brumbies het in die eindronde weer teen die Crusaders te staan gekom. Hierdie keer het die Brumbies egter gewen met 47 - 38 voor die grootste skare nog op Canberrastadion. Na afloop van die seisoen is die AHG Rugbyunie herdoop na die AHG en Suidelike NSW Rugbyunie en die naam van die span is verander na "Brumbies Rugby".

Laurie Fisher het as afrigter oorgeneem vir die 2005-seisoen. Na ’n reeks oorwinnings vroeg in die seisoen het beserings hul tol begin eis en die Brumbies het uiteindelik vyfde geëindig. Die Super-12 is aan die einde van die seisoen uitgebrei na veertien spanne met een nuwe span van Australië (die Western Force) en een van Suid-Afrika (die Cheetahs).

In 2006 het die Brumbies sesde geëindig en die uitspeelrondes met slegs een ligapunt gemis nadat hulle vir die hele seisoen in die boonste vier was. Later daardie jaar het die Brumbies in die eerste seisoen van die Australiese Provinsiale Kampioenskap (APC) gespeel. In hul eerste wedstryd het hulle die Waratahs met 14 - 13 gewen op Vikingpark. Hierdie sege het ’n einde gebring aan ’n reeks verloorwedstryde teen hul tradisionele vyand. Daarna het hulle die Western Force ook op Vikingpark met 25 - 10 gewen. Ten spyte van ’n verloor teen die Reds in Brisbane het die Brumbies deurgedring na die eindronde teen die Reds in Canberra. Hulle het die eerste seisoen van die APC met 42 - 17 gewen.

Andy Friend het hom by die Brumbies aangesluit in 2008 om Laurie Fisher te vervang as afrigter.

Die Brumbies se tradisionele kleure is vlootblou, wit en goud. Die primêre trui is vlootblou met goue fraaiings met ’n vlootblou broek en kouse. Die alternatiewe trui is wit met vlootblou langs die kant en goue afwerkings en word gewoonlik gedra wanneer hulle nie in Canberra speel nie. Die Brumbies het ook ’n tradisionele trui wat gebruik word vir die wedstryde teen die ander Australiese Super 12-spanne (die Waratahs en die Reds), wat die Brumbies se oorspronklike primêre trui weerspieël wat tussen 1996 en 2005 gebruik is. Hierdie trui het ’n vlootblou ‘saal’ oor die skouers en wit onder die bors met goue afwerking. Die hoofborg van die truie is die sagtewaremaatskappy CA met DHL wat op die moue pronk. Die klere word gemaak deur KooGa.

Die span is genoem na die wilde perde wat in die Canberra-omgewing voorkom. Die gelukbringer vir die Brumbies is "Brumby Jack". Die Brumbies was aanvanklik bekend as die "ACT Brumbies" toe hulle tot die Super 12 toegetree het. Kort na die 2004-seisoen het twee streeksliggame in Nieu-Suid-Wallis - "Verre-Suidkus Rugbyunie" en "Suidelike Binneland Rugbyunie" - aangesluit by die AHG Rugbyunie, waarna dit hernoem is na die AHG en Suidelike NSW Rugbyunie. Die span het ’n nuwe naam en logo vir die 2005-seisoen aanvaar. Die "ACT" het weggeval en die span het net bekend gestaan as "Die Brumbies". Die naamsverandering het aangedui dat die span nou ’n groter area as net die Australiese Hoofstadgebied verteenwoordig - die "Brumbies-gebied" het nou beteken dat heelwat ander gebiede in suidelike Nieu-Suid-Wallis, waaronder Riverina, Shoalhaven en die Suidelike Hooglande asook die Sunraysiagebied waarby dele van Victoria hoort, ingesluit is.

Die Brumbies speel al hul tuiswedstryde op die Canberrastadion wat reg langs die Australiese Instituut van Sport in Canberra geleë is. Hulle deel die stadion met die Canberra Raiders rugby-ligaspan. Die Canberra Vikings, die Brumbies se venoot in die kortstondige Australiese Rugbykampioenskap, het een van hul rondomtaliewedstryde hier gespeel. In 2003 is wedstryde van die Rugbywêreldbeker hier gespeel. Die kapasiteit van die stadion is 25 011 sitplekke. Die grootste skare wat daar tot nog toe was, 28 753, was vir die Super 12-eindstryd in 2004. Die Brumbies het egter nie die Canberrastadion gebruik vir hul naseisoen APC-wedstryde nie en het eerder van die kleiner Vikingpark in Canberra gebruik gemaak.

Die Brumbies het ’n tradisionele tweestryd met die Waratahs. Die oorspronklike Brumbiespan is saamgestel uit uitgeworpenes van die Waratahs - maar dit is ironies dat die Brumbies meer sukses as ander Australiese spanne in die Super 12/14 behaal het. Wedstryde tussen die Brumbies en die Waratahs is gewoonlik kliphard en die tuisspan het nog net op twee geleenthede verloor. ’n Ander tweestryd van die Brumbies is teen die Crusaders. Die twee spanne het reeds in drie eindstryde kragte gemeet met die Crusaders wat twee gewen het en die Brumbies een. Net soos die Waratah-tweestryd gebeur dit selde dat die tuisspan verloor. Die Brumbies is ook een van die enigste spanne in die kompetisie met ’n mededingende wen/verloorrekord teen die Crusaders.

Die volgende tabel som die Brumbies se Super 12-uitslae op:

Die volgende tabel som die Brumbies se Super 14-uitslae op:

Die volgende tabel som die Brumbies se Superrugby-uitslae op:

Die volgende tabel som die Brumbies se Superrugby-uitslae vir die uitgebreide toernooi van agtien spanne op:

Brumbies 2017 Superrugbyspan
"Sedert Super 12"




</doc>
<doc id="45906" url="https://af.wikipedia.org/wiki?curid=45906" title="MIV/vigs in Suid-Afrika">
MIV/vigs in Suid-Afrika

MIV/vigs in Suid-Afrika is ’n onrusbarende gesondheidskwessie, omrede daar aangevoer word dat meer mense met vigs in Suid-Afrika besmet is as enige ander land ter wêreld.

Die gemiddelde leeftyd wat oor is vanaf die MIV-infeksie tot die dood intree is 10,5 jaar vir mans en 11,5 jaar vir vroue.

Die 2007 UNAIDS-verslag bereken dat 5 700 000 Suid-Afrikaners met MIV/vigs besmet is, altans net onder 12% uit ’n bevolking van 48 miljoen mense.By volwassenes is die koers 18,10%.
Die getal geïnfekteerde lyers is in omvang groter as enige ander land ter wêreld. Die ander vyf lande wat bo-aan die ranglys is met die hoogste MIV/vigs voorkoms, is almal buurlande van Suid-Afrika.

In 2007 het slegs 28% van Suid-Afrikaners wat aan MIV/vigs ly teenretrovirale behandeling ondergaan. In 2004, 2005 en 2006 was die syfer onderskeidelik 4%, 15% en 21%.Teen 2009 het bykans 1 miljoen of sowat 2% van alle Suid-Afrikaanse volwassenes teenretrovirale behandeling ontvang, waarvan 38% kinders was.

In 2010 het ongeveer 280 000 Suid-Afrikaners (2010-projektering) aan vigs gesterf. Tussen 42% en 47% van alle sterftes onder Suid-Afrikaners is vigssterftes.

Hoewel die besmettingskoers onder volwassenes in Suid-Afrika steeds hoog bly, toon daar ’n afwaartse neiging onder tienderjariges. Die MIV/vigs-voorkomssyfers onder die 15 tot 19-jarige ouderdomsgroep is in 2005, 2006 en 2007 as onderskeidelik 16%, 14% en 13% opgeteken.

Volgens die Suid-Afrikaanse Geesteswetenskappe Navorsingsraad is daar na raming 10,9% van Suid-Afrikaners wat aan MIV/vigs ly.

MIV/vigs word die meeste onder vroue van alle ouderdomsgroepe onder die ouderdom van 40 bevind. ’n Benaderende skatting weerspieël dat 4 uit elke 5 mense wat tussen die ouderdom van 20 tot 24 met die MIV/vigs-virus besmet is, vroue is, terwyl slegs een-derde van mans tussen die ouderdom van 25 tot 29 MIV/vigs onder lede het.
Hoewel die voorkoms van vigs oor die algemeen meer onder vroue voorkom, maak vroue slegs 1 uit elke 6 van die vigslyers uit wat meer as een seksmaat het.

’n Rapsie meer as 50% van Suid-Afrikaners wat seksueel aktief is het al ten minste eenkeer ’n MIV/vigs-toets ondergaan. Hierdie statistiek is onder sowel mans as vroue naastenby eweredig versprei.

In 2008 was die lewensverwagting by geboorte 41 jaar vir mans en 46,5 jaar vir vroue.

Die voorkoms van MIV onder swanger vroue is die hoogste in die volkryke KwaZulu-Natal (37%) en die laagste in die Wes-Kaap (13%), Noord-Kaap (16%) en Limpopo-provinsie (18%). In die ander vyf provinsies (die Oos-Kaap, Vrystaat, Gauteng, Mpumalanga en Noordwes) is ten minste 26% van swanger vroue wat klinieke vir aanstaande moeders in 2006 besoek het MIV-positief getoets.

Die jongste MIV-data wat by klinieke vir aanstaande moeders verkry is, doen aan die hand dat MIV-besmettingsvlakke aan die afneem is, deurdat die voorkoms van MIV in swanger vroue 30% in 2005 getoon het, 29% in 2006 en 28% in 2007. Die daling in die persentasie MIV-besmette jong swanger vroue tussen die ouderdom van 15 en 24 dui op ’n moontlike afname in die getal jaarlikse nuwe infeksies.

Tussen 2005 en 2008 het die getal ouer tieners met MIV/vigs met amper die helfte verminder. Tussen 2002 en 2008 het die voorkoms onder Suid-Afrikaners bo 20-jarige ouderdom toegeneem, terwyl die syfer vir diegene onder 20 jaar oor dieselfde tydperk ietwat gedaal het.

Kondome word die meeste onder die jeug en die minste onder die ouer garde gebruik. Meer as 80% van mans en 70% van vroue onder 25 jaar gebruik kondome, terwyl meer as die helfte van die mans en vroue van tussen 25 en 49 beweer dat hulle kondome gebruik.

Meer as 90% van jong volwassenes en meer as 80% van ouer volwassenes is ten volle van die waarheid rakende MIV/vigs toegelig. Landsburgers bo 50-jarige ouderdom dra die minste kennis van MIV/vigs – minder as twee-derdes van hulle ken die waarheid rondom hierdie siekte.


In 2008 was meer as die helfte (55%) van alle Suid-Afrikaners wat met MIV besmet is in KwaZulu-Natal en Gauteng woonagtig.

Tussen 2005 en 2008 het die getal mense wat met MIV/vigs besmet is regoor Suid-Afrika gestyg, behalwe in KwaZulu-Natal en Gauteng. KwaZulu-Natal het egter nog steeds die hoogste besmettingskoers in die land – 15,5%. In die provinsie met die laagste besmettingskoers, die Wes-Kaap, het die aantal mense wat met vigs besmet is tussen 2005 en 2008 verdubbel.

Die gebruik van kondome het in al die provinsies tussen 2002 en 2008 tweevoudig vermeerder. Die twee provinsies waar die kondome die minste in 2002 gebruik is, was weereens die provinsies wat ook die minste kondome in 2008 gebruik het, naamlik die Noord-Kaap en Wes-Kaap.

Die voorkoms van MIV/vigs onder Suid-Afrikaners wat seksueel aktief verkeer, lui volgens provinsie as volg:


Volgens Patrick MacGoey van Suid-Afrika se Chris Hani Baragwanath-hospitaal, die grootste hospitaal ter wêreld, is “moontlik 50 tot 80 persent van ons pasiënte met MIV besmet”.

Hoofartikel: Invloed van vigs op die ekonomie

’n Vergelyking wat in 2003 deur die resultate van vier voorspellingsmetodes gemaak is, het die verskil tussen ’n MIV/vigs-scenario teenoor ’n nie-MIV/vigs-scenario vir die jaarlikse groeikoerse tussen 2002 en 2015 voorspel.
Luidens die navorsing sou die werklike groei in die Bruto Binnelandse Produk met 0,6 persentasiepunte laer wees sou MIV/vigs nie bestaan het nie, maar die BBP-groeikoers per hoof sou 0,9 persentasiepunte hoër wees. Die toename in die bevolking sou met 1,5 persentasiepunte gedaal het en die groei in die arbeidsmag sou 1,2 persentasiepunte laer wees, maar die werkloosheidskoers sou wel ook 0,9 persentasiepunte laer gewees het.

Die Suid-Afrikaanse tak van Daimler-Chrysler het uit hul 2002-begroting bereken dat die MIV/vigs-verwante uitgawes gelykstaande is aan 4% van die totale som salarisse wat in Suid-Afrika uitbetaal is.
In 2000 het Suid-Afrika se tweede grootste maatskappy, Sasol, te kenne gegee dat 15% van hul plaaslike arbeiders MIV-positief is, waarvan 11% aan vigs ly.
Volgens die hoofuitvoerende beampte van Suid-Afrika se grootste maatskappy, SAB Miller, sluit die algehele onkostes van MIV/vigs die toename van afwesighede, ingekorte produktiwiteit, en die verhoogde omset- en mediese kostes in.

Die vier hoof MIV/vigs-bewusmakingsveldtogte in Suid-Afrika is Khomanani (wat deur die staat befonds word), LoveLife (hoofsaaklik privaat befonds), Soul City (’n televisiedrama-reeks vir volwassenes) en Soul Buddys (’n televisiereeks vir tieners). Soul City en Soul Buddys is die suksesvolste bewusmakingsveldtogte wat van stapel gestuur is, hoewel albei veldtogte ’n effense afname in doeltreffendheid tussen 2005 en 2008 getoon het.
Van al bogenoemde veldtogte is Khomanani die minste suksesvol, hoewel die doeltreffendheid daarvan met meer as 50% tussen 2005 en 2008 verbeter het.

In Suid-Afrika word ’n weeskind omskryf as ’n kind wie een of beide van sy biologiese ouers aan die dood afgestaan het. In 2005 was daar 3,5 miljoen soortgelyke weeskinders in Suid-Afrika, waarvan 500 000 beide hul biologiese ouers oorleef het. In 2007 was daar na berekening 1 400 000 weeskinders in Suid-Afrika wat weesgelaat is as ’n direkte nagevolge van MIV/vigs.

Data van 2007 dui op 150 000 kinders wat in 79 000 huise bly met kinders aan die hoof daarvan. ’n Huishouding wat deur ’n kind bestuur word, word in Suid-Afrika omskryf as ’n huishouding waar ’n persoon jonger as 17 jaar vir ’n tydperk van ten minste 4 nagte per week teenwoordig is.
Daar is in 2008 bevind dat daar te min bewyse is om MIV/vigs aan sulke huishoudings se bestaan te koppel.
Huishoudings met kinders aan die hoof, beslaan 0,7 % van alle kinders en 0,5 % van alle huishoudings in 2007, waarvan die syfers min of meer dieselfde as in 2002 gebly het.


In 2007 is daar tot die gevolgtrekking gekom dat een-derde van MIV-lyers TB (tuberkulose) in hul leeftyd sal opdoen. Hoewel nie alle pasiënte met TB vir MIV getoets is nie, is 40% van TB-lyers in 2006 vir MIV getoets.
Vanaf 2002 het die regering dit sy beleid gemaak om alle nuwe voorvalle van TB vir MIV-besmetting te toets.

Ewenwel seksueel oordraagbare infeksies deel van die staat se MIV/vigs-programme uitmaak, soos dit in die meeste lande voorkom, gaan die voorkoming van MIV/vigs in Suid-Afrika met die voorkoming van tering hand aan hand. Die meeste lyers wat aan MIV-verwante oorsake omkom, sterf aan TB en soortgelyke siektes.
Trouens, die Departement van Gesondheid se voorkomingsprogram staan juis as die “Nasionale MIV en Vigs en TB-program” bekend. Ooreenkomstig die Verenigde Nasies se voorskrifte, het Suid-Afrika ook ’n “MIV en Vigs en SOI-Strategiese Plan” uiteengesit.

Vigs is in 1983 vir die eerste keer in Suid-Afrika by twee pasiënte gediagnoseer. Die eerste opgetekende sterfte aan vigs het in 1983 plaasvind. Teen 1986 was daar 46 opgetekende vigsgevalle. Teen 2000 is daar beweer dat, voor 1990, slegs 5% van die werklike besmetting en 1% van sterftes aan vigs aangemeld is. Teen 1990 was minder as 1% van Suid-Afrikaners met vigs besmet. Teen 1996 het die syfer rondom 3% gestaan en teen 1999 is 10% bereik. Vigs het teen 1995 as ’n pandemie begin uitkring.

In 1985 het die Suid-Afrikaanse regering die land se eerste vigs-adviesraad op die been gebring.

Die eerste nasionale voorgeboortelike opnames vir MIV-toetse het in 1990 bevind dat 0,8% van swanger vroue MIV-positief is. Daar is geskat dat tussen 74 000 en 120 000 Suid-Afrikaners met MIV saamleef. Voorgeboortelike opnames is voorts jaarliks uitgereik.

Die MIV-voorkomskoers onder swanger vroue het in 1993 4,3% bereik. In hierdie jaar het die Nasionale Departement van Gesondheid aangekondig dat die aantal opgetekende MIV-besmettings oor die afgelope twee jaar met 60% gestyg het, en dat daar verwag is dat die syfer in 1993 sou verdubbel.

In Augustus 1995 het die Departement van Gesondheid ’n R14,27 miljoen-kontrak aangegaan om ’n opvolg van die musiekblyspel, Sarafina, wat sou handel oor vigs wat jong mense raak, op die planke te bring. Hierdie projek het onder omstredenheid gebuk gegaan en is in 1996 laat vaar.

Vanaf 6 tot 10 Maart 1995 is die 7de Internasionale Konferensie vir MIV/vigs-lyers in Kaapstad aangebied, en is deur Adjunkpresident Thabo Mbeki geopen.

Daar is in Januarie 1996 besluit dat Suid-Afrika se nasionale sokkerspan, Bafana-Bafana, die vigs-bewusmakingsveldtog sou steun deur rooi lintjies by al hulle openbare verskynings tydens die Afrika Nasiebeker-toernooi te dra.

Op 5 Junie 1996 het die Suid-Afrikaanse Minister van Gesondheid, Nkosazana Zuma, die 11de Internasionale Konferensie oor Vigs te Vancouver toegespreek:

Die Suid-Afrikaanse regering se Departement van Gesondheid het in Februarie 1997 hul ondersteuning aan die omstrede vigsmiddel, Virodene, verdedig:
Die parlement het voorheen ’n ondersoek rondom die prosedures van die kliniese proefnemings van die middel ingestel.

In 2000 het die Departement van Gesondheid ’n 5-jaarplan uiteengesit om MIV, vigs en seksueel oordraagbare infeksies te beveg. Die Nasionale Vigsraad (SANAC) is in die lewe geroep om oor hierdie ontplooiing toesig te hou.

Volgens die Nasionale MIV en Sifilis Voorgeboortelike Sero-voorkoms Opname van 2005 en 2007, het die jaarlikse persentasie swanger vroue met MIV soos volg getoon:

Volgens die 2006-opname deur die Suid-Afrikaanse Departement van Gesondheid, is 13,3% uit 9 950 Afrikane wat ondervra is met MIV besmet. Uit 1173 Blankes is 0,6% met MIV besmet.
Hierdie syfers is in 2008 deur ’n 2008-opname van die Geesteswetenskappe Navorsingsraad bevestig, waar bevind is dat ’n besmettingskoers onder Afrikane 13,6 % beslaan, 1,7% onder Bruinmense, 0,3% onder Indiërs en 0,3% onder Blankes.

In 2007 is daar beraam dat tussen 4,9 en 6,6 miljoen uit 48 miljoen Suid-Afrikaners uit alle ouderdomsgroepe met MIV (Menslike Immuniteitsgebrekvirus) besmet is, wat die virus is wat vigs (Verworwe Immuniteitsgebreksindroom) veroorsaak.

President Mbeki het op 9 Julie 2002 die Internasionale Vigskonferensie in Durban met ’n toespraak geopen wat nie oor MIV of vigs gehandel het nie, maar oor die uiterste armoede wat in Afrika woed. In sy toespraak het hy toegegee dat immuniteitsgebrek ’n groot vraagstuk in Afrika is, maar dat ’n mens nie alle immuniteitsgebrek-verwante siektes slegs aan ’n enkele virus kan toeskryf nie.

Op 4 September 2000 het President Thabo Mbeki gedurende ’n onderhoud met die "Time"-tydskrif (Suid-Afrikaanse uitgawe) erken dat MIV die oorsaak van vigs is, maar het die mening gelug dat MIV nie as die enigste oorsaak van immuniteitsgebrek gereken kan word nie:

President Mbeki het op 20 September 2000 terugvoering op ’n vraag in die parlement oor sy sieninge gegee:

Die staat het in 2001 ’n span wetenskaplikes aangestel, insluitend vigs-ontkenners, om oor die saak terugvoering te gee. ’n Verslag het alternatiewe behandeling vir MIV/vigs voorgestel, maar die Suid-Afrikaanse regering het aangevoer dat, indien geen alternatiewe wetenskaplike bewyse op die tafel gebring word nie, hul beleid steeds op die MIV-veroorsaak-vigs-teorie geskoei sou word.

Al die moeite wat in die stryd gewerp is om MIV/vigs te behandel, is deur die houding wat die regering openbaar het in gedrang gebring. Die Minister van Gesondheid, Manto Tshabalala-Msimang, het ’n dieet bestaande uit knoffel, olyfolie en suurlemoen aanbeveel om van vigs te genees. Ondanks die baie wetenskaplikes en politieke amptenare wat klagtes ingedien het om haar uit die pos te lig, het sy eers uit haar amp getree toe Mbeki as president uitgetree het.

President Mbeki en Gesondheidsminister Tshabalala-Msimang het in Augustus 2007 die Adjunkminister van Gesondheid, Nozizwe Madlala-Routledge, ontslaan. Madlala-Routledge was hoogaangeskrewe onder medici en vigsaktiviste. Alhoewel sy amptelik weens korrupsie afgedank is, is daar bespiegel dat sy afgedank is omrede sy soos die hoofstroom geglo het dat vigs met MIV verband hou.

Hoewel President Mbeki se regering hul suksesvol teen ’n regsaksie verdedig het (waar multi-nasionale farmaseutiese maatskappye hul in 2001 teen ’n wet wat goedkoop plaaslik-vervaardigde medisyne toelaat, soos teenretrovirale middels, tot die hof gewend het), het die staat se vervaardiging en verspreiding van teenretrovirale middels teen ’n slakkegang verloop.
Die Suid-Afrikaanse Hooggeregshof het in 2002 die regering beveel om nevirapien aan swanger vroue beskikbaar te stel om moeder-na-kind-oordrag van MIV te voorkom, nadat drukgroepe, soos die Treatment Action Campaign, ’n aksie ingestel het.

Hoewel internasionale farmaseutiese maatskappye goedkoop of gratis teenretrovirale middels aangebied het, was die Departement van Gesondheid steeds huiwerig oor hoe vigspasiënte van behandeling voorsien sou word.
Die regering het eers in November 2003 dit goedgekeur en ’n plan uiteen gesit om teenretrovirale behandeling aan die publiek beskikbaar te stel.
Voor 2003 kon Suid-Afrikaners met MIV in die privaatsektor deur hul mediese skemas wel behandeling teen verdere besmettings ontvang, maar kon nie toegang tot goedkoop teenretrovirale middels verkry nie.

Problematiek ontstaan om seksuele gedrag te verander weens kulturele wanopvattings rakende vigs. Gewoonlik word Europese of Amerikaanse slagspreuke en denkwyse in veldtogte gebruik om vigs te bekamp. Hierdie oortuigings verskil egter van die minder verwetenskaplikte en bykans verlandelike, afgesonderde en half-/ongeletterde Afrika-kultuur wat grootliks op die magie en bonatuurlike steun en so te sê geen aanraking met die globale denkpatrone het nie.

'n 50-minute dokumentêre film,"Deadly Myths?", is deur die Universiteit van Natal in 2003 uitgereik. In hierdie beeldmateriaal word daar nie alleen die onakkurate mites gelys nie, maar ook gekyk na die optrede teenoor vigslyers. Onkunde skep nuwe mites, wat weer stigmatisering, vooroordele en soms geslagsgeweld aanspoor. Deur eenvoudig die mites verkeerd te bewys, sal maar 'n skraal verandering bring in die wyse hoe gedrag verander kan word. Dit is omrede wanopvattings dikwels 'n gerieflike sterk verdedigingsmeganisme is om afstand te doen van 'n situasie wat moeilik aanvaarbaar of verklaarbaar is. Die probleem self word nie vierkantig in die oë gekyk nie.

In die rolprent word die volgende mites en oortuigings bevind:




</doc>
<doc id="45909" url="https://af.wikipedia.org/wiki?curid=45909" title="Bosporus">
Bosporus

Die Bosporus (Grieks: Βόσπορος, "Bósporos"; Turks: "Boğaziçi", [boːaziˈt͡ʃi]), ook bekend as die Istanboel-straat (Turks: "İstanbul Boğazı"), is ’n seestraat wat deel vorm van die grens tussen Europa en Asië. Die ander belangrike Turkse seestraat is die Dardanelle. Die Bosporus is die nouste straat in die wêreld wat vir internasionale seevaart gebruik word en verbind die Swartsee met die See van Marmara, wat weer deur die Dardanelle aan die Egeïese See verbind is, en daardeur aan die Middellandse See.
Dit is sowat 30 km lank, met ’n maksimum breedte van 3 700 m by die noordelike ingang en ’n minimum breedte van 700 m tussen Kandilli en Aşiyan. Die diepte wissel tussen 36 tot 124 m. Die oewers van die Bosporus is dig bevolk omdat die stad Istanboel met sy meer as 11 miljoen inwoners aan weerskante geleë is.

Twee brûe span oor die Bosporus. Die eerste, die Bosporus-brug, is 1 074 m lank en is in 1973 voltooi. Die tweede, die Fatih Sultan Mehmet-brug, is sowat 5 km noord daarvan en is 1 090 m lank. Dit is in 1988 voltooi. Planne vir ’n derde brug verder weg van die middestad-verkeer is deur die departement van vervoer goedgekeur en sal voorlopig in Mei 2015 voltooi wees.

’n Ondersese spoorwegtonnel, die Marmaray-tonnel, is op 29 Oktober 2013 geopen. Sowat 1 400 m daarvan loop onder die seestraat deur op ’n diepte van sowat 55 m.

Die naam kom van die Griekse woorde vir "bous" (βοῦς, "os") en "poros" (πόρος, die oorsteek van ’n rivier of fjord) en beteken dus "os-oorgang". Die Grieke het dit verbind met die Griekse mite van Io se reise nadat Zeus haar in ’n vers verander het om haar te beskerm.
Daar is ook ’n mite dat rotshange bekend as die "Botsende Rotse" eens enige skip verpletter het wat op die Bosporus gevaar het totdat die held Jason daarin geslaag het om ongeskonde verby die rotse te kom. Hulle was daarna onbeweeglik en so het die Grieke toegang tot die Swartsee gekry.

Die presiese oorsaak van die vorming van die Bosporus is steeds ’n onderwerp waaroor kenners verskil. Die Swartsee het duisende jare gelede geskei geraak van die Egeïese See. Een onlangse teorie (wat in 1997 deur die geoloë William Ryan en Walter Pitman van die Universiteit van Columbia gepubliseer is) beweer die Bosporus is sowat 5 600 v.C. gevorm toe die stygende water van die Middellandse See/See van Marmara deurgebreek het na die Swartsee, wat waarskynlik in dié tyd ’n laagliggende varswatermeer was.

Sommige meen die gevolglike oorstroming van die bewoonde noordelike oewers van die Swartsee het die historiese basis gevorm vir die sondvloed-verhale van die Gilgamesj-epos en die Bybel (Genesis 6-9).

As die enigste deurgang tussen die Swart- en Middellandse See was die Bosporus nog altyd van groot strategiese belang. Die Griekse stadstaat Athene, wat afhanklik was van graan wat van Skitië ingevoer is, het dus in die 5de eeu v.C. nou bande gehandhaaf met die beskawings aan die Bosporus, soos Bisantium. Die strategiese ligging was juis die rede dat die Romeinse keiser Konstantyn I sy nuwe hoofstad, Konstantinopel, daar gebou het. Op 29 Mei 1453 is die stad deur die Ottomaanse Ryk verower. Die Ottomaanse Turke het juis terwyl hulle Konstantinopel genader het, forte aan albei kante van die seestraat gebou: Anadoluhisarı (1393) en Rumelihisarı (1451).

Die Bosporus is vandag steeds van strategiese belang, en beheer daaroor was die rede vir verskeie konflikte in die moderne geskiedenis, soos die Russies-Turkse Oorlog (1877–1878) en die aanval van die Geallieerde Magte op die Dardanelle in 1915 tydens die Eerste Wêreldoorlog.

Verskeie verdrae is gesluit oor die gebruik van die seestraat. Dit was tussen 1920 en 1924 onder beheer van die ou Volkebond. Van 1923 af mag enige oorlog- en handelskepe vrylik met die Bosporus langs gevaar het. Turkye het egter beswaar daarteen aangeteken en sedert Julie 1936 is die Bosporus ’n internasionale vaargebied, maar Turkye behou hom die reg voor om vlootskepe van nie-Swartsee-lande (soos Griekeland, ’n tradisionele vyand, en Algerië) toegang te weier.

Tydens die Tweede Wêreldoorlog, tot in Februarie 1945 toe Turkye neutraal was, is die Dardanelle gesluit vir skepe van die oorlogvoerende lande. Die Russiese leier Josef Stalin het tydens die oorlog openlik die vergunning gevra dat Sowjet-basisse aan die seestraat opgerig mag word, hoewel Turkye nie by die oorlog betrokke was nie. Dit, asook Stalin se eise dat die Turkse provinsies Kars, Artvin en Ardahan teruggegee word aan die Sowjetunie (die provinsies is tydens die Russies-Turkse oorlog verower, maar aan Turkye teruggee kragtens die Verdrag van Kars van 1921), was van die hoofredes dat Turkye sy neutraliteit in buitelandse sake beëindig het. In Februarie 1945 het die land oorlog teen Duitsland verklaar, maar nie enige offensiewe geloods nie.

In onlangse jare het die seestraat van groot belang geword in die oliebedryf. Russiese olie, van hawens soos Noworossiisk, word in olietenkskepe na Wes-Europa en die VSA uitgevoer via die Bosporus en Dardanelle.

’n Goedkoop manier om die Bosporus te verken, is met openbare veerbote wat van Eminönü op die historiese skiereiland van Istanboel na Anadolu Kavağı naby die Swartsee vaar.

Daar is ook openbare veerbote wat heen en weer tussen die Europese en die Asiatiese kant van die Bosporus vaar, private veerbote tussen Üsküdar en Beşiktaş en toerismevaarte vanaf verskeie plekke aan die oewers van die Bosporus.



</doc>
<doc id="45910" url="https://af.wikipedia.org/wiki?curid=45910" title="Dardanelle">
Dardanelle

Die Dardanelle (Turks: Çanakkale Boğazı; Grieks: Δαρδανέλλια, "Dardanellia"), voorheen bekend as die Hellespont (Grieks: Ελλήσποντος, "Hellespontos"), is ’n smal seestraat in Noordwes-Turkye wat die Egeïese See met die See van Marmara verbind.
Die Dardanelle is 61 km lank, maar net 1,2 tot 6 km breed. Die gemiddelde diepte is 55 m (maksimum 82 m). Water vloei in albei rigtings, van die See van Marmara na die Egeïese See met ’n oppervlakstroom, en in die teenoorgestelde rigting met ’n onderstroom.

Nes Turkye se ander belangrike seestraat, die Bosporus, skei die Dardanelle Europa (die Gallipoli-skiereiland) van Asië. Dit is ’n internasionale waterweg en saam met die Bosporus verbind dit die Swartsee met die Middellandse See.

Die Turkse naam "Çanakkale Boğazı" kom van die stad aan die seestraat, Çanakkale (wat weer sy naam gekry het van sy beroemde kasteel – "kale" beteken "kasteel"). Die naam "Dardanelle" is afgelei van Dardanië, ’n antieke land aan Asiatiese oewer van die seestraat wat weer sy naam gekry het van Dardanos, die mitologiese seun van Zeus en Elektra.

Die seestraat het nog altyd ’n strategiese rol in die geskiedenis gespeel. Die antieke stad Troje was naby die westelike ingang, en die seestraat se Asiatiese kus was die fokuspunt van die Trojaanse Oorlog.

Die leër van Xerxes I van die Persiese Ryk en later die Griekse leër van Alexander die Grote het die Dardanelle in teenoorgestelde rigtings oorgesteek om mekaar se lande in te val, in 480 v.C. en 334 v.C. onderskeidelik.

Die Dardanelle was lewensbelangrik in die verdediging van Konstantinopel tydens die tydperk van die Bisantynse Ryk. Dit was ook ’n belangrike bron van inkomste vir die heerser van die streek omdat skepe moes betaal om daardeur te vaar.

Om beheer oor of spesiale toegang tot die seestraat te kry, was in die 19de eeu een van die grootste doelwitte van die Russiese Ryk. Tydens die Napoleontiese Oorloë het Rusland – gerugsteun deur Groot-Brittanje – die seestraat in 1807 geblokkeer. Ná die Ottomaanse Ryk se nederlaag in die Russies-Turkse Oorlog (1828–1829) het Rusland in 1833 druk op Turkye uitgeoefen om ’n verdrag te teken waarvolgens die seestraat op Rusland se versoek gesluit sou moes word vir skepe van nie-Swartsee-lande. Dit sou Rusland onbeperkte mag in die Swartsee gegee het.

In 1841 het die Verenigde Koninkryk, Frankryk, Oostenryk en Pruise druk op Rusland uitgeoefen om in te stem dat net Turkse oorlogskepe die Dardanelle in vredestyd mag gebruik. Die eersgenoemde twee lande het hul vlote daarna deur die Dardanelle gestuur om die Krim aan te val tydens die Krim-oorlog van 1853, maar hulle het dit gedoen as bondgenote van die Ottomaanse Ryk.

In 1915 tydens die Eerste Wêreldoorlog het die Westerse Geallieerdes ’n groot mag van Britse, Australiese, en Nieu-Seelandse troepe na die seestraat gestuur in ’n poging om beheer daaroor te kry. Met die Slag van Gallipoli het Turkse soldate die Geallieerdes op die strande van die Gallipoli-skiereiland vasgekeer. Myne is in die seestraat geplaas om te keer dat Geallieerde skepe deurvaar. Hoewel twee skepe dit tog reggekry het, het die poging om Gallipoli te verower misluk en dit is eindelik in Januarie 1916 laat vaar, ná 10 maande van gevegte en meer as 200 000 gesneuwelde soldate.

Ná die oorlog het die Verdrag van Sèvres die seestraat in 1920 gedemilitariseer en dit ’n internasionale gebied gemaak onder beheer van die destydse Volkebond. In 1923 is beheer aan Turkye teruggegee, maar alle buitelandse oorlogskepe het die reg gehad om vrylik daardeur te vaar. Turkye het egter beswaar aangeteken en sedert Julie 1936 is dit ’n internasionale vaargebied, maar Turkye behou hom die reg voor om vlootskepe van nie-Swartsee-lande (soos Griekeland, ’n tradisionele vyand, en Algerië) toegang te weier.

Tydens die Tweede Wêreldoorlog, tot in Februarie 1945 toe Turkye neutraal was, is die Dardanelle gesluit vir skepe van die oorlogvoerende lande. Die Russiese leier Josef Stalin het tydens die oorlog openlik die vergunning gevra dat Sowjet-basisse aan die seestraat opgerig mag word, hoewel Turkye nie by die oorlog betrokke was nie. Dit, asook Stalin se eise dat die Turkse provinsies Kars, Artvin en Ardahan teruggegee word aan die Sowjetunie (die provinsies is tydens die Russies-Turkse oorlog verower, maar aan Turkye teruggee kragtens die Verdrag van Kars van 1921), was van die hoofredes dat Turkye sy neutraliteit in buitelandse sake beëindig het. In Februarie 1945 het die land oorlog teen Duitsland verklaar, maar nie enige offensiewe geloods nie.



</doc>
<doc id="45912" url="https://af.wikipedia.org/wiki?curid=45912" title="See van Marmara">
See van Marmara

Die See van Marmara of Marmora (Turks: Marmara Denizi) is die binnelandse see wat die Swartsee met die Egeïese See verbind en Turkye in ’n Europese en Asiatiese deel verdeel. Die Bosporus verbind dit met die Swartsee en die Dardanelle met die Egeïese See. Eersgenoemde seestraat verdeel Istanboel ook in ’n Europese en Asiatiese kant. Die See van Marmara het ’n oppervlakte van sowat 11 350 km² (280 km x 80 km) en ’n diepte van tot 1 370 m.

Die soutgehalte van die see is gemiddeld sowat 22 dele per 1 000, wat effens meer is as dié van die Swartsee, maar net omtrent twee derdes van dié van die meeste oseane. Op die seebodem is die water souter – sowat 38 dele per 1 000. Water van verskeie riviere, meestal van Anatolië, verminder die soutgehalte.

Daar is twee groot eilandgroepe in die see, die Prinse- en die Marmara-eilande. Die kus is getand en ’n paar golwe kom daar voor, soos die Golf van Izmit.

Tydens ’n storm op 29 Desember 1999 het die Russiese olietenkskip Wolgoneft in die See van Marmara middeldeur gebreek en 1 500 ton olie in die water gestort.

Die Noord-Anatoliese breuk, wat al baie groot aardbewings veroorsaak het, soos die Izmit-aardbewing van 1999, loop onder die see.

Die see is genoem na die eiland Marmara, wat ryk aan marmer is, van die Griekse woord μάρμαρον ("marmaron", "marmer").



</doc>
<doc id="45914" url="https://af.wikipedia.org/wiki?curid=45914" title="Sabbat">
Sabbat

Die Sabbat (Hebreeus: שַׁבָּת, [ʃa'bat]; letterlik: "rus" of "verposing"; meervoud: Sjabbatót, שבתות) se ontstaan is so oud soos die mens en die skepping self, ten minste vir diegene wat die Bybelse beskrywing van die skepping aanvaar. Volgens Beresjiet/Genesis 2 verse 2 en 3 sien ons die instelling van die Sabbat waar JHWH, die skepper, op dié dag rus, dit seën en afsonder. Die naam Sabbat kom van die Hebreeuse woord "sjawat" (שבת) wat beteken "om te rus" of "om op te hou".

Jom Kippoer en Sabbat is die heiligste dae in Judaïsme; altwee staan ook bekend as Sjabbat Sjabbaton ("'n groot groot Sabbat"). Jom Kippoer is die enigste vasdag wat selfs op 'n Sabbat gehou kan word; die ander vasdae word verskuif indien hulle op 'n Sabbat sou val. Die Sabbat-gebedsdiens omvat verskeie unieke aspekte. Een daarvan is die spesifieke getal gebedsdienste. Anders as gewone dae, waarop daar drie gebedsdienste is ("Ma'ariew" (מעריב), die aandgebed; "Sjagariet" (שחרית), die oggendgebed; en "Mienga" (מִנְחָה), die namiddaggebed), het die Sabbat nes ander Jamim Towim vier gebedsdienste ("Ma'ariew" (מעריב); "Sjagariet" (שחרית); "Moesaf" (מוסף), die bykomende gebed; en "Mienga" (מִנְחָה)); net Jom Kippoer beskik met vyf gebedsdienste ("Ma'ariew" (מעריב); "Sjagariet" (שחרית); "Moesaf" (מוסף); "Mienga" (מִנְחָה); en "Ne'ila" (נעילה), die afsluitingsgebed) oor meer as enige ander Joodse fees of herdenking. Tydens elke gebedsdiens is die Amidá (עמידה) die sentrale gebed. Sjema Jisrael, die Joodse geloofsbelydenis, word in Ma'ariew en Sjagariet geresiteer.

Volgens die Heilige Skrif (Tanag) se getuienis het JHWH die Sabbat deur Mosje (Moses) in die woestyn aan Jisra'él (Israel) opgedra (Sjemot/Eksodus 16:23) nog voordat die Tien Woorde aan hulle gegee is. Dit is ook 'n teken van die verbond tussen JHWH en Jisra'él (Sjemot/Eksodus 31:13).

Naas die verskeie bepalings wat oor die Sabbat in die Tora gevind word, is dit ook die vierde gebod in die Tien Woorde en ons vind dit opgeteken in Sjemot/Eksodus 20 verse 8 – 11 en Dwarim/Deuteronomium 5 verse 12-15. Na aanleiding van Beresjiet/Genesis 2 voel sommige mense dat die Sabbatgebod vir alle mense gegee is. Die redenasie is dat indien die Sabbat slegs vir Hebreërs en hedendaagse Jehoedim (Jode) was dan sou die opdrag eers met die Verbond in die woestyn bekend geword het.

Sabbat begin soos al die ander dae van die Joodse kalender volgens Beresjiet/Genesis 1,5 met die aand en duur vanaf sononder op Vrydag tot aandskemer van die volgende Saterdag. Tydens Sabbat mag mens nie werk verrig nie, omdat dit 'n rusdag is (Sjemot/Eksodus 20,10). Die Joodse tradisie van 'n rusdag ná ses dae se werk is later deur Christene en Moslems oorgeneem en is die oorsprong van 'n vyf- of sesdaagse werkweek met 'n aansluitende naweek en die wêreldwye stelsel van 'n week met altesaam sewe dae. In die meeste Europese tale is die plaaslike woord vir Saterdag afgelei van die Hebreeuse woord Sjabbat. In Afrikaans en Nederlands is Saterdag egter na Saturnus genoem.






</doc>
<doc id="45915" url="https://af.wikipedia.org/wiki?curid=45915" title="Gallipoli">
Gallipoli

Die Gallipoli-skiereiland (Turks: Gelibolu Yarımadası) is geleë in die Europese deel van Turkye, met die Egeïese See wes en die Dardanelle-seestraat oos daarvan. Die skiereiland kry sy naam van die Griekse "Kallipolis" ("Καλλίπολις", Mooi Stad).

Die Gallipoli-skiereiland was deel van die Bisantynse Ryk. Ná ’n verwoestende aardbewing in 1354 was die stad Gallipoli byna verlate, maar dit is vinnig oorgeneem deur Turke van Anatolië, die Asiatiese kant van die Dardanelle. Dit was die eerste vesting van die Ottomaanse Turke in Europa en die basis van waar hulle oor groot dele uitgebrei het.

Tydens die Krim-oorlog in 1854 het Gallipoli ’n groot laer van die Britse en Franse magte gehuisves.

In die Eerste Wêreldoorlog het die Westerse Geallieerde magte in 1915 ’n groot mag van Britse, Australiese en Nieu-Seelandse troepe na Gallipoli gestuur om dit in te val en toegang tot die Dardanelle te kry. Turkse soldate het die Geallieerdes op die strande van die skiereiland vasgekeer. Myne is in die Dardanelle geplaas om te keer dat Geallieerde skepe deurvaar. Hoewel twee skepe dit tog reggekry het, het die poging om Gallipoli te verower misluk en dit is eindelik in Januarie 1916 laat vaar, ná 10 maande van gevegte en meer as 200 000 gesneuwelde soldate.

In 1920, ná die nederlaag van die Russiese Wit Leër, het ’n aansienlike aantal soldate en hul families van die Krim na Gallipoli gevlug en van daar na lande soos Joego-Slawië.

Die Gallipoli-veldtog het die loopbaan van Mustafa Kemal, ’n onbekende leëroffisier met ’n lae rang, ’n groot hupstoot gegee. Hy het ’n nasionale held geword en eindelik die stigter en eerste president van die moderne Turkse staat met die ondergang van die Ottomaanse Ryk aan die einde van die Eerste Wêreldoorlog.

Kemal het sy mag oorskry en bevele verontagsaam in sy vasbeslotenheid om die Geallieerdes te stuit. Sy bekende toespraak "Ek gelas julle nie om te veg nie, ek gelas julle om te sterf. In die tyd wat dit ons neem om te sterf, kan ons vervang word deur ’n nuwe besending soldate" (Turks: "Ben size taaruzu değil, ölmeyi emrediyorum. Biz ölünceye kadar geçecek zaman zarfında yerimize başka kuvvetler ve kumandanlar geçebilir") word voorgehou as bewys van sy dominante persoonlikheid. Die Turkse oorwinning het bygedra tot sy bynaam "Vader van Turkye" (Atatürk).

Anzac-dag word elke jaar gevier op 25 April, die dag in 1915 toe die Anzacs (troepe van die Australiese en Nieu-Seelandse Leërkorps) in Gallipoli geland het in wat sedert 1985 Anzac-baai genoem word. Dit is veral in Australië en Nieu-Seeland ’n belangrike dag en tot 10 000 mense woon jaarliks die dienste in Anzac-baai by.

Op 25 April 1990, met die 75ste herdenking van die Gallipoli-landing, en weer op 25 April 2005, met die 90ste herdenking, het regeringsamptenare van Australië en Nieu-Seeland, die meeste van die oorlewende Gallipoli-veterane en duisende toeriste na Turkye gereis vir ’n spesiale dagbreekdiens.



</doc>
<doc id="45920" url="https://af.wikipedia.org/wiki?curid=45920" title="Karavanserai">
Karavanserai

’n Karavanserai of khan (Persies: كاروانسرا "kārvānsarā"; Turks: "kervansaray") was ’n (meestal Persies-geïnspireerde) herberg langs die pad waar reisigers kon rus ná die dag se reis. Karavanserais het die vloei van handel, inligting en mense aan die handelsroetes van Sentraal-Asië, Noord-Afrika en Suidoos-Europa aangehelp.

Die meeste karavanserais was geboue omring deur ’n vierkantige of reghoekige muur met ’n groot genoeg poort sodat groot, swaargelaaide diere soos kamele daardeur kon gaan. Die binnehof was feitlik altyd oop bo en al met die mure langs was kiosks, inhamme en kamers waar handelaars, slawe en diere kon oornag en handelsware gestoor kon word.

In die karavanserais was daar water vir mense en diere, asook geriewe vir was en rituele. Daar was voer vir die diere en winkels waar reisigers hul voorrade kon aanvul of van hul ware verhandel.

Die Persiese woord is ’n samestelling van "kārvān" (reisiger-karavaan) en "sara" (paleis, gebou met binnehowe). Dit was ook bekend as ’n khan (Persies: خان,; Turks: "han"), funduq (in Arabies) of fundaco (in Venesië).




</doc>
<doc id="45921" url="https://af.wikipedia.org/wiki?curid=45921" title="Sultan Ahmet-moskee">
Sultan Ahmet-moskee

Die Sultan Ahmet-moskee (Turks: "Sultan Ahmet Camii") is ’n historiese moskee in Istanboel, die grootste stad in Turkye en van 1453 tot 1923 die hoofstad van die Ottomaanse Ryk. Dit is algemeen bekend as die Blou Moskee vanweë die blou teëls waarmee dit binne versier is.

Dit is tussen 1609 en 1616 tydens die bewind van sultan Ahmet I gebou. Soos baie ander moskees bevat dit ook ’n graftombe vir die stigter, ’n skool en ’n hospies. Terwyl dit steeds as ’n moskee gebruik word, het die Blou Moskee ’n groot toeriste-attraksie geword.

Ná die Vrede van Zsitvatorok en die ongunstige afloop van die oorloë met Persië, het sultan Ahmet besluit om ’n groot moskee te bou om Allah se guns te wen. Dit was die eerste nuwe keiserlike moskee in 40 jaar. Waar sy voorgangers vir hulle moskees betaal het met oorlogsbuit, moes Ahmet geld uit sy skatkis gebruik omdat hy geen noemenswaardige oorwinnings behaal het nie. Dit het groot onmin veroorsaak onder die "ulema", die Moslemse regsgeleerdes.
Die moskee is gebou op die terrein van die Groot Paleis van Konstantinopel, die paleis van die Bisantynse keisers. Dit was regoor die Aya Sophia, in dié tyd die belangrikste moskee in Istanboel, en die Hippodroom (renbaan), ’n terrein van groot simboliese belang. Groot dele van die moskee se suidekant staan op die fondament van die Groot Paleis. Verskeie paleise wat later op die terrein gebou is asook dele van die Hippodroom moes afgebreek word om die moskee te bou.

Bouwerk het in Augustus 1609 begin. Hy wou gehad het dit moet die belangrikste moskee in sy ryk word en het sy koninklike argitek, Sedefhar Mehmet Ağa, aangestel om ’n ogie oor die bouwerk te hou. Die organisasie van die werk is in die fynste besonderhede in agt volumes beskryf wat nou in die biblioteek van die Topkapi-paleis gehou word.

Die openingseremonies in in 1617 gehou (hoewel ’n inskripsie op die hek 1616 lui). Die gebou was nog nie heeltemal klaar in hierdie laaste jaar van Ahmet se bewind nie, want die laaste rekeninge is deur sy opvolger betaal.

Die ontwerp van die Blou Moskee is ’n vermenging van Bisantynse elemente van die Aya Sophia en tradisionele Islamitiese argitektuur. Die binnehof is omtrent net so groot soos die moskee self en word omring deur ’n arkade met ’n gewelfde dak. Die moskee het ses minarette.

Die binnekant is uitgelê met meer as 20 000 handgemaakte keramiekteëls van Iznik in meer as 50 verskillende tulp-ontwerpe. Die prys wat vir elke teël betaal kon word, is deur die sultan op ’n spesifieke bedrag vasgestel, terwyl die prys van teëls in die algemeen algaande gestyg het. Gevolglik het die gehalte van die teëls mettertyd afgeneem. Hulle kleure het verdof en verander (van rooi in bruin en van groen in blou).

Ander versierings sluit in verse van die Koran – baie daarvan geskryf deur Seyyid Kasim Gubari, wat beskou is as die grootste kalligraaf van sy tyd. Die vloer is met matte bedek wat deur gelowiges geskenk word en voortdurend vervang word namate hulle uitgetrap word. Die talle groot vensters wek ’n indruk van ruimte. Die lig wat daardeur val, word aangevul deur groot kandelare.




</doc>
<doc id="45923" url="https://af.wikipedia.org/wiki?curid=45923" title="Groot Basaar (Istanboel)">
Groot Basaar (Istanboel)

Die Groot Basaar (Turks: "Kapalıçarşı", "onderdak-basaar") in Istanboel, Turkye, is een van die grootste en oudste onderdak-markte in die wêreld. Dit het 58 onderdak-strate en meer as 1 200 winkels wat daagliks tussen 250 000 en 400 000 besoekers lok. Dit is in 1461 geopen en is bekend vir sy juweliers-, pottebakkers-, spesery- en tapytwinkels. Baie van die stalletjies is gegroepeer volgens soort, met spesiale dele vir bv. leerbaadjies, goue juweliersware, ens.

Die aanvanklike basaar is tussen 1455 en 1461 gebou op las van sultan Mehmet die Veroweraar. In die 16de eeu, tydens die bewind van sultan Süleyman die Manjifieke, is dit baie uitgebrei en in 1894 het dit groot restourasiewerk ondergaan ná ’n aardbewing.

Die basaar het vier hoofhekke aan die eindpunte van die twee grootste strate wat naby die suidwestelike hoek van die basaar kruis. Een straat verbind die Bajezid II-moskee en -plein met die Nuruosmaniye-moskee.




</doc>
<doc id="45924" url="https://af.wikipedia.org/wiki?curid=45924" title="Groot Basaar (dubbelsinnig)">
Groot Basaar (dubbelsinnig)

Die naam Groot Basaar kan verwys na:



</doc>
<doc id="45927" url="https://af.wikipedia.org/wiki?curid=45927" title="Süleymaniye-moskee">
Süleymaniye-moskee

Die Süleymaniye-moskee (Turks: "Süleymaniye Camii") is ’n Ottomaanse keiserlike moskee geleë op die tweede heuwel van Istanboel, Turkye. Dit is die tweede grootste moskee in die stad en een van die bekendste besienswaardighede.

Die moskee is op bevel van sultan Süleyman die Manjifieke laat bou deur een van die Ottomaanse Ryk se grootste argitekte, Mimar Sinan. Bouwerk het in 1550 begin en is in 1558 voltooi. Sinan wou ’n moskee bou wat nog groter was as die Bisantynse Aya Sophia, wat onder Mehmet II in ’n moskee verander is en die model was vir baie Ottomaanse moskees in Istanboel. Die Süleymaniye lyk wel groter as die Aya Sophia omdat dit so hoog geleë is, maar is in werklikheid kleiner.

Die Süleymaniye is in 1660 deur ’n brand verwoes en is deur sultan Mehmet IV laat restoureer. ’n Deel van die koepel het weer tydens die aardbewing van 1766 ineengestort. Herstelwerk wat daar aangebring is, het skade aangerig aan wat oor was van Sinan se oorspronklike versierings (onlangse skoonmaakwerk het gewys dat Sinan eers met blou geëksperimenteer het voordat hy rooi die oorheersende kleur van die koepel gemaak het).

Tydens die Eerste Wêreldoorlog is die binnehof as ’n wapendepot gebruik. Toe van die ammunisie aan die brand slaan, het nog ’n brand die moskee beskadig. Herstelwerk is eers in 1956 eindelik voltooi.

Soos by ander keiserlike moskees in Istanboel is daar ’n enorme binnehof ("avlu") aan die westekant. Op die vier hoeke van die binnehof is die vier minarette met hul altesaam 10 galerye ("serifes"), wat volgens tradisie aandui dat Süleyman I die 10de Ottomaanse sultan was.

Die binneversiering is subtiel, met matige gebruik van Iznik-teëls. Alles is eenvoudig ontwerp.

Nes die ander moskees in Istanboel is die Süleymaniye gebou as ’n religieuse en kulturele kompleks met skole, ’n hospies, Turkse baddens, ’n karavanserai en ’n openbare kombuis wat kos aan armes verskaf het. Baie van dié geboue word vandag nog gebruik.

In die tuin agter die hoofmoskee is twee mausoleums, wat die graftombes van sultan Süleyman I, sy vrou, Hürrem Sultan, en ander familielede insluit.




</doc>
<doc id="45928" url="https://af.wikipedia.org/wiki?curid=45928" title="NG gemeente Dutoitspan">
NG gemeente Dutoitspan

Die NG gemeente Dutoitspan is die oudste gemeente van die Nederduitse Gereformeerde Kerk in Kimberley, hoewel die gemeente wat die latere stad se naam dra en vroeër Vooruitzicht geheet het, NG gemeente Kimberley, eerste 'n eie leraar beroep en bevestig het. Die twee gemeentes is kort na mekaar in 1872 gestig.

As gevolg van die proklamasie van sir Henry Barkly in 1871 het die diamantvelde binne 'n grondgebied geval wat nie deur die NG Kerk van die Kaap of Vrystaat gedek is nie. Die Vrye Gemeentes van Dutoitspan en Vooruitzicht kon dus nie deur een of ander Ring van die genoemde Kerke "afgestig" word, soos die gebruik was, nie.

Die Kaapse Sinode het egter tydens sy sitting in 1870, met dr. Philip Eduard Faure van die NG gemeente Wynberg as moderator, die noodsaaklikheid van die geestelike bearbeiding van die delwers besef en besluit om 'n afgevaardigde na die diamantveld te stuur. Die keuse het geval op ds. G.W. Stegmann sr. en op 16 Februarie 1871 vertrek hy na Dutoitspan.

In Julie 1871 het 'n vergadering van die lidmate van die NG Kerk op Dutoitspan byeengekom om die eerste kerktent-komitee te kies. Op 10 April 1872 is 'n versoek voor die Ring van Fauresmith gelê om te vra dat die gemeentes van Dutoitspan en New Rush (Kimberley) gestig moet word. Dutoitspan was die eerste werkkring van die NG Kerk hier en is die oudste gemeente van die Kerk op die diamantveld. Die plaaslike ring het lank die naam Dutoitspan gedra, waarna Kimberley 'n afsonderlike ring geword het, net om eindelik met Dutoitspan saam te smelt onder die naam Ring van Kimberley toe daar te min gemeentes oorgebly het om twee ringe te regverdig. Dit was nadat die gemeentes Kimberley-Noord, -Suid en -Militêr in 1999 as Kimberley-Harmonie saamgesmelt het.

Binne vier maande ná die vertrek van ds. Abraham Kriel, het Dutoitspan verneem dat prop. Perold, tydelike hulpprediker op Oudtshoorn, die beroep na Dutoitspan aangeneem het. Op Vrydagoggend 30 Junie 1893, was ’n groot aantal gemeentelede op die Beaconsfield-stasie om die jong leraar en sy eggenote te verwelkom. Alles in die natuur was nat en mooi, want dit het die vorige aand baie gereën. Ná die gebruiklike bekendstelling is almal na die Mission Hall. Ds. J.D. Kestell, die konsulent, het daar 'n gebed gedoen en daarna 'n kort welkomswoord tot hulle gerig. Namens die kerkraad het die skriba toe 'n adres aan hulle voorgelees. Die gemeentelike verwelkoming het die Vrydagaand in die Beaconsfieldstadsaal plaasgevind. Op die "tea meeting," te midde van die gemeente, vriende, ds. J.D. Kestell en ander besoekende predikante het die burgemeester, namens die plaaslike stadsraad, ds. en mev. Perold baie hartlik verwelkom. 'n Aantal dames het gesorg vir 'n paar lieflike musieknommers. 

Met die bevestiging, op Saterdagaand 2 Julie, het ds. P.J. Perold, die nuwe predikant se broer, van Warrenton die bevestigingsrede gelewer. Die volgende dag, Sondag, het die jong leraar 'n treffende intreerede na aanleiding van Hebreërs 10:7 gehou: "Kyk, ek kom om U wil, 0 God, te doen." Hy het dit baie duidelik gestel dat hy gekom het om te dien, solank die diens na die Wil van God is. In geen ander sin kon hy die dienaar van die gemeente wees nie. Almal teenwoordig was dankbaar dat die vakature so gou weer gevul is. Op sy eerste kerkraadsvervadering het hy in sy toespraak voor die kerkraadslede dit beklemtoon: "Dat wy ons van den Heere geroepen gevoelen moeten om Gods werk te doen." Daarna is al die belangrike boeke van die gemeente, soos die "wette en bepalinge", notules, registers en dokumente deur die kerkraad vir veilige bewaring aan ds. Perold toevertrou. 

Behalwe sy gewone gemeentelike werk wat hy met toewyding verrig het, is die volgende belangrike besluite deur die kerkraad geneem is: In die toekoms sou daar twee tafels met die Nagmaalsviering wees, een vir dames. Verder sou daar in die vervolg twee maal per jaar katkisasie en aanneming gehou word; eenmaal elke ses weke sou hy 'n diens op Duplooysburg gaan hou; en een diens per maand, op 'n Sondagaand, sou in Engels gehou word. Verder is daar herstelwerk aan die pastorie goedgekeur; drinkwatertenks is voorsien; die preekstoel sou verander word en 'n nuwe musiekinstrument is uit Europa bestel. Die publieke skool, onder die bekwame leiding van die skoolhoof, mnr. R. Keating en sy vier assistente, is nog in die skoolgebou van die kerkraad gehuisves. Die leraar en sy kerkraad het opregte belangstelling in die vordering van die leerlinge getoon en jaarliks die is deur 15 onderwysers onderrig. Ook die twee jongeliede-verenigings in Dutoitspan en Duplooysburg het nog die belangstelling van die jong mense geprikkel. 

Vroeg in 1895 het ds. Perold beroepe na Sutherland en Franschhoek ontvang. Tot groot teleurstelling van die gemeente besluit hy om na Franschhoek te gaan. Op 14 April, tydens 'n groot Nagmaal, word van Duplooysburg afskeid geneem. Die opkoms was buitengewoon groot, omdat die band tussen Duplooysburg en die leraar "innig en nou was". Ná afloop van die diens is 'n adres en 'n beurs aan hom alleen aangebied, want weens siekte kon mev. Perold nie teenwoordig wees nie. In sy antwoord wat baie gevoelvol was, het hy almal baie hartlik bedank. Sy afskeidspreek in Dutoitspan is op Sondag 21 April gehou oor Fil. 4:9 „Hetgeen gy ook geleerd en ontvangen en gehoord hebt, doet dat, en de God des Vredes zal met uw zyn." Op daardie en die daarop volgende dae het hulle ook van die Sondagskole, die sendinggemeentes en die konsulentgemeente, Kimberley, afskeid geneem. 

Die gemeentelike afskeid het in die stadsaal van Kimberley in die vorm van 'n "tea meeting" plaasgevind. In die teenwoordigheid van die burgemeester, vriende en leraars van naburige gemeentes is adresse en beurse deur die kerkraad en C.J.V. aan beide ds. en mev. Perold aangebied. In sy bedanking het hy verklaar dat hy altyd tot lof van die gemeente sou praat. Persoonlike omstandighede, waaronder die siekte van sy eggenote, was die enigste oorsaak waarom hy die gemeente so gou verlaat het. Iets wat hy nooit sou vergeet nie, was dat in die skaarstyd daar ruim £40 in beurse aan hul geskenk is. Op 'n gekombineerde kerkraadsvergadering gehou op Woensdagoggend 24 April 1895 het hy sy akte van demissie ontvang. Die bande sou egter nooit losgemaak word nie, want die gemeente het hulle liefgehad en seënwense het hom en sy huisgesin vergesel. Nadat hulle eers 'n paar dae by sy broer, ds. P.J. Perold, op Warrenton gekuier het, het hulle op Donderdag 9 Mei na die Boland vertrek.

Omstreeks 2010 het die NG gemeente Dutoitspan amper duisend belydende lidmate en twee medeleraars gehad, maar in 2015 het dit afgeneem tot 644 en een leraar.





</doc>
<doc id="45929" url="https://af.wikipedia.org/wiki?curid=45929" title="Philip Eduard Faure">
Philip Eduard Faure

Dr. Philip Eduard Faure (1 Februarie 1811, Stellenbosch – 7 Desember 1882) was die eerste predikant van die NG gemeente Wynberg, waar hy tot op die dag 48 jaar lank gearbei het, vier maal moderator van die Nederduitse Gereformeerde Kerk se Kaapse Sinode en ses maal aktuarius of assessor van dieselfde liggaam. Wynberg was sy enigste gemeente.

Faure vertrek in 1828 na Utrecht vir teologiese studie. Op 7 Desember 1834 word hy bevestig as Wynberg se eerste leraar en dien die gemeente tot sy dood op 7 Desember 1882. Dit was sy oudste broer, dr. Abraham Faure, wat die gemeente vyf jaar vantevore op 20 September 1829 gestig het toe hy die eerste godsdiensoefening op die plaas De Onder Schuur, later die staatspresidentswoning Westbrooke (tans Genadendal), gelei het.

Die Kerk gee hom en dr. William Robertson in 1848 opdrag om die Voortrekkers in die Transgariep te besoek en hulle geestelik te versterk. Die twee kerkleiers lê ongeveer 3 000 myl (4 800 km) af. Hulle stig op 25 November 1848 die gemeente Smithfield as derde gemeente in die latere Vrystaat en die gemeente op Bloemfontein spruit dieselfde jaar nog uit hulle besoek voort. Die geslaagde reis het baie gedoen om die gespanne verhouding tussen die Voortrekkers en die Moederkerk in die Kaapkolonie te verbeter. Die Vrystaatse dorp Fauresmith, waar die NG gemeente Fauresmith ook in 1848 gestig is, is na Faure en goewerneur sir Harry Smith vernoem toe dit in 1850 gestig is.

Faure tree van 1850 tot sy dood as redakteur van die jaarlikse "Kerkalmanak" op. Hy help ook in 1859 die Teologiese Kweekskool op Stellenbosch stig. 

Op Wynberg beywer hy hom vir die geestelike bearbeiding en onderwys van die bruin bevolking. Dit lei tot die stigting van 'n afsonderlike sendinggemeente, wat in 2008 met die Wynberg-gemeente saamgesmelt het.

Faure het talle leiersposte in die kerk beklee danksy sy knapheid, veelsydigheid en sakevernuf. Van sy preke, toesprake en geskrifte is ook gepubliseer. Hy was die eerste keer moderator van die Kaapse Sinode in 1847, toe hy slegs 36 jaar oud was. In 1857, 1863 en 1873 beklee hy weer dié pos. 

Faure was die elfde en laaste kind van Jacobus Christiaan Faure en Aletta Hendrina (gebore Blanckenberg). Vier van hulle kinders is kleintyd oorlede. Hulle tweede kind en eerste seun was dr. Abraham Faure, wat 45 jaar lank leraar van die NG gemeente Kaapstad was. Laasgenoemde het sy jongste broer op 12 Januarie 1835 op Wynberg met Anna Wilhelmina Cambier (wie se moeder ook 'n Blanckenberg was) in die eg verbind. Agt kinders is uit die huwelik gebore: Wilhelmina Hendrina (gebore 1835), Jacobus Christiaan (1837), Aletta Hendrina (1839), Jan Gijsbertus Reijnier Cambier (1841), Philibert Carel Gerard (1844), Maria Cornelia (1845), Abraham Iodocus Heringa (1847) en Philip Carel Dirk (1849). 

Abraham en Philip Eduard se oupa, ook Abraham, was die seun van die stamvader van die familie in Suid-Afrika. Hy is op 17 Augustus 1717 gebore en op 22 Julie 1792 op Stellenbosch oorlede. Uit sy huwelik met Anna Maria Wium (30 September 1731 tot 1811, Philip Eduard se geboortejaar) is sewe kinders gebore, waarvan Abraham en Philip Eduard se pa, Jacobus Christiaan, die sesde was. 

Die Faures se stamvader, Antoine Alexandre, is op 2 Februarie 1685 in Orange gebore en in 1736 op Stellenbosch oorlede. Hy het in 1703 na Pruise gevlug weens geloofsvervolging omdat sy oupa Phillipe die Gereformeerde geloof aangeneem het. Uit Pruise het hy hom in die Kaap kom vestig. Sy vrou en die stammoeder van die Faures, was Rachel de Villiers (1694 tot 1773). Hulle het sewe kinders gehad, waarvan Abraham sr. die oudste was.



</doc>
<doc id="45930" url="https://af.wikipedia.org/wiki?curid=45930" title="Goue Horing">
Goue Horing

Die Goue Horing (Turks: "Haliç" of "Altın Boynuz"; Grieks: Χρυσόν Κέρας, "Chrysón Kéras") is ’n historiese inham van die Bosporus wat die stad Istanboel verdeel en ’n natuurlike hawe vorm wat duisende jare lank beskutting gebied het aan Griekse, Romeinse, Bisantynse, Ottomaanse en ander skepe.

Dis ’n monding in die vorm van ’n krom swaard wat by die Bosporus aansluit net waar dit in die See van Marmara inloop, en so word ’n skiereiland gevorm waarvan die punt Ou Istanboel is (die antieke Bisantium en Konstantinopel).

Die Afrikaanse en Griekse naam beteken dieselfde, maar die betekenis van die "goue" is onbekend. Talle historiese voorvalle het hier plaasgevind en die dramatiese tonele was al die onderwerp van ontelbare kunswerke.

Die Goue Horing is 7,5 km lank en op sy breedste 750 m. Die maksimum diepte, waar dit in die Bosporus invloei, is sowat 35 m.

Daar is vier brûe oor die inham. Hulle is, stroomaf, Haliç-brug (letterlik Goue Horing-brug); Eski Galata-brug (letterlik Ou Galata-brug, aangesien die oorspronklike Galata-brug in stukke hierheen vervoer en weer aanmekaargesit is nadat ’n brand dit in 1992 beskadig het; die huidige Galata-brug wat dit vervang het, is in 1994 voltooi); Atatürk-brug en Galata-brug. ’n Vyfde brug word tans gebou.



</doc>
<doc id="45931" url="https://af.wikipedia.org/wiki?curid=45931" title="Turks">
Turks

Turks ("Türkçe" [ˈtyɾct͡ʃɛ] ) word deur omtrent 71 miljoen mense wêreldwyd as eerste taal gepraat en is dus die Turkse taal wat die meeste gepraat word. Die meeste sprekers woon in Turkye en Siprus, met kleiner groepe in Irak, Griekeland, Bulgarye, Noord-Masedonië, Kosowo, Albanië en ander dele van Oos-Europa. Turks is die amptelike taal van Siprus, Turkye en die omstrede gebied Noord-Siprus.


</doc>
<doc id="45933" url="https://af.wikipedia.org/wiki?curid=45933" title="Patricia Lewis">
Patricia Lewis

Patricia Lewis is 'n bekende Suid-Afrikaanse TV-aanbieder, aktrise en sangeres met haar kenmerkende lang blonde hare. Haar eerste album, "Don't tempt me" is in 1992 uitgereik. Sy het ook verskeie TV-programme soos "Toyota Top 20", "Blonde Ambisie" en Supersterre aangebied.

Patricia is in Gauteng gebore waar sy aan Hoërskool Mondeor matrikuleer. Sy is in Mei 2003 met Mark Whitfield getroud. Hulle het een seun. Sy is in 2009 met kanker gediagnoseer.





</doc>
<doc id="45934" url="https://af.wikipedia.org/wiki?curid=45934" title="2007 Super 14-seisoen">
2007 Super 14-seisoen

Die 2007 Super 14-seisoen het in Februarie 2007 afgeskop met voorseisoenwedstryde wat van middel Januarie gespeel is. Dit het op 30 Mei ten einde geloop. Die 2007-seisoen was die tweede van die vergrote kompetisie, wat gelei het tot die verandering van Super 12 na Super 14. Die skedule was oor ’n tydperk van 3½ maande met 94 wedstryde waarvan elke span een keer teen elk van die dertien ander spanne gespeel het (in ’n rondomtalietoernooi) plus twee halfeindrondtes en een eindrondte. Elke span het een loslootjie oor die veertien rondtes gekry.

Hierdie jaar was die eerste keer in die geskiedenis van Superugbygeskiedenis dat twee Suid-Afrikaanse spanne na die eindrondte deurgedring het. Die eindstryd is in Durban tussen die Bulls en die Sharks gespeel en die Bulls het naelskraap met 20 – 19 gewen om die eerste Suid-Afrikaanse span te word wat die Superrugbykompetisie kon wen. Daar was ook in hierdie jaar verwarring oor die insluiting van die Southern Spears-konsessie in die kompetisie. Hulle is uiteindelik nie ingesluit nie. Die seisoen is ook gekenmerk deur die afwesigheid van die All Blackspelers in die eerste helfte van die kompetisie weens ’n rusperiode wat hulle geneem het ter voorbereiding van die Rugbywêreldbeker 2007.


Met die Rugbywêreldbeker in September het al drie lande van hul beste spelers laat rus om beserings te voorkom. Graham Henry, afrigter van die All Blacks, het dit duidelik gemaak dat hy wil hê dat tot 30 van Nieu-Seeland se beste spelers omtrent die helfte van die Super 14 moet misloop. In Mei 2006 het die vyf Nieu-Seelandse unies hul steun aan Henry toegesê. Die verpligte rusperiode het beteken dat die 30 spelers wat aan die einde van 2006 na Europa getoer het, ten minste die eerste week van die kompetisie sou misloop.

John Connolly, afrigter van die Wallabies het ook daaraan gedink om die las vir sy topspelers ligter te maak. Dit is verwag dat Australië slegs ’n paar spelers ’n ruskans sou gun, veral die veterane soos Stephen Larkham en George Gregan omdat hulle gesien is as sleutelspelers in Australië se wêreldbekerveldtog. Jake White, afrigter van die Springbokke, het op 25 Mei 2005 met die direksie van SA Rugby vergader om sy voorstel in te dien dat van die sleutelspelers met gereelde tussenposes moet rus van die einde van die Super 14 in 2006 tot die aanvang van die wêreldbeker in 2007. White sou ook graag van sy sleutelspelers laat rus gedurende die 2006 wintertoetswedstryde teen Skotland en Frankryk.

In September 2006 is aangekondig dat Nieu-Seeland ruskans sou gee aan ’n groep van 22 spelers wat in ’n "kondisioneringsgroep" sou gaan vir die eerste sewe weke van die kompetisie. Die 22 spelers was Jerry Collins, Jason Eaton, Carl Hayman, Andrew Hore, Chris Jack, Richie McCaw, Chris Masoe, Keven Mealamu, Anton Oliver, Greg Somerville, Rodney So’oialo, Reuben Thorne, Ali Williams, Tony Woodcock, Dan Carter, Byron Kelleher, Leon MacDonald, Aaron Mauger, Mils Muliaina, Joe Rokocoko, Sitiveni Sivivatu en Piri Weepu. Sewe van hierdie spelers het vir die Crusaders gespeel, ses vir die Hurricanes, vier vir die Blues, drie vir die Chiefs en twee vir die Highlanders. Hierdie spelers sou weer in Week 8 beskikbaar wees vir hul konsessies.

Na die aankondiging dat die NZRU die 22 spelers sou laat rus, het die Australiese hoëprestasiebestuurder, Pat Wilson, bekend gemaak dat Australiese spelers slegs vir een week nie beskikbaar sou wees nie. Die week kon deur die konsessie self bepaal word. Hierdie besluit is gekritiseer deur Eddie Jones, toe afrigter van die Reds. Hy het gesê dat dit goed kan wees vir ouer spelers indien hulle rus maar dat dit beter sal wees vir jonger spelers, soos Rodney Blake, om wedstrydervaring op te doen.

SARU het besluit dat geen van sy beste spelers 'n ruskans sou kry vir die 2007 Super 14-seisoen nie, maar het toegegee dat van die spelers vir sekere wedstryde ’n ruskans kan kry.

Gedurende die 2006 Super 14-seisoen het SA Rugby aangekondig dat die Southern Spears nie die swakste Suid-Afrikaanse span in die kompetisie sou vervang nie. Dit was teenstrydig met ’n vorige beslissing.

In Augustus 2006 het die Spears egter ’n hofsaak gewen waarin beslis is dat die Spears sou deelneem aan die kompetisie in 2007 ten koste van die Cats (die Cats het in September 2006 amptelik die Lions geword). Daar is aanvaar dat SA Rugby sou appèlleer teen die uitspraak van die Suid-Afrikaanse Hooggeregshof. In November 2006 het SA Rugby en die Spears ’n skikking bereik. Die Spears was in ’n bedenklike finansiële posisie en het die hofsaak laat vaar. Die unie bestaan voort (as die Southern Kings) en is daarop gemik om rugby in die Suidelike en Oos-Kaap te ontwikkel met die ondersteuning van SA Rugby. Met die skikking is die seisoen se Super 14-lys gefinaliseer met die Lions wat die laaste Suid-Afrikaanse plek sou inneem.














</doc>
<doc id="45935" url="https://af.wikipedia.org/wiki?curid=45935" title="Adam Mickiewicz Instituut">
Adam Mickiewicz Instituut

Die Adam Mickiewicz Instituut (Pools: Instytut Adama Mickiewicza) is 'n kulturele organisasie wat deur die Poolse Departement van Kultuur en Nasionale Erfenis befonds word en die bevordering van die Poolse taal en kultuur in die buiteland ten doel het. Sy hoofkantoor is in Warskou gesetel. Die instituut beskik sedert 2001 oor 'n meertalige webtuiste ("www.culture.pl").

Die Departement van Kultuur en Nasionale Erfenis befonds tans twintig Poolse kultuurinstitute in twintig stede buite Pole, waaronder Berlyn, Bratislava, Boedapest, Boekarest, Düsseldorf, Kiëf, Leipzig, Londen, Minsk, Moskou, New York, Parys, Praag, Rome, Sint Petersburg, Sofia, Stockholm, Tel Aviv, Vilnius en Wene.

Die instituut se naam vereer die Poolse "digtervors" Adam Mickiewicz (1798–1855), die beduidendste verteenwoordiger van die literêre Romantiek in Pole.



</doc>
<doc id="45937" url="https://af.wikipedia.org/wiki?curid=45937" title="Kanker">
Kanker

Kanker (Latyn: "neoplasma malignum") is 'n versameling van siektes waar selle onbeheersde groei toon.

Kanker is die versamelnaam vir ŉ groot aantal siektes wat gekenmerk word deur die onbeheerde groei van selle. Die siektes gaan in byna alle gevalle gepaard met die vorming van kankergewasse of tumors. 

Die verskillende tipes kanker word ingedeel volgens die weefselsoort of die orgaan waarin dit sy oorsprong het. Die ongehinderde groei van die selle van 'n kankergewas lei daartoe dat die gewas deur die normale anatomiese grense breek en daardeur normale weefsel verdruk en so na ander dele van die liggaam versprei. 

Daar bestaan oortuigende bewyse dal kanker ontstaan deur veranderinge in die erflike materiaal (die DNS) van normale liggaamselle. Sulke veranderinge kan eerstens plaasvind vanweë spontane mutasies of mutasies wat veroorsaak word deur faktore soos straling of kontak met sekere chemiese stowwe (karsinogene stowwe). Tweedens kan dit plaasvind deur infeksie met sekere virusse wat oor die vermoë beskik om van hul eie erflike materiaal by die van die sel in te las en daardeur 'n transformasie in die sel te bewerkstellig. 

Die basiese prosesse waardeur die transformasie van ŉ gewone sel na 'n kankersel plaasvind, bly egter nog steeds grotendeels onbekend. Volgens die immunologiese benadering ten opsigte van die ontstaan van kanker kry nuut gevormde kankerselle die geleentheid om te groei en in 'n gewas te ontwikkel wanneer die immunologiese verdedigingsmeganisme van die liggaam in gebreke bly om die getransformeerde kankerselle as vreemd te herken en te elimineer. 

Hierdie benadering kan uiteindelik lei tot nuwe behandelingsmetodes wat op die stimulering van die liggaam se beskermingsmeganisme gegrond is. Tans is die beste behandeling vir kanker gewoonlik die vroegtydige en algehele verwydering van die gewas deur chirurgie. Die voorkoming van kanker (deur op te hou rook of deur die vermyding van kontak met enige kankerverwekkende stowwe) en die opsporing van die siekte (onder meer deur massale bevolkingsondersoeke) is van die grootste belang.

Kanker is die versamelnaam vir ŉ reeks siektes wat met onbeheerde sellulêre groei geassosieer word. Gewoonlik word die siekte gekenmerk deur kwaadaardige gewasse, waarvan daar meer as 100 in die menslike liggaam kan voorkom. Die selle in hierdie kankergewasse deel ongehinderd, sodat die gewasse deur die normale anatomiese grense breek en die liggaamsweefsel vernietig. 

Die gevaarlikste eienskap van kwaadaardige gewasse (tumors) is hul neiging om te metastaseer, dit wil sê om deur die hele liggaam te versprei. Hierdie metastase (uitsaaiing) ontstaan deurdat die gewas in die limfvate, bloedvate of liggaamsholtes soos die buikholte ingroei. 

Verspreiding deur middel van die limfvate is die algemeenste manier van kankerverspreiding. In beginsel kan metastase oral in die liggaam plaasvind, maar dit kom veral in die longe, lewer, brein en die been van die liggaam voor. Kanker kan in alle liggaamsweefsel ontstaan. Die kanker word gewoonlik geklassifiseer op grond van die orgaan waarin dit voorkom (byvoorbeeld longkanker) of volgens die weefsel waarin dit ontstaan het. 

'n Gewas (tumor) wat in die dekweefsel (vel en slymvliese) ontstaan, word 'n karsinoom genoem. 'n Karsinoom kan net in die plaveiselepiteelselle ontstaan (plaveiselkarsinoom of skubselkarsinoom), of dit kan ontstaan in die klierepiteel wat oral in die dekweefsel voorkom (adenokarsinoom). ln baie gevalle kom gemengde tipes voor. Kanker wat in die selle van die bindweefsel ontstaan, word ŉ sarkoom genoem. Na gelang van die soort bindweefsel wat by gewasvorming betrokke is, word onderskei tussen fibrokarsinome ('n karsinoom met buitengewoon baie veselagtige bindweefsel), liposarkome (vetweefsel) en osteosarkome (beenweefsel). 

Die feit dat 'n kwaadaardige gewas van die slukderm byvoorbeeld 'n plaveiselkarsinoom (slymvlies), 'n adenokarsinoom (klierweefsel) of 'n sarkoom (bindweefsel) kan wees, dui daarop dat baie moontlikhede bestaan. Laastens is daar ook 'n groep kwaadaardige neoplasmas van die limfstelsel (Iimfome) en van die bloed en bloedvormende organe (Ieukemie). Sekere tipes leukemie word nie deur 'n gewas veroorsaak nie, maar word gekenmerk deur die onbeheerde groei van leukosiete. Kanker kom meestal op 'n ouer leeftyd voor. Daar is egter 'n aantal vorme van kanker wat by uitstek kinders aantas. Dit is veral die geval met leukemie. Daarbenewens is daar gewasse wat in die kinderjare ontstaan uit jong, ongedifferensieerde weefsels (blastome). 

In die Westerse lande, waar aansteeklike siektes onder beheer gebring is, is kanker saam met hart-en bloedvatsiektes die vernaamste oorsaak van dood. Die simptome van kanker kan baie uiteenlopend en verraderlik wees omdat dit maklik as die simptome van die een of ander onbelangrike kwaal beskou kan word. In die eerste plek bestaan die moontlikheid dat die gewas direk gevoel of gesien kan word. In so ŉ geval moet die aard van die swelsel onmiddellik deur 'n geneesheer vasgestel word omdat daar 'n baie beter kans op herstel is as 'n kwaadaardige gewas vroegtydig behandel word. Kanker begin egter in die meeste gevalle met simptome wat nie baie spesifiek is nie, soos moegheid, pyn of bloedarmoede. 

Verder kan 'n longgewas byvoorbeeld aanleiding gee tot langdurige hoesbuie, 'n dermgewas tot veranderinge in die ontlasting en ŉ gewas van die blaas of niere tot bloederige urine. Die aanwesigheid van 'n gewas kan gewoonlik deur middel van ŉ algemene liggaamsondersoek, bloedtoetse, 'n X-straalondersoek, sonar en gerekenariseerde tomografie (aftasting van die hele liggaam) vasgestel word. Vinnig delende kankerselle sal meer van ŉ bepaalde toegediende radioaktiewe verbinding opneem as normale selle. Die metode (sintigrafie) kan gebruik word om te bepaal of ŉ kwaadaardige gewas wei in die liggaam bestaan. 'n Definitiewe diagnose kan verkry word deur ŉ deel van die verdagte weefsel te verwyder en vir patologiese ondersoek en diagnose voor te lê.

Reeds jare lank word die oorsprong van kanker intensief bestudeer en baie belangrike bevindings is gemaak. Tog bly die mens se werklike begrip van die ontstaansproses van die siekte nog baie gebrekkig Die gebruik wat verskeie lande vandag het om kankergevalle op groot skaal te registreer, is van groot belang vir kankernavorsing. Hieruit is baie gegewens oor die gedrag en verloop van kanker verkry. Die verspreiding van die siekte het byvoorbeeld duidelike geografiese verskille. 

In Japan kom baie meer maagkanker voor as elders in die wêreld en Transkei het die hoogste voorkomssyfer vir slukdermkanker. By Joodse vroue kom baarmoederkanker min voor en dit kan toegeskryf word aan bepaalde reëls oor seksuele gedrag onder ortodokse Jode. 

Navorsing het verder bewys dat vroue met baie kinders 'n groter kans het om kanker van die serviks (nek van die uterus) op te doen as diegene sonder enige kinders, terwyl laasgenoemde groep ŉ groter risiko loop om kanker van die baarmoederliggaam (corpus uteri) op te doen. Borskanker kom minder voor onder vroue wat hul babas self borsvoed as onder vroue wat nie hul babas aan die bors gevoed het nie, moontlik weens hormooninvloede.

ŉ Baie belangrike ontdekking was dat kontak met sekere stowwe aanleiding kan gee tot die ontstaan van kanker. Die bekendste voorbeeld hiervan is die verband tussen rook en longkanker. Navorsing het bewys dat honderde ander chemiese stowwe potensiële kankerverwekkers (met ander woorde karsinogenies) is. 

By die mens is dit egter nog net in enkele gevalle bewys, en die bewyse berus boonop op omstandigheidsgetuienis, So is daar aanduidings dat benseen ('n petrochemiese produk) leukemie kan veroorsaak. Asbes kan kanker van die pleura (membraan wat die longe omsluit) en die peritoneum (membraan wat die ingewandsholte uitvoer) veroorsaak nadat die persoon vir 'n paar jaar aan die stof blootgestel was. Sekere koolwaterstofverbindings in die uitlaatgasse van voertuie is in groot mate karsinogenies. 

Mense wat vir lang tydperke aan gasagtige vinielchloried blootgestel word, kry makliker 'n sekere soort lewergewas (angiosarkoom). Vinielchloried word by plastiekvervaardiging gebruik, Aromatiese amiene, wat in die verlede in sintetiese kleurstowwe gebruik is, kan moontlik blaaskanker veroorsaak. Soms kom die skadelike stowwe die liggaam saam met voedsel binne. Sommige insektedoders en sintetiese versoeters (siklomaat) het in proefdiere kanker veroorsaak. 

Die fungus Aspergillus flavus, wat op bepaalde plante, byvoorbeeld grondboontjies, groei, skei 'n stof (aflatoksien) af wat by diere lewerkanker veroorsaak. In sekere gebiede van Afrika waar 'n groot deel van die voedsel met fungi besmet is, is lewerkanker by die mense 'n algemene verskynsel. Navorsers vermoed ook dat slukderm- en maagkanker, wat baie in die Verre Ooste voorkom, verband hou met die voeding. Dit is verder duidelik dat die toename in nywerheidsontwikkeling en verallugbesoedeling 'n bedreiging vir 'n steeds toenemende aantal mense sal word.

Omvattende ondersoeke is gedoen om die rol van bakterieë en virusse in kanker te bepaal. Daar is geen aanduiding dat bakterieë 'n rol in die ontwikkeling van kanker speel nie. 'n Groot aantal virusse kan egter by hoër diersoorte kanker veroorsaak. Daar is aanduidings dat dit by die mens met sommige virusse ook die geval kan wees. 

Eksperimenteel is die betrokkenheid van virusse by kanker egter baie moeilik bewysbaar omdat die afwesigheid van viruspartikels in ŉ gewas geen bewys is dat daar nie aanvanklik 'n virus betrokke was nie. Bewyse is ook moeilik te verkry omdat gevaarlike eksperimente soos die toediening van sulke moontlik kankerverwekkende virusse by die mens nie gedoen kan word nie. Sekere tipes herpesvirusse is verdag omdat hulle in pasiënte met baarmoederkanker aangetref is. 

ŉ Ander herpesvirus, die Epstein-Barr-virus, is ontdek in pasiënte wat Burkitt se limfoom onder lede het. Burkitt se limfoom is 'n vorm van limfklierkanker wat slegs in ŉ bepaalde gebied van Afrika voorkom. Groot hoeveelhede teenliggaampies teen die Epstein-Barr-virus is nie net in pasiënte met Burkitt se limfoom gevind nie, maar ook by pasiënte met 'n bepaalde tumor van die farinks (keelholte), 'n siektetoestand wat in Afrika en die Verre Ooste aangetref word. 

Virusse met RNS as erflikheidsmateriaal (onkornavirus; onko=gewas) is klaarblyklik by leukemie van belang. Virusse wat uit die weefsel van borskanker by die mens geïsoleer is, toon sterk ooreenkomste met virusse wat borskanker by muise, rotte en ape veroorsaak, In hierdie geval is daar ook aanduidings dat 'n onkornavirus betrokke is,

Daar bestaan vandag oortuigende bewyse dat kanker ontstaan deur veranderings in die erflikheidsmateriaal (deoksiribonukleïensuur - DNS) van die sel. Deur hierdie verandering (transformasie) verloor die sel sy vermoë om sy eie groei te beheer. Daar bestaan 2 teorieë oor hoe die veranderinge in die erflikheidsmateriaal bewerkstellig word. Die eerste hipotese is dat dit deur middel van mutasies in die DNS van die sel plaasvind. Sulke mutasies kan spontaan plaasvind of kan deur kontak met mutagene chemiese stowwe veroorsaak word. 

Baie van die bekendste kankerverwekkende stowwe is algemene mutagene, dit wil so hulle veroorsaak DNS-mutasies. Mutasies kan ook deur ultraviolet- en ander ioniserende bestraling veroorsaak word. Daar was byvoorbeeld 'n hoë voorkoms van skildklierkanker en leukemie onder die oorlewendes van die atoombomaanvalle op Hirosjima en Nagasaki. Mense wat röntgenbestraling vir 'n vergrote skildklier ontvang het ('n behandeling wat sedertdien gestaak is) het baie jare later skildklierkanker ontwikkel. 

Bykomend by die mutasieteorie is daar oortuigende bewyse dat kankerverwekkende virusse nuwe genetiese materiaal by die DNS van 'n sel kan inlas en daardeur die normale selle tot kankerselle transformeer. Soms word die heIe DNS van 'n virus by die DNS van 'n sel geïnkorporeer en in ander gevalle slegs 'n klein deel. Die stuk DNS wat nodig is om 'n sel te transformeer, word die onkogeen genoem en is die onderwerp van baie navorsing. 

By RNS-kankervirusse (retrovirusse) bestaan 'n ensiem wat die RNS in DNS omskakel voordat dit by die DNS van die sel ingelas word. Geeneen van die 2 teorieë kan op sigself die ontstaan van alle tipes kanker verklaar nie. Beide kan dus 'n rol in die transformasie van 'n sel speel. Erflike faktore is meestal van min belang by 'n persoon se vatbaarheid vir kanke. As een lid van 'n eensellige tweeling egter leukemie onder lede het, is die kans dat die ander lid van die tweeling dit sal kry, soveel groter (15 %). 

Kanker van die longe, bors, baarmoeder, prostaat, maag en dikderm kom soms in sekere families meer algemeen voor. Soms is daar 'n verwantskap tussen kanker en chromosomale afwykings, soos in die geval van kinders met Down se sindroom (mongolisme), wat makliker leukemie opdoen. Pasiënte met chroniese miëlogene leukemie (wat gewoonlik op 'n latere ouderdom voorkom), het 'n abnormaal kort chromosoom, die sogenaamde Philadelphia-chromosoom.

Daar bestaan 'n hele reeks stowwe waardeur en toestande waarin 'n normale sel in ŉ kankersel kan verander. 'n Belangrike vraag is of die liggaam hom teen so 'n potensieel gevaarlike verandering kan beskerm. Volgens die immuunbewakingsteorie ("immune surveillance") word nuwe kankerselle deur middel van ŉ selbemiddelde immuunrespons opgespoor en vernietig. 

Die kankerselle bevat op hul oppervlak byna altyd antigeniese determinante, wat verskil van die wat op normale selle aangetref word en so 'n selektiewe immuunspesifieke reaksie moontlik maak. In enkele gevalle skiet hierdie immuunbewaking te kort en kry kankerselle die kans om te groei en in 'n kwaadaardige gewas te ontwikkel. 

Kanker word inderdaad meer dikwels aangetref by mense met ŉ verlaagde immunologiese beskermingsmeganisme, soos byvoorbeeld by pasiënte wat na 'n nieroorplanting met geneesmiddels behandel word wat die immuunmeganisme onderdruk. In die proses van veroudering verswak die selbemiddelde beskermingsmeganisme van die liggaam en dit word dikwels gesien as die rede waarom mense op 'n ouer leeftyd makliker kanker kan opdoen. 

Die timus is 'n orgaan wat van groot belang is vir die beskermingsmeganisme van jong organismes, en wanneer hierdie orgaan by pasgebore rotte en muise verwyder word, is die kans op kanker soveel groter. As die beskermingsmeganisme herstel word deur ŉ timusoorplanting of deur die inspuiting van selle wat deur die timus bewerk is, verminder die kans op kanker. Die aanwesigheid van vreemde antigene op die oppervlak van kankerselle is bewys deur die feit dat die oorplanting van sekere kankerselle by diere 'n immuunrespons in die liggaam bewerkstellig wat spesifiek teen hierdie vreemde selle gerig is. Die antigeen word gevolglik die tumorspesifieke oorplantingsantigeen genoem. 

By diere en die mens is teenliggaampies teen hierdie antigeen gevind en daarbenewens het navorsers ontdek kanker dat 'n bepaalde bloedsel, die sitotoksiese limfosiet of K-limfosiet (K= killer), tumorselle kan vernietig. Gewasgroei word waarskynlik bevorder deur faktore wat die liggaam se minimum-beskermingsmeganisme blokkeer. Bewys is gelewer dat die serum van diere met groeiende gewasse die sitotoksiese effek van die K-limfosiete kan blokkeer en daardeur gewasgroei bevorder. 

Die blokkerende faktor in die serum bestaan waarskynlik uit ŉ kompleks van antigene en teenliggaampies wat die gewasselle bedek en voorkom dat die K-limfosiet met hulle in aanraking kom. Daarbenewens het navorsers ŉ remmende serumfaktor ontdek wat direk op die limfosiet inwerk en dit uitskakel.

Die soort behandeling teen kanker hang af van waar die kanker geleë is en van faktore so os die omvang daarvan, die aanwesigheid van metastase en die algemene toestand van die pasiënt. Die eerste moontlikheid is chirurgie. 

As 'n kwaadaardige gewas deur 'n chirurg heeltemal verwyder kan word (radikale verwydering), geniet dit gewoonlik voorkeur. Om te verseker dat so min moontlik gewasselle in die liggaam agtergelaat word, is dit meestal nodig om met chirurgie 'n groot gedeelte van die omliggende weefsel ook te verwyder. Daarom is dit byvoorbeeld in die geval van borskanker nie voldoende om net die gewas alleen te verwyder nie. Die hele bors moet soms afgesit word. 

Dieselfde prosedure geld vir 'n beengewas in die onderste ledemate (bene): gewoonlik word die amputasie van die hele been vereis. As dit onmoontlik is om die hele gewas te verwyder, word die pasiënt soms met bestraling (radioterapie) behandel omdat röntgenstrale en radioaktiewe bestraling die vermoë het om selle dood te maak. Selle wat vinnig deel, soos die in embrio-weefsel, beenmurg, dermslymvlies en gewasweefsel, is veral gevoelig vir hierdie soort bestraling. 

Sommige gewasse is so gevoelig vir bestraling dat radioterapie altyd verkieslik is. In ander gevalle sal bestraling voor 'n operasie (chirurgie) die resultate verbeter. Bestraling na 'n operasie kan die risiko van latere verspreiding verminder, soos byvoorbeeld in die geval van borskanker. As 'n kankergewas geleë is in ŉ orgaan wat gevoelig is vir radioaktiwiteit, kan dit soms met radioaktiewe materiaal behandel word. 'n Derde metode van behandeling is chemoterapie, waarvoor ŉ sitostatiese geneesmiddel gebruik word. 'n Sitostatikum is 'n middel wat die verdeling en groei van nuwe selle rem. 'n Nadeel van hierdie metode is dat ander vinnig delende weefsel wat nie met kanker besmet is nie (soos ingewandselle en beenmurgselle), ook deur die sitostatiese middels aangetas sal word. Nuwe sitostatiese middels word steeds gevind en beproef en hulle lewer dikwels indrukwekkende resultate. 

Behandeling met hormone word veral toegepas in die geval van prostaat- en borskanker, waarvan sommige hormoonreseptors besit. Vroulike hormone rem die groei en metastase van prostaatkanker. Hormoonbehandeling kan jare lank doeltreffend wees. Borskanker in ŉ gevorderde stadium kan met redelike welslae met manlike hormone, of in die geval van ouer vroue met vroulike hormone behandel word. 'n Verandering in die hormonale ewewig kan ook bewerkstellig word deur die verwydering van die eierstokke (wat die grootste hoeveelheid van die vroulike hormone vervaardig). 

Met die immuunbewakingsteorie as grondslag word pogings aangewend om gewasse te onderdruk of om hulle vorming te voorkom deur prikkeling van die beskermingsmeganisme van die liggaam. Hierdie immuunstimulasie is in diere-eksperimente baie geslaag in die geval van kleiner gewasse. By die mens is hierdie terapie nog in die eksperimentele stadium. Navorsers verwag dat sulke behandeling direk na chirurgie, bestraling of chemoterapie, wanneer daar waarskynlik slegs 'n paar gewasselle in die liggaam aanwesig is, baie suksesvol kan wees. 

Een moontlike behandeling is die nie-spesifieke immuunstimulasie deur stowwe soos BCG-entstof (teringentstof) en dinitrochloorbenseen (DNCB), 'n chemiese stof wat veral die sellulêre immuniteit stimuleer. Hierdeur word die makro-fage (opruimselle) en K-selle blykbaar gestimuleer. Spesifieke immuunstimulasie, wat daarop gemik is om beskerming teen die gewasselle te stimuleer, is in proefdiere en in 'n paar goed gekontroleerde menslike gevalle toegepas deur die inspuiting van 'n klein aantal gewasselle wat gewoonlik eers bestraal is. 

Die beste resultate is verkry in 'n kombinasie met nie-spesifieke immuunstimulasie. Laastens kan 'n poging aangewend word om die beskermingsmeganisme van die pasiënt te stimuleer deur die oordrag van limfositiese faktore van ander persone.

Die ontwikkeling van kanker word omtrent uitsluitlik deur die uitgebreidheid van die graad van kwaadaardigheid van die gewas in die kankerpasiënt bepaal. As die gewas klein is, is daar 'n goeie kans op volkome genesing. By sommige kankers, soos sekere vorme van leukemie, is dit moontlik om ŉ relatief uitgebreide proses omtrent heeltemal stop te sit en 'n langdurige remissie van die siekte te bewerkstellig. 

Die suksesmaatstaf van ŉ bepaalde terapie is die sogenaamde vyfjaar oorlewing, dit wil sê die persentasie pasiënte wat na 5 jaar nog lewe. In ver gevorderde gevalle kan daar slegs gepoog word om die proses te vertraag en om hinderlike simptome te bestry (verligtende of versagtende behandeling). So kan 'n gewas van die maag, wat dit onmoontlik maak om te eet, chirurgies kleiner gemaak word. Dit is dikwels ook nodig om bloedoortappings te doen teen bloedarmoede, antibiotika teen bykomende infeksies te verskaf en pynstillers as 'n laaste toevlug te voorsien.

In die lig van die kennis oor die oorsake en vroeë simptome van kanker en omdat behandeling in die vroegste stadium gewoonlik meer geslaag is, is dit noodsaaklik dat voorkomingsmaatreëls getref word. Die maatreëls behels veldtogte teen rook en alle maatreëls wat kontak met ander kankerverwekkende stowwe beperk. 

Kanker kan dikwels in 'n vroeë stadium deur middel van periodieke geneeskundige ondersoeke opgespoor word. Hierdie ondersoeke kan die vorm van 'n massale bevolkingsondersoek aanneem. Dit geld veral vir borskanker (Iiggaamlike ondersoek of röntgenfoto's), kanker van die serviks (sitologiese ondersoeke van papsmere), longkanker (röntgenstrale) en velgewasse (mediese ondersoek van alle moesies en vratte wat vinnig groei). 

By sommige vorme van kanker is spesiale antigene aanwesig sodat dit teoreties moontlik is om hierdie kankertoestande deur spesiale bloedtoetse te ontdek. Daar is byvoorbeeld fetale antigene in die fetus aanwesig wat gewoonlik sowat 3 maande voor die geboorte verdwyn. As hierdie antigene bly bestaan of opnuut hul verskyning in die bloed maak, kan dit met ŉ bepaalde vorm van kanker verband hou. So kan die karsino-embrioniese antigeen by pasiënte met kanker van die dikderm aangetoon word en die alfa-fetoproteïen by pasiënte met lewerkanker.





</doc>
<doc id="45939" url="https://af.wikipedia.org/wiki?curid=45939" title="NG gemeente Kimberley">
NG gemeente Kimberley

Die NG gemeente Kimberley is die tweede oudste gemeente van die Nederduitse Gereformeerde Kerk in wat later die stad Kimberley sou word. Die kerkgebou is geleë in die ou voorstad New park, tot 1945 bekend as Newton.

Die opspraakwekkende ontdekking van diamante in 1870 by die Colesbergkoppie, die latere Kimberley-myn, het gou duisende mense uit alle uithoeke van Suid-Afrika en die buiteland gelok. Predikante van die Kaapse en Vrystaatse NG Kerk is sporadies daarheen gestuur met die oog op die geestelike bearbeiding van die delwerbevolking en so het spoedig twee gemeentes kort na mekaar ontstaan, Dutoitspan en Vooruitzicht by New Rush, die uiteindelike Kimberley-gemeente.

Albei gemeentes het in 1872 ontstaan, wat omdat die diamantveld buite die jurisdiksie van sowel die Kaapse en Vrystaatse Kerk geval het, kon die gemeentes nie, soos gewoonlik die geval is, afgestig word nie. Kimberley het eerste 'n eie leraar beroep en vestig toe prop. J.W. Louw op 17 Augustus 1872 hier georden is. Op dieselfde dag is die eerste kerkgebou ook plegtig in gebruik geneem.

Sy opvolger was ds. B.B. Keet, vader van die latere prof. B.B. Keet van die Kweekskool op Stellenbosch. Hy is in 1874 georden tydens 'n tydperk van groot ekonomiese welvaart, maar terselfdertyd was daar 'n ongekende toestroming van mense uit alle dele van die wêreld, wat veroorsaak het dat 'n kosmopolitiese bevolking op die diamantveld saamgehoop is, wat na die mening van die Kerk glad nie 'n heilsame uitwerking op die geestelike lewe van die Afrikaners gehad het nie. Die derde predikant was die welbekende en alombeminde ds. (later dr.) John Daniel Kestell, wat in Februarie 1882 deur sy vriend Abraham Kriel in die gemeente bevestig is. Tydens sy bediening is die oudste deel van die huidige kerk gebou. Die gebou is in suiwer Romaanse styl en ds. Kestell het self die plafon beplan en ontwerp. Die Newtown-weeshuis (later Kestell-kinderhuis) is tydens sy bediening gestig en opgerig. Hy is in 1894 opgevolg deur prop. P.J. de Vaal. Tydens 32-jarige bediening is die kerkgebou vergroot, 'n toring aangehou en 'n baie bruikbare kerksaal opgerig.

Daarna volg ds. (later dr.) J.R. Albertyn, later Armesorgsekretaris van die Transvaalse Kerk. Hy het nie alleen 'n vrugbare bediening gehad nie, maar het ook groot bydraes gelewer van breër kerklike en volksbelang. Omdat ds. Albertyn besig was met die Carnegie-verslag oor die Armblankevraagstuk en lang tye aaneen uit die gemeente weg was, het vier hulpleraars tydens sy bediening in die gemeente gearbei. Die sesde leraar van die gemeente was ds. P.H.G. Jordaan van 1936 tot 1942. 

Op 4 Mei 1950 stig twee dogtergemeentes gelyktydig van die moedergemeente af: Kimberley-Wes en Kimberley-Noord.






</doc>
<doc id="45942" url="https://af.wikipedia.org/wiki?curid=45942" title="Ekodorp">
Ekodorp

'n Ekodorp is ’n nedersetting waar ’n gemeenskap daarna streef om maatskaplik, ekonomies en ekologies volhoubaar te leef. Party gemeenskappe poog om die bevolking tussen 50 en 150 inwoners te hou, omrede sosiologiese en antropologiese bevindinge hierdie grootte as die maksimum sosiale netwerk beskou. Groter ekodorpe kan tot 2 000 inwoners huisves, hoewel ’n netwerk van subgemeenskappe gevorm word, om ’n ekodorpmodel te skep waar al hierdie groepe saam binne ’n breër grondslag mekaar ondersteun.

Sekere ekodorpe het uitgebrei deur mense, nie noodwendig uit die lede van die gemeenskap self nie, wat op die randgebiede van die ekodorp gaan bly het en ook hul kant in die ekodorpgemeenskap bring (soos te sien by Findhorn).

Ekodorpenaars word deur hul gesamentlike ekologiese, sosio-ekonomiese en kultureel-spirituele waardes, norme en oortuigings verenig. ’n Ekodorp bestaan dikwels uit mense wat ’n alternatiewe lewenswyse bo dié van gesentraliseerde elektrisiteit-, water- en rioolstelsels verkies. Baie van hierdie inwoners sien die afskaffing van tradisionele gemeenskappe, die verspilsugtige verbruikerleefwyses , die vernietiging van natuurlike habitatte, stedelike uitbreiding, fabrieksverbouing en dat daar te veel op fossielbrandstowwe verlaat word, as tendense wat afgeweer moet word om ekologiese rampe te voorkom. 
Hulle stel kleinskaal-gemeenskappe wat ’n weinige invloed op die natuur uitoefen as die oplossing voor. Sulke gemeenskappe kan dikwels ook met soortgelyke dorpe as ’n netwerk mee saamwerk (soos die Wêreldwye Ekodorpnetwerk). Hierdie model van gesamentlike optrede stem met die Tienduisend Dorpies se doen en late ooreen, wat die handeldryf van goedere van regoor die wêreld ondersteun.

Robert Gilman het in 1991 ’n omskrywing van ’n ekodorp bedink wat in die toekoms as die norm sou dien. Gilman beskryf ’n ekodorp as ’n 

Onlangs het Gilman aangevoer dat nog ’n maatstaf, "veeltallige inisiatief-kernpunte", bygevoeg moet word.
Die hedendaagse begeerte om ’n ekodrop te stig het voortgespruit uit die kommune-bewegings uit die 1960’s en 1970’s, wat in die middel-1980’s meer op medebehuising en ekodorpe begin fokus het.
Robert en Diane Gilman het saam ’n gedagteryke studie, bekend as die "Ecovillage and Sustainable Communities" vir die Gaia Trust geskryf. Daar is vandag ekodorpe oor 70 lande op 6 vastelande verspreid.

Die grondbeginsels waarop ekodorpe geskoei is, kan in beide landelike en stedelike gebiede toegepas word, sowel as in ontwikkelende en ontwikkelde lande.
Voorstanders is opsoek na ’n volhoubare leefwyse (byvoorbeeld, vrywillige eenvoud) vir die bewoners, met die minimum handel wat buite die plaaslike gebied, of "ekostreek", gedryf word. Vele voorstanders streef ook na die onafhanklikheid van die huidige infrastruktuur, terwyl ander, veral diegene wat in stedelike gebiede woonagtig is, probeer om die ekodorpstelsel met die bestaande infrastruktuur tot ’n geheel te verenig. Landelike ekodorpe word gewoonlik op organiese boerdery en permakultuur gegrond, sowel as ander benaderings wat die ekostelselfunksie en biodiversiteit bevorder. Ekodorpe, hetsy landelik of stedelik, neig om die gemeenskap en ekologiese waardes (wat ’n beginselgegronde benadering tot volhoubaarheid insluit, soos die gebruik van permakultuur) te integreer.

’n Ekodorp bou op

Die doelwit van die meeste ekodorpe is om ’n volhoubare woonomgewing te wees wat, deur die betrokke terrein volhoubaar te benut, in al sy behoeftes en benodigdhede voorsien. Om selfonderhoudend te wees is egter nie altyd die doelstelling of gewenste uitkomste nie, veral omrede selfvoorsiening met doelwitte kan bots wat oor die wyer kultuur en infrastruktuur ’n betrekking het. Die organisering hiervan hang ook grootliks van die morele kode af – minimale burgerkunde word partykeer as ekowetteloosheid gekenmerk:


Die benaming "ekodorp " moet nie met "mikronasie" verwar word nie – laasgenoemde is ’n nougesette wetlike, maar nie infrastrukturele ontwerp nie.





</doc>
<doc id="45943" url="https://af.wikipedia.org/wiki?curid=45943" title="Topkapi-paleis">
Topkapi-paleis

Die Topkapı-paleis (Turks: "Topkapı Sarayı") of in Ottomaanse Turks: طوپقپو سرايى, gewoonlik getranslitereer as "Topkapi") is ’n paleis in Istanboel, Turkye. Dit was vier eeue lank die amptelike woning van die Ottomaanse sultans, van 1465 tot 1856.

Die paleis is ook gebruik vir staatsgeleenthede en koninklike vermaak en is vandag ’n groot toeriste-attraksie. Dit huisves ook die heiligste relieke van die Moslem-wêreld, soos die profeet Mohammed se mantel en swaard. Topkapı-paleis vorm deel van die monumente van die "historiese gebiede van Istanboel" wat in 1985 ’n Unesco-wêrelderfenisgebied geword het – dit word beskryf as "die beste voorbeeld[e] van ensembles paleise van die Ottomaanse tydperk."

Aanvanklike bouwerk het in 1459 begin op bevel van sultan Mehmet II, die veroweraar van die Bisantynse Konstantinopel. Die paleis is ’n kompleks wat bestaan uit vier binnehowe en talle geboue. Op die hoogtepunt van sy bestaan as keiserlike paleis het tot 4 000 mense daar gewoon en het dit ’n groter gebied as tans beslaan met ’n lang kuslyn. Dit is deur die eeue uitgebrei, met baie restourasies soos ná die aardbewing van 1509 en die brand van 1665. Daar was moskees, ’n hospitaal, bakkerye en ’n munt. Die direkte vertaling van die naam is "Kanonpoort-paleis"; dit is genoem na ’n poort daar naby wat nie meer bestaan nie.

Topkapı-paleis het teen die einde van die 17de eeu algaande minder belangrik geword toe sultans verkies het om meer tyd in hulle nuwe paleise aan die Bosporus deur te bring. In 1856 het sultan Abdülmecid I besluit om die hof na die nuwe Dolmabahçe-paleis te skuif – die eerste paleis in die stad wat in ’n Europese styl gebou is. Sekere funksies, soos die koninklike tesourie, moskee, biblioteek en munt het egter in die Topkapı-paleis gebly.

Ná die einde van die Ottomaanse tydperk in 1921 is die paleis op 3 April 1924 in ’n museum van die Ottomaanse tydperk verander. Dit het honderde kamers, maar net die belangrikstes is vir die publiek oop. Dit is vol voorbeelde van die Ottomaanse argitektuur en bevat groot versamelings porseleinware, klere, wapens, juweliersware, Ottomaanse miniatuur-skilderye, manuskripte met Islamitiese kaligrafie en muurbeelde.

Die paleis staan op die Seraglio-punt ("Sarayburnu"), ’n kaap met ’n uitsig oor die Goue Horing, See van Marmara en Bosporus. Die terrein is heuwelagtig en een van die hoogste punte naby die see. Tydens die Griekse en Bisantynse tydperke het die stad se akropolis daar gestaan. Daar is ’n Bisantynse ondergrondse watertenk in die Tweede Binnehof wat regdeur die Ottomaanse tydperk gebruik is, asook die oorblyfsels van ’n klein kerk, die sogenaamde Paleis-basilika. Die nabygeleë kerk, die Aya Eirene, word nie as deel van die Bisantynse akropolis beskou nie, al staan dit in die Eerste Binnehof.

Ná die Ottomaanse verowering en die val van Konstantinopel in 1453 was feitlik net ’n bouval oor van die Groot Paleis van Konstantinopel. Die Ottomaanse hof is aanvanklik in die "Ou Paleis" gevestig, waar die Universiteit van Istanboel nou staan. Sultan Mehmet II het ’n beter plek gesoek en besluit op die terrein van die Bisantynse akropolis. Hy het in 1459 opdrag gegee dat ’n nuwe paleis daar gebou word. Dit is aanvanklik die Nuwe Paleis ("Yeni Sarayı") genoem om dit te onderskei van die ou paleis. Dit is in die 19de eeu hernoem na "Topkapı", na die Topkapı-poort en -kuspaviljoen wat nie meer bestaan nie.

Sultan Mehmet II het die basiese uitleg van die paleis beplan. Hy het die hoogste punt op die kaap gekies vir sy private tuiste. Verskeie geboue en paviljoene het die binneste deel omring en het gestrek tot aan die kus van die Bosporus. Die hele kompleks was omring deur hoë mure, waarvan party dateer van die tyd van die Bisantyne akropolis. Hierdie basiese uitleg het die patroon van toekomstige restourasie en aanbouing bepaal.

Bronne verskil oor wanneer bouwerk aan die binneste deel begin en geëindig het. Kritovolous noem die datums 1459–1465; ’n ander bron noem 1460 as die jaar waarin dit voltooi is.

Die Topkapı-paleis het nie ’n vaste meesterplan gehad soos die meeste ander groot paleise nie, maar is deur eeue ontwikkel en deur verskeie sultans verander – vandaar die gebrek aan simmetrie. Die hoof-uitleg van Mehmet II is egter behou. Die meeste van die veranderings is aangebring tydens die bewind van sultan Süleyman I (Süleyman die Manjifieke), van 1520 tot 1560. Met die vinnige uitbreiding van die Ottomaanse Ryk wou hy hê sy tuiste moes die mag en glorie daarvan weerspieël. Nuwe geboue is aangebou en ander is vergroot. Die hoofargitek in dié tyd was die Pers Alaüddin, ook bekend as Acem Ali. Hy was ook verantwoordelik vir die vergroting van die harem.

In 1574 het ’n groot brand die kombuise vernietig. Sultan Selim II het dit laat herbou, asook die harem, baddens, Geheime Raadsaal en verskeie paviljoene aan die kus. Teen die einde van die 16de het die paleis sy huidige vorm gehad.

Die paleis is ’n uitgebreide kompleks wat bestaan uit verskeie geboue rondom binnehowe, wat met galerye en gange verbind word. Min van die geboue is hoër as twee verdiepings. Oral is daar tuine, bome en fonteine.

Die binnehowe was belangrik in die daaglikse bestaan van die howelinge. Deure en vensters het na die binnehowe gewys om ’n oop atmosfeer te skep en koel lug deur te laat.

Van bo af gesien het die paleis ’n ongelyke driehoekige vorm wat in vier hoof-binnehowe en die harem verdeel is. Die Eerste Binnehof lê in die suide en die res loop in ’n noordelike rigting. Die Eerste Binnehof was die toeganklikste, terwyl die Binneste (Vierde) Binnehof en die harem die private tuiste van die sultan was. Die vyfde binnehof was in werklikheid die buitenste rand van die paleisterrein wat aan die see gegrens het. Toegang tot die binnehowe is beheer deur hoë mure en hekke. Die totale grootte van die kompleks wissel van sowat 592 600 vierkante meter tot 700 000 vierkante meter, na gelang van watter dele bygereken word.

Die suide- en westekante het gegrens aan ’n groot formele koninklike roostuin, vandag Gülhane-park. Die See van Marmara begrens die kompleks aan die suide- en oostekant. Verskeie kleiner geboue soos klein somerpaleise, paviljoene en kiosks het voorheen aan die kus gestaan in ’n gebied wat bekend was as die Vyfde Plek, maar hulle het mettertyd verdwyn weens verval en die bou van die kuslyn-spoorweg in die 19de eeu. Die laaste gebou wat vandag steeds staan, is die Mandjiemakerskiosk, wat in 1592 deur sultan Murat III laat bou is.

Topkapı-paleis was die hooftuiste van die sultan en sy hof. Toegang is streng beheer en dit was nie vir die howelinge nodig om die kompleks te verlaat nie, aangesien die paleis feitlik selfonderhoudend was, ’n stad binne ’n stad. Oudiënsie- en konsultasiekamers is gebruik vir die politieke werking van die ryk. Die paleis het sy eie watertoevoer gehad met behulp van ondergrondse tenks en die kombuise het daagliks kos verskaf. Daar was ook slaapsale, skole, biblioteke en moskees. Reg by die paleis was daar uiteenlopende gemeenkappe kunstenaars en ambagslui wat gesamentlik bekend gestaan het as "Ehl-i Hiref" (Gemeenskap van die Talentvolles); hulle het van die beste werk in die hele ryk gemaak.

Die hoofstraat wat na die paleis lei, is die Bisantyne optoglaan Mese, vandag "Divan Yolu" ("Straat van die Raad"). Die Mese is in die Bisantynse en Ottomaanse tydperke gebruik vir keiserlike optogte. Dit lei reguit na die Aya Sophia en draai noordwes na die Paleisplein waar die Fontein van Ahmet III staan. Die sultan sou die paleis binnegaan deur die Keisershek (Turks: "Bâb-ı Hümâyûn"; Latyn: "Porta Augusta"), ook bekend as die "Hek van die Sultan" (Turks: "Saltanat Kapısı") aan die paleis se suidekant.

Hierdie massiewe hek, wat van 1478 dateer, is nou bedek met 19de-eeuse marmer en lei na ’n gang met ’n hoë koepel. Die boonste deel van die hek is versier met vergulde Ottomaanse kalligrafie, met verse uit die Koran en monogramme van die sultans. Die hek was bedags oop en het toegang gebied tot die Eerste Binnehof.

Die Eerste Binnehof is die grootste en het gedien as ’n buitenste buurt of park. Die steil terrasse wat na die see lei, dateer van die Bisantynse tydperk. Dié binnehof, wat ook as die Paradehof bekend gestaan het, het funksionele geboue bevat, waarvan nog net die munt, die kerk Aya Irene en ’n paar fonteine oor is. Besoekers sou met die paadjie langs stap na die Hek van Salutasie en die Tweede Binnehof. Deftig geklede hofamptenare en soldate sou weerskante van die paadjie staan. Besoekers moes tussen die Eerste en die Tweede Binnehof van hulle perde afklim.

Die Hek van Salutasie (Arabies: "Bâb-üs Selâm"), ook bekend as die Middelste Hek (Turks: "Orta Kapı"), lei na die Tweede Binnehof en die paleis. Dié geskulpte hek het twee groot agthoekige torings in ’n boustyl met Bisantynse eerder as Ottomaanse elemente, met die gevolg dat dit onseker is wanneer dit gebou is. Die hek is weerskante ryklik versier en die boonste deel bevat godsdienste inskripsies en monogramme van die sultans.

Toegang was beperk tot buitelandse hooggeplaastes, of andersins vir amptelike doeleindes. Net die sultan mag te perd deur die hek gery het, ’n tradisie wat oorgebly het van die Bisantynse tydperk.

Agter dié hek was die Tweede Binnehof ("II. Avlu") of Divan-plein ("Divan Meydanı"), ’n park vol poue en wildsbokke waar howelinge kon byeenkom. Die binnehof is omstreeks 1465 voltooi tydens die bewind van Mehmet II, maar het omstreeks 1525–1529 tydens die bewind van Süleyman I sy huidige voorkoms gekry. Dit word omring deur die destydse hospitaal, bakkery, kasernes, stalle en harem in die noorde en kombuise in die suide. Aan die einde van die binnehof was die Hek van Geluksaligheid, wat gelei het tot die Derde Binnehof. Eenheid is geskep deur ’n aaneenlopende marmer-kolonnade.

Verskeie artefakte uit die Romeinse en die Bisantynse tydperk soos doodskiste, doopvonte en pilare is tydens onlangse opgrawings op die paleisterrein gevind. Dit word in die Tweede Binnehof voor die kombuise uitgestal. Onder die binnehof is ’n watertenk wat van die Bisantynse tydperk dateer.
Die Tweede Binnehof is hoofsaaklik deur die sultan gebruik om oudiënsies te hou en reguitsprake te lewer. Dit is onder andere hier gehou om besoekers te beïndruk.

Reg agter die Hek van Salutasie, aan die noordoostelike kant, word die keiserlike koetse in die destydse stalle uitgestal. Baie koetse is in die 19de eeu in die vorige stalle in ’n brand verwoes. Van die koetse wat gesien kan word, is ingevoer. Noord daarvan is die groot paleiskombuise.

Die langwerpige kombuiskompleks ("Saray Mutfakları") is ’n prominente deel van die paleis. Sommige van die kombuise is in die 15de eeu saam met die eerste deel van die paleis gebou. Hulle is tydens sultan Süleyman se bewind vergroot, maar het in 1574 afgebrand. Dit is daarna herbou en bestaan tans uit 10 geboue met koepels en hoë skoorstene. Kos is daagliks vir sowat 4 000 mense gemaak, ook vir die sultan en die harem. Meer as 800 personeellede het in die kombuise gewerk, en op godsdienstige feesdae tot 1 000.

Die kombuise het slaapsale, baddens en ’n moskee vir die personeel bevat, maar die meeste daarvan het sedertdien verdwyn.

In die kombuise is vandag ’n tentoonstelling van onder andere eetgerei, silwergeskenke en porseleinware. Chinese en Verre-Oosterse porselienware was gewild en is met kameel-karavane met die Syroete of seelangs vervoer. Die 10 700 stukke poseleinware wat hier ten toon gestel word, is skaars en waardevol en word beskou as een van die beste versamelings in die wêreld. Van die Chinese porseleinware dateer van die Song- (13de eeu) en die Joean-dinastie (1280–1368), deur die Ming-dinastie (1368–1644) tot die Qing-dinastie (1644–1912). Die Japannese versameling is hoofsaaklik uit die 17de tot die 19de eeu.

Die Keisersraadsaal ("Dîvân-ı Hümâyûn") is waar die staatsministers, raadsministers ("Dîvân Heyeti") en die Keisersraad vergader het. Dit is in die noordwestelike hoek van die binnehof geleë langs die Hek van Geluksaligheid. Die huidige gebou dateer van die bewind van sultan Süleyman, maar het sedertdien verskeie veranderings ondergaan, is beskadig en herstel ná ’n brand in 1665 in die harem, en is weer gerestoureer in die tyd van Selim III en Mahmut II.
Die Toring van Geregtigheid ("Adalet Kulesi") is tussen die Keisersraadsaal en die harem geleë. Dit is verskeie verdiepings hoog en die hoogste gebou in die paleis. Dit kan duidelik van die Bosporus af gesien word. Dit is waarskynlik onder Mehmet II gebou en tussen 1527 en 1529 onder Süleyman I gerestoureer en vergroot.

Die toring versinnebeeld die ewige waaksaamheid van die sultan teen onreg. Almal moes die toring van ver af kon sien en veilig onder die sultan gevoel het. Die sultan kon ook van daar af oor die stad uitkyk. Die vensters het roosters voor gehad sodat die sultan kon uitkyk sonder om self gesien te word.

Die gebou waarin wapens en wapenrusting tans uitgestal word, was aanvanklik een van die paleis se tesourieë. Dit is vermoedelik teen die einde van die 15de eeu gebou onder Süleyman I. Daarna is dit verskeie kere gerestoureer en verander. Die wapens wat hier ten toon gestel word, is een van die beste versamelings van Islamitiese wapens in die wêreld, met voorbeelde wat oor 1 300 jaar strek (van die 7de tot die 20ste eeu). Daar is vuurwapens wat deur die Ottomane self gemaak is, geskenke aan die sultans asook ander wat tydens verowerings gebuit is. Daar is ook swaarde, wapenrusting, helms en byle.

Die Hek van Geluksaligheid ("Bâbüssaâde" of "Bab-üs Saadet") is die ingang tot die Derde Binnehof. Dié binnehof was die private woongebied. Die hek het ’n koepel wat op marmerpilare rus. Dit versinnebeeld die teenwoordigheid van die sultan in die paleis. Niemand mag sonder die sultan se toestemming deur die hek gegaan het nie. Selfs die grootvisier (voorsitter van die ministersraad) mag die hek net op sekere dae en onder sekere omstandighede gebruik het.

Die hek is waarskynlik in die 15de eeu tydens die bewind van Mehmet II gebou. Dit is 1774 onder sultan Mustafa III en onder Mahmut II in ’n rococo-styl versier. Dit is verder versier met verse uit die Koran. Die kante is mat barok-elemente en miniatuur-landskapskilderye versier.

Die sultan het hierdie hek en die "Divan Meydanı"-plein net vir spesiale seremonies gebruik. Hy het op godsdienstige en feestelike dae en met troonopvolgings voor die hek op sy troon gesit terwyl die onderdane en amptenare staande eer betoon het.

Die sultans se begrafnisse is ook voor die hek gehou.

Agter die Hek van Geluksaligheid is die Derde Binnehof ("III. Avlu"), ook genoem die binnepaleis ("Enderûn Avlusu"), waar die sultan sy tyd buite die harem deurgebring het. Dit bestaan uit ’n welige tuin omring deur die Geheime Raadsaal, nog ’n tesourie waar van die waardevolste skatte van die ryk gehou is, die harem en ’n paar paviljoene, met die biblioteek van Ahmet III in die middel.

Die uitleg is bepaal deur Mehmet II en is omtrent net so groot soos die Tweede Binnehof. Die Hünername-miniatuur van 1584 wys die Derde Binnehof en omringende gebied soos wat dit net ná voltooiing moes gelyk het.
Die Oudiënsiekamer is reg agter die Hek van Geluksaligheid om te keer dat mense in die Derde Binnehof kan inkyk. Die vierkantige gebou is ’n Ottomaanse kiosk, omring deur ’n kolonnade van 22 pilare wat die groot dak stut. Binne is die hooftroonkamer en twee kleiner aangrensende kamers.

Die sultan het hier die visiere, amptenare en buitelandse ambassadeurs te woord gestaan. Die visiere moes hier hulle verslae aan die sultan voorlê. Na gelang van wat die sultan daarvan gedink het, het hy vir hulle geskenke en hoë ampte gegee of hulle laat verwurg deur doofstom eunugs. Amptenare het dus nooit geweet of hulle die kamer lewend sou verlaat nie.
Die Veroweraarspaviljoen of –kiosk ("Fatih Köşkü") en die arkade daarvoor is omstreeks 1460 onder sultan Mehmet II laat bou en is een van die oudste geboue in die paleis. Dit is ook gebruik om skatte en kunswerke te stoor.

Dit huisves die Keiserlike Tesourie ("Hazine-i Âmire"), ’n groot versameling kunswerke, juweliersware, erfstukke en geld. Vandat die paleis ’n museum geword het, word dieselfde kamers gebruik om dié ware ten toon te stel.

Die neoklassieke Enderûn-biblioteek, ook bekend as die Biblioteek van Ahmet III, is reg agter die Oudiënsiekamer geleë. Dit is ’n goeie voorbeeld van die Ottomaanse argitektuur van die 18de eeu. Die buitekant is bedek met marmer. Dit is gebou in die vorm van ’n Griekse kruis met ’n sentrale saal met ’n koepel en drie reghoekige inhamme. Die gebou is op ’n lae kelder gebou om die waardevolle boeke teen vog te beskerm. Die boeke is in ingeboude kaste gebêre. Die biblioteek het meer as 3 500 manuskripte gehad. Sommige het pragtige inlegwerk van perlemoen en ivoor gehad.

Die Moskee van die Ağas is die grootste moskee in die paleis en een van die eerste geboue. Die sultan en hofknape het hier aanbid. In 1928 is die boeke van die Enderûn-biblioteek hierheen verskuif.

Die keiserlike harem ("Harem-i Hümayûn") beslaan meer as 400 kamers langs die private woonkwartier van die sultan. Die sultan se ma het hier gebly, asook sy vroue, byvroue en kinders, die eunugs wat die harem bewaak het, die hoof-eunug en hulle bediendes. Niemand behalwe hulle en die sultan mag in die harem gekom het nie. Elke groep het sy eie woonkwartier gehad wat om ’n binnehof gebou was. Hierdie kwartiere ("daires") en die ander geboue in die harem is met gange en binnehowe verbind.

Die haremvleuel is eers in die laat 16de eeu aangebou. Dit het in die Tweede Binnehof uitgeloop en is mettertyd uitgebrei in die rigting van die Goue Horing. Dit was later ’n groot kompleks. Die oorspronklike gebou uit die 15de eeu en die dele wat tot in die 19de eeu aangebou is, weerspieël die stylontwikkeling in die ontwerp en versiering van die paleis.

Die harem is van die Tweede Binnehof af bereik met die Hek van Koetse ("Arabalar Kapısı"). Van die geboue hier benewens die woonkwartiere, is die Kaskamer, waar die harem se tesourie was, die Saal van die Reinigingsfontein, wat ’n ingangsportaal na die harem was, die skool vir die keiserlike prinse, die wagpos, waarmee die drie hoofdele van die harem verbind is: die Binnehof van die Vroue, die Binnehof van die Keiserinmoeder en die Goue Pad na die sultan se woonkwartier.

Die Keisersaal ("Hünkâr Sofası"), ook bekend as die Keisersofa, het die grootste koepel in die paleis en was die amptelike ontvangsaal van die sultan asook vir die sultan se vermaak. Die sultan se kroon staan ook hier. Daarnaas is die Private Kamer van Murat III, met een van die mooiste deure in die paleis, die Private Kamer van Ahmet I, wat ryklik versier is met İznik-teëls, en die kleiner, maar kleurryke Private Kamer van Ahmet III.

Die Vierde Binnehof ("IV. Avlu"), ook bekend as die Keiserlike Sofa ("Sofa-ı Hümâyûn"), was die mees private deel van die sultan en sy familie se woonkwartier. Daar is verskeie paviljoene, kiosks, tuine en terrasse.
In 1640 het sultan Ibrahim I die Besnydeniskamer ("Sünnet Odası") laat aanbou vir die besnydenis van jong prinse. Die binne- en buitekant is versier met ’n gemengde versameling seldsame teëls wat herwin is. Die kamer self het simmetriese afmetings en is taamlik ruim. Die vensters het elk ’n klein fontein.

Die keiserlike argitek Hasan Ağa onder sultan Murat IV het in 1635–1636 die aangrensende Jerevan-kiosk ("Revan Köşkü") en in 1638–1639 die Bagdad-kiosk ("Bağdat Köşkü") gebou om die Ottomaanse oorwinnings in Jerevan en Bagdad te vier.

Die vergulde İftar-paviljoen of -kiosk ("İftariye Köşkü" of "İftariye Kameriyesi") het ’n uitsig oor die Goue Horing en lok vandag toeriste wat foto's wil neem. Die sultan het sy vas hier beëindig en spesiale geskenke hier uitgedeel. Die marmeringang het in die tyd van sultan Ibrahim (1640–1648) sy huidige voorkoms gekry.

Die reglynige Terras-kiosk ("Sofa Köşku / Merdiven Başı Kasrı") is ’n uitkyktoring wat in die tweede helfte van die 16de eeu gebou is. Dit is in 1704 deur sultan Ahmet III laat restoureer en in 1752 deur Mahmut I in die rococo-styl laat herbou. Dit is die enigste houtgebou in die binneste deel van die paleis. Daar is ’n hoof-, gebeds- en verversingskamer. Hiervandaan sou die sultan na sportbyeenkomste en ander vermaak in die tuin kyk.

Die vierkantige Kamer van die Hoofarts ("Hekimbaşı Odası") dateer van die 15de eeu en is die oudste gebou in die Vierde Binnehof. Dit is in die tyd van Mehmet II gebou as ’n wagtoring. Dit het min vensters en die mure is amper twee meter dik. Die hoofarts het bo gebly en onder was ’n apteek.
Die Groot Kiosk, ook bekend as die Mecidiye-kiosk of Kiosk van Abdül Mecid I ("Mecidiye Köşkü"), is in 1840 gebou en is die laaste groot toevoeging tot die paleis. Dit is deur sultan Abdül Mecid I laat bou as ’n rus- en ontvangsarea vanweë die uitstekende ligging daarvan met ’n panoramiese uitsig oor die See van Marmara en die Bosporus. Die latere sultans sou hier bly as hulle Topkapı vanaf hulle seekus-paleise besoek het.

Langs die Groot Kiosk is ’n gewilde restaurant wat al deur koningin Elizabeth II van die Verenigde Koninkryk, Jackie Onassis, pres. Richard Nixon, die bokser Muhammad Ali en talle ander beroemdes besoek is. Die restaurant se terras bied ’n panoramiese uitsig oor die Bosporus en die Asiatiese deel van Istanboel. Talle toeriste kom neem hier foto's van die see en die stad.

Die Terras-moskee, ook bekend as die Sofa-moskee ("Sofa Camii"), is deur Mahmut II laat bou vir gebruik deur die korps wat bekend was as "Sofa Ocağ". Dit is in 1858 deur sultan Abdül Mecid I laat restoureer.

Reg om die kompleks, van die Eerste tot die Vierde Binnehof, is die buitenste paleistuin geleë. ’n Deel hiervan was bekend as die Vyfde Plek. Toe die spoorlyn na die Sirkeci-stasie in die laat 19de eeu gebou is, het die Kuskiosk, Pêrelkiosk en Marmerkiosk in die slag gebly. Net die Mandjiemakerskiosk is vandag nog oor.

Langs die Eerste Binnehof aan die stad se kant is die Gülhane-park, die ou keiserlike roostuin. Die park is oop vir die publiek.




</doc>
<doc id="45944" url="https://af.wikipedia.org/wiki?curid=45944" title="Nadine Blom">
Nadine Blom

Nadine Blom is 'n Afrikaanse sangeres gebore op 22 Januarie in Bloemfontein in die destydse Oranje-Vrystaat.

Sy het haar laerskoolloopbaan by Laerskool Lynnwood (Pretoria) afgeskop en voltooi aan Laerskool du Preez van Wyk. Sy matrikuleer aan die Hoërskool Erasmus, waar sy later jare erekleure ontvang vir haar bydrae tot die skool se kuns en kultuur skat. Sy is ook verkies tot die leerlingraad in haar matriekjaar.

Nadine Blom is in die regte gekwalifiseer met onderskeidelik BLC (Bacalareus Legum Civilus),LLB (Legum Bacalareus) en LLM (Legum Magister)en het haar regsgrade onderskeidelik verwerf aan die Universiteit van Pretoria, die Universiteit van Suid-Afrika en die Universiteit van Johannesburg. Na haar toelating as prokureur, het sy deeltyds haar sangloopbaan beoefen terwyl sy ook in die korporatiewe omgewing as regsadviseur werksaam was. Haar seun, Adriaan, is in 2002 gebore. Sy het mettertyd die regsberoep vaarwel geroep en haarself voltyds gewy aan haar sangloopbaan.

Haar debuut-CD, getiteld "Reën", is onafhanklik vrygestel in 2003 en bevat ses van haar eie komposisies. Haar tweede album, "Veer", bevat 10 komposisies uit haar eie pen in 2005. Sy is genooi om op te tree in Kanada en België met hierdie eg-Afrikaanse liriekgedrewe musiek. In 2006 stel sy 'n keltiese klassieke album vry, getiteld "Met my hele hart", deur EMI. Sy word in dieselfde jaar gekroon as Mev. Verenigde Nasies Suid-Afrika asook die Eerste Prinses in die Mevrou Verenigde Nasies Internasionaal in Los Angeles.

In 2008 stel sy die eerste van 'n reeks kinder-CD's en DVD's vry getiteld "Supercool" waarvan sy die uitvoerende vervaardiger is. Gedurende 2009 ontvang sy 'n SAMA vir die beste Afrikaanse kinderalbum met hierdie vrystelling. In 2009 volg 'n verdere Supercool, getiteld "Supercool vir Jesus", en ontvang sy ook gedurende 2010 'n SAMA-toekenning in die kategorie "beste kinderalbum (Afrikaans)" vir "Supercool vir Jesus". Blom is ook 'n motiveringspreker en tree nasionaal op by damesoggende.

Sy het gedurende 2011 'n CD vrygstel getiteld "My inspirasie vir my vriendin", die titelsnit "My inspirasie" is opgedra aan die vroue van Suid-Afrika en gekomponeer deur Blom en Dennis East en is op verskeie Radiostasies in Suid-Afrika gespeel. Sy vertoon ook haar wye vokale vermoë op "My inspirasie vir my vriendin" met snitte soos "O mio babino caro" en "Don't cry for me Argentina" as klassieke sobrette sopraan.

Sy het reeds op 12 voorblaaie gepryk en in meer as 28 publikasies wat insluit Sarie, "Finesse", "Baba & Kleuter", Volksblad, Vrouekeur, "Intiem", Rooi Rose, "Lig", "Leef", Beeld, Rapport, Die Burger, Huisgenoot, "Woman in Home" ens.

Nadine het onlangs haar meestersgraad in Internasionale reg aan die Universiteit van Johannesburg voltooi met tema "Human Trafficking". Sy is 'n menseregte kampvegter en het daarom die menseregteveld gekies as rigting vir haar verdere studies. Sy lewer gereeld landswyd toesprake rondom aanlynveiligheid en die gevare van sosiale media.

SUPERCOOL PRODUKREEKS:


VOLWASSE KONTEMPORÊRE MUSIEK





</doc>
<doc id="45945" url="https://af.wikipedia.org/wiki?curid=45945" title="Pieter Smith">
Pieter Smith

Pieter Smith (gebore op 19 Augustus 1975 in Potchefstroom) is 'n Afrikaanse sanger en kitaarspeler. Sy debuutalbum, "Alles wat gejaagd is", is in 2001 uitgegee.





</doc>
<doc id="45946" url="https://af.wikipedia.org/wiki?curid=45946" title="İstiklal Caddesi">
İstiklal Caddesi

İstiklal Caddesi of Onafhanklikheidslaan is een van die bekendste lane in Istanboel, Turkye, en word oor ’n naweek maklik deur drie miljoen mense per dag besoek. Dit is in die historiese Beyoğlu-distrik geleë en is ’n elegante voetgangerslaan van sowat 3 km lank met uitgelese boetieks, musiek- en boekwinkels, kunsgalerye, bioskope, kroeë, nagklubs, biblioteke, bakkerye en restaurante. Dit begin by die Middeleeuse buurt naby die Galata-toring en eindig by Taksim-plein.

In die historiese Karaköy-distrik kan ’n mens die wêreld se tweede oudste ondergrondse trein, bekend as die Tünel (die Tonnel), sien. Dit het in 1875 begin loop.

Weerskante van die kosmopolitiese laan is belangrike geboue geleë soos skole, kerke, moskees en die konsulate (voor 1923 ambassades) van verskeie lande soos Frankryk, Griekeland, Rusland, Spanje, Swede, Nederland en Brittanje.

Tydens die tyd van die Ottomaanse Ryk is die laan Cadde-i Kebir (Groot Laan) genoem en was dit ’n gewilde ontmoetingsplek vir Ottomaanse intellektuele en Europeërs, wat dit Grande Rue de Péra genoem het.



</doc>
<doc id="45947" url="https://af.wikipedia.org/wiki?curid=45947" title="Tünel">
Tünel

Die Tünel (Afrikaans: Tonnel) is ’n kort ondergrondse treinspoor in Istanboel, Turkye. Dit het net twee stasies en verbind die distrikte Karaköy en Beyoğlu. Dis aan die noordelike kus van die Goue Horing geleë en loop sowat 573 meter ver opdraand van naby seevlak af.

Dit is op 7 Januarie 1875 ingewy en is die tweede oudste ondergrondse stedelike spoorlyn in die wêreld naas die Londense moltrein (1863).

’n Reis tussen die twee stasies neem sowat 1,5 minute teen sowat 25 km/h. Twee treine loop gelyktydig en ry in die middel by mekaar verby op ’n dubbele stuk spoor.



</doc>
<doc id="45948" url="https://af.wikipedia.org/wiki?curid=45948" title="Kresy">
Kresy

Kresy ("Grensland") is 'n Poolse term wat ná die verval van Kiëf-Roes gebruik is om na die Roeteense gebiede te verwys wat destyds by die Koninkryk Pole ingelyf is.

Nadat Pole en die Grootvorstedom Litaue hulle in 'n politieke unie, die Pools-Litause Gemenebes, verenig het, het die term "Kresy" vanaf 1569 na alle oostelike landsdele verwys wat aan die Poolse Kroon onderdanig was - 'n gebied wat tot by die Dniëpr-rivier gestrek het, die destydse grensrivier tussen Pole-Litaue en die Tataarse Ryk. Tot die tyd van die Poolse Delinge is spesifiek na die buitenste oostelike Pools-Litause grensstreke as "Kresy" verwys. Hierdie gebiede het destyds ook as "Dzikie Pola" ("Wildeveld") bekend gestaan.

In die tyd van die Tweede Poolse Republiek (1918-1939) is die term "Kresy" gebruik om na die geweste oos van die Curzonlyn te verwys.

Die Kresy is in September 1939 deur Sowjet-magte beset en ná die Tweede Wêreldoorlog geannekseer. Sedert die verval van die Sowjetunie grens hierdie gebied aan of maak deel uit van die onafhanklike state Litaue, Wit-Rusland en Oekraïne.


</doc>
<doc id="45949" url="https://af.wikipedia.org/wiki?curid=45949" title="Voorlopersel">
Voorlopersel

Soos stamselle het voorloperselle die vermoë om in 'n spesifieke soort sel te verander. In teenstelling met stamselle is hulle egter reeds baie meer spesifiek: hulle neig om te verander na 'n spesifieke "teikensel". Die belangrikste verskil tussen stam- en voorloperselle is dat stamselle onbepaald kan verdeel terwyl voorloperselle slegs 'n beperkte aantal kere kan verdeel. Daar bestaan egter 'n mate van omstredenheid oor die presiese definisie en die begrip word steeds ontwikkel.


</doc>
<doc id="45954" url="https://af.wikipedia.org/wiki?curid=45954" title="Padda">
Padda

'n Padda is 'n koudbloedige, stertlose dier wat aan die klas amfibieë behoort. "Amfi-" beide "bios" lewe: wat op die land asook in die water leef.

Wanneer hulle gebore word kry hulle (nes visse) met kieue hul suurstof uit water en swem met hulle sterte, maar sodra hulle groter word en van gedaante verwissel, haal hulle in die lug asem soos alle landdiere en verloor hul stert. 

'n Padda se vel is normaalweg slymerig (natterig), kaal sonder skubbe, vere of hare. In die padda se vel is daar kliere wat 'n tipe slym afskei; die slym help om sy vel vogtig te hou.

Sommige paddas se velkleur (swart, groen, bruin, geel ens.) help hulle vir kamoeflering teen hul vyande.

Sommige paddas kan weer van kleur verander om hulle by hul omgewing aan te pas. Die varklelie-padda is bedags ivoorwit wanneer hy in die voue van dié blom skuil. Op dié manier weerkaats hy ook die ergste hitte van die son. Saans is hy donkerder van kleur, sodat hy onopsigtelik in die nag kan beweeg.
Ander het weer helderkleurige velkleure (rooi, blou en ander helder skakerings) wat hul roofvyande waarsku dat hul baie giftig kan wees.

In werklikheid skei alle paddas, en nie net die helderkleuriges nie, 'n melkerige gif af, vanuit kliere wat in hul vel voorkom; die gif help hulle beskerm teen vyande. Die gif van die meeste paddas is nie baie gevaarlik vir die mens nie en sal slegs 'n ligte vel-irritasie veroorsaak.

Paddas se ribbetjies lyk swak ontwikkel en sal nooit 'n borsbeen bereik nie.

Paddas het 'n kenmerkende vermoë om ver te kan spring. Hul vier pote is oor die algemeen net daar om hul liggaam op land te stut, daar slegs sekere paddas op hul vier pote kan loop.

Paddas kommunikeer met ander paddas deur middel van verskeie komplekse roepe, soos kierie-kieries en kwake en ander geluide. Hierdie geluide word baie soos die spraak van mense voortgebring, deur lug uit die longe oor die stembande in die keel te forseer. Padda-geselsies is baie belangrik in die paartyd wanneer die mannetjies roep om die wyfies se aandag te trek.

Paddas is afhanklik van klam, nat blyplekke. Omdat vleilande baie kwesbaar vir ontwikkeling is, word paddas se habitat maklik vernietig. Hulle is egter aanpasbare diere en hulle kom in 'n groot verskeidenheid habitatte voor, van seevlak tot in berggebiede.

Paddavissies eet alge en ander waterplante, maar 'n paar soorte raak partymaal kannibale en eet dan ander paddavissies. Volwasse paddas is karnivore (vleisvreters) en eet meestal lewendige insekte en ander goggatjies, soos muskiete, motte en torre, hulle sal nie dooie kos eet nie.

Die paddawyfie lê haar eiers tussen waterplante. Daar kan lang stringe wees, in groot groepe of klein groepies of selfs enkeles.

Na omtrent tien dae word die eiers deur die son se hitte uitgebroei. Uit die eier kom 'n paddavissie wat 'n stertvin het om mee te swem. Die paddavissie haal soos 'n vis deur kieue asem. Na omtrent twee maande kry die paddavissie agterpote, waar die stertvin aan die liggaam vas is; daarna kry hy voorpote.

Met dié metamorfose verander die “vissie” na 'n padda sodat hy op land en in die water kan lewe. Longe (vir asemhaling) vervang die kieue, sy stertvin verdwyn en sy mond vergroot.

Paddas se natuurlike vyande is visse, voëls, soogdiere, reptiele en natuurlik die mens. Sommige mense eet hulle; paddaboutjies word veral in Frankryk en China as ’n lekkerny beskou.

Daar steek geen waarheid in die stories dat 'n mens vratte kry as jy 'n padda hanteer nie.

Paddas word gebruik om mense die anatomie van gewerweldes (diere met 'n ruggraat) te leer en paddaeiers help geleerdes om meer van die ontwikkeling van embrio’s te wete te kom. Paddas is ook al gebruik vir swangerskaptoetse op vroue.

Paddas drink nie water nie. Vog word deur hul velle geabsorbeer en in 'n interne watersak gestoor. Dié water word in droë tye gebruik om die vel klam te hou, sodat hulle kan asemhaal.

Daar kom meer as 100 spesies in Suid-Afrika voor waarvan die helfte endemies of amper-endemies is. Die brulpadda, wat tot 20 cm lank kan word, is Suid-Afrika se grootste padda. Tydens droogtes skei brulpaddas 'n stof deur hul vel af wat 'n kokon om hulle vorm. In die Karoo bly brulpaddas soms vir jare in dié kokonne, tot dit weer nat genoeg is om na buite te gaan.




</doc>
<doc id="45956" url="https://af.wikipedia.org/wiki?curid=45956" title="Frank Sinatra">
Frank Sinatra

Frank Sinatra (1915-1998) was 'n Amerikaanse sanger en akteur wat as een van die invloedrykste popmusieksterre van die 20ste eeu beskou word.

Saam met die toonaangewende Harry James en Tommy Dorsey, het Sinatra sy loopbaan begin in die mid-dertigerjare, die tyd toe swingmusiek aan die orde van die dag was. In die vroeë tot mid-veertigerjare het hy ook 'n suksesvolle solokunstenaar geword, bewonder deur duisende tienermeisies, die sogenaamde "bobby soxers". Sy professionele loopbaan het egter teen die 1950's gestagneer, maar het weer vlam gevat na hy in 1954 'n Oscar-toekenning vir Beste Ondersteunende Akteur vir die rolprent "From Here to Eternity" gewen het.
In samewerking met Capitol Records het hy verskeie albums vrygestel wat deur kritici geprys is, soos "In the Wee Small Hours" (1955), "Songs for Swingin' Lovers" (1956), "Come Fly with Me" (1958), "Only the Lonely" (1958) en "Nice 'n' Easy" (1960). Sy sukses het hom aangespoor om sy eie platemaatskappy te stig, Reprise Records. Ook in samewerking met hierdie nuwe maatskappy het hy sukses behaal, met albums soos "Ring-A-Ding-Ding" (1961), "Sinatra at the Sands" (1966) en "Francis Albert Sinatra & Antonio Carlos Jobim" (1967). Hy het in die tyd ook begin om konserte dwarsoor die wêreld te gee en gehelp om die akteurgroep "The Rat Pack" te stig. My sy vyftigste verjaardag in 1965 het hy die album "September of My Years" vrygestel, bedoel as 'n terugblik op sy lewe. In dieselfde jaar het hy ook in die Emmy-bekroonde televisieprogram "Frank Sinatra: A Man and His Music" verskyn, asook treffers behaal met sy liedjies "Strangers in the Night" en "My Way".

Die verloop van die tyd het ook 'n verandering in die publiek se musieksmaak meegebring en, alhoewel Sinatra probeer het om hierby aan te pas, het sy albums mettertyd slegter begin vaar. Ook sy gewildheid as akteur het begin afneem en ná 'n paar mislukte albums en rolprente het hy in 1971 besluit om af te tree. In 1973 het hy egter weer die musiekwêreld toegetree en verskeie albums opgeneem - een van sy grootste treffers was die temalied van Martin Scorsese se rolprent "New York, New York". Alhoewel die temalied in die 1977-rolprent oorspronklik deur Liza Minnelli gesing is, het Sinatra dit vir sy 1980-album, "Trilogy: Past Present Future", opgeneem en word die lied tans veral met hom geassosieer. Tot met sy dood in 1998 het hy steeds nuwe albums vrygestel en musiekkonserte in Amerika en elders aangebied.

Buiten die Oscar-toekenning vir sy toneelspel in "From Here to Eternity" is hy ook genomineer vir 'n Oscar vir sy rol as hoofakteur in "The Man with the Golden Arm" (1955). Hy het ook in die musiekblyspele "On the Town" (1949), "Guys and Dolls" (1955), "High Society" (1956) en "Pal Joey" (1957) verskyn. In 1983 is hy die "Kennedy Center Honors" toegeken, 'n jaarlikse toekenning vir diegene in die uitvoerende kunste wat 'n lewenslange bydrae tot die Amerikaanse kultuur gemaak het. Ook die "Presidential Medal of Freedom" (1985) en die "Congressional Gold Medal" (1997) is aan hom toegeken, die twee hoogste toekennings wat deur die Kongres van die Verenigde State aan burgers toegeken word. Sinatra was ook die ontvanger van elk Grammy-toekennings, waaronder ook die Grammy Trustees-toekenning, die Grammy Legend-toekenning en die Grammy Lifetime Achievement-toekenning. 


</doc>
<doc id="45970" url="https://af.wikipedia.org/wiki?curid=45970" title="Keiserlike harem">
Keiserlike harem

Die keiserlike harem (Turks: "Harem-i Hümâyûn") van die Ottomaanse Ryk (1299–1923) was een van die belangrikste elemente van die hof. Dit was in die Weste bekend as die Seraglio, ’n Italiaanse term. Die sultan se ma het in die harem gebly, asook sy vroue, byvroue en kinders, die eunugs wat die harem bewaak het, die hoof-eunug en hulle bediendes.

Een van die bekendste en grootste harems van die Ottomaanse tyd was in die Topkapı-paleis in Istanboel. Dit het meer as 400 kamers beslaan.

Die moeder van ’n nuwe sultan het ná haar seun se troonbestyging met prag en praal na die harem gekom en die rol van keiserinmoeder ("Valide Sultan") aangeneem. Sy was die hoof van die harem en het oor die lede van die dinastie regeer.

Keiserinmoeders het tydens verskeie tydperke die politieke lewe in die Ottomaanse Ryk beïnvloed en het die gesag gehad om die verhouding tussen die sultan en sy vroue en kinders te reguleer. Sy was ’n majestueuse simbool van die dinastie en het groot mag gehad.

Om die dinastie se voortbestaan te verseker, is mooi en intelligente vroueslawe uit buurlande as byvroue ("Cariyes") gebruik. Hulle is op ’n jong ouderdom na die harem gebring en is daar in die dissipline van die paleis opgevoed. Die byvroue by wie die sultan geslaap het, het lede van die dinastie geword en in rang gevorder tot die status van "Gözde" (die Gelukkige), "Ikbal" (die Gunsteling) of "Kadın" (die Vrou). Geen byvrou mag die harem verlaat het sonder die keiserinmoeder se toestemming nie.

Die keiserinmoeder het die hoogste rang gehad, en onder haar was die "kadın"s, van wie daar vier was. Onder hulle was die "ikbal"s en heel onder op die ranglys die "gözde"s.

Eunugs was slawe wat óf in oorloë gevange geneem is (hoofsaaklik Christelike Europeërs van die Balkan-skiereiland) óf uit die Ottomaanse Ryk self gekom het (veral Kaukasiërs van Georgië en Armenië asook swart slawe van Egipte, die Soedan) of selfs verder, veral Abissinië). Swart eunugs was gewoonlik "Sandali" (al hul geslagsdele is verwyder) en daarom is hulle verkies vir diens in die harem. Wit eunugs het gewoonlik ’n deel van hulle penis en/of testes behou en is gewoonlik gebruik vir "minder intieme" diens, veral sekretarieel.

Die eunugs het ook in rang gevorder. Die organisasie van die harem en die ander eunugs is gehanteer deur die hoof-eunug, wat ook die meester van die vroue ("Kızlar Ağasi") of swart hoof-eunug genoem is. Hy het toegang tot die sultan en sy familie gehad en het gewoonlik baie magtig geword. Hy is dikwels beskou as net onder die grootvisier (hoof van die ministers) wat betref die vertroue van die sultan. As aanvoerder van ’n keiserlike leërkorps het hy selfs ’n hoë rang gelykstaande aan ’n generaal gehad.

Intussen was die wit hoof-eunug ("Kapı Ağasi") in beheer van 300 tot 900 wit eunugs as hoof van die "binnediens" (die paleis se burokrasie – die hantering van al die boodskappe, petisies en staatsdokumente vir die aandag van die sultan), hoof van die paleisskool (vir hofknape wat as wit eunugs opgelei is), hoofhekwagter, hoof van die hospitaal en seremoniemeester van die Seraglio. Hy was oorspronklik die enigste mens wat in privaatheid met die sultan kon praat.

Die harem in die Topkapi-paleis in Istanboel het meer as 400 kamers langs die private woonkwartier van die sultan beslaan. Die sultan se ma het hier gebly, asook sy vroue, byvroue en kinders, die eunugs wat die harem bewaak het, die hoof-eunug en hulle bediendes. Niemand behalwe hulle en die sultan mag in die harem gekom het nie. Elke groep het sy eie woonkwartier gehad wat om ’n binnehof gebou was. Hierdie kwartiere ("daires") en die ander geboue in die harem is met gange en binnehowe verbind.

Die haremvleuel van die Topkapi-paleis is eers in die laat 16de eeu aangebou. Dit het in die Tweede Binnehof uitgeloop en is mettertyd uitgebrei in die rigting van die Goue Horing. Dit was later ’n groot kompleks. Die oorspronklike gebou uit die 15de eeu en die dele wat tot in die 19de eeu aangebou is, weerspieël die stylontwikkeling in die ontwerp en versiering van die paleis.

Die harem in die Topkapı-paleis is van die Tweede Binnehof af bereik deur die Hek van Koetse ("Arabalar Kapısı"). Die eerste gebou was die Kaskamer ("Dolaplı Kubbe"). Dit is in 1587 deur sultan Murat III laat bou. Die harem se tesourie was hier gevestig. Trustaktes, die haremfondse en die finansiële rekords van die sultan en die keiserlike familie is hier gebêre.

Die Saal van die Reinigingsfontein, ook bekend as die Sofa met Fontein ("Şadirvanli Sofa"), is gerestoureer ná die harembrand van 1665. Dit was ’n ingangsportaal na die harem; die fontein van waar die kamer sy naam gekry het, is later geskuif.

Nog ’n deur lei na die Binnehof van die Swart Eunugs ("Harem Ağaları Taşlığı"), met hulle woonkwartier aan die linkerkant. Tussenin is die skool vir die keiserlike prinse, met waardevolle teëls van die 17de en 18de eeu. Aan die einde van die binnehof was die hoofdeur na die harem.
Die deur lei na die wagpos ("Nöbet Yeri"), waarmee die drie hoofdele van die harem verbind is. Die deur links van die wagpos lei deur die Gang van die Vroue na die Binnehof van die Vroue, die deur in die middel na die Binnehof van die Keiserinmoeder en die deur regs deur die Goue Pad ("Altınyol") na die sultan se woonkwartier.

Die Binnehof van die Vroue ("Kadın Efendiler Taşlığı / Cariye Taşlığı") is in dieselfde tyd as die Binnehof van die Eunugs gebou, in die middel 16de eeu. Dit is die kleinste binnehof in die harem en word omring deur baddens, ’n wasgoed-fontein en woonkwartiere.

Die woonkwartier van die keiserinmoeder ("Valide Sultan Dairesi") vorm saam met die sultan se woonkwartier die grootste en belangrikste deel van die harem. Die enigste kamers wat oop is vir die publiek is die eet-, ontvangs- en slaapkamer.
Die Keisersaal ("Hünkâr Sofası"), ook bekend as die Keisersofa, is ’n saal wat vermoedelik in die 16de eeu gebou is. Dit het die grootste koepel in die paleis en was die amptelike ontvangsaal van die sultan asook vir die sultan se vermaak. Hier het hy sy gaste, moeder, vroue en kinders onthaal. Die sultan se troon staan ook in die saal. Sy moeder en vroue het in die galery gesit. Die vergulde stoele was ’n geskenk van keiser Wilhelm II van Duitsland en die horlosies van koningin Victoria van die Verenigde Koninkryk.

Die Private Kamer van Murat III ("III. Murad Has Odası") is die oudste kamer in die harem en het nog sy oorspronklike binneversiering. Dit dateer van die 16de eeu. Dit het een van die mooiste deure in die paleis en is versier met blou-en-wit en koraalkleurige İznik-teëls.
Daarnaas is nog twee kleiner kamers: die Private Kamer van Ahmet I ("I. Ahmed Has Odası"), wat ryklik versier is met İznik-teëls, en die kleiner, maar kleurryke Private Kamer van Ahmet III ("III. Ahmed Has Odası"). Laasgenoemde se mure het panele met geverfde blompatrone en bakke vrugte. Dit is ook bekend as die Vrugtekamer ("Yemis Odası") en is waarskynlik vir etes gebruik.

Die Tweelingkiosk ("Çifte Kasırlar"), die kwartier van die kroonprins ("Veliahd Dairesi"), bestaan uit twee kamers wat op verskillende tye in die 17de eeu gebou is. Dit het net een verdieping, maar is op ’n verhoogde platform gebou om die uitsig van binne af te verbeter en te keer dat ander van buite af kan insien.

Dit is twee groot kamers met keëlvormige plafonne wat aan die tradisionele tente van die vroeë Ottomaanse Turke herinner. Nes in tente is daar nie regopstaande meubels nie, maar slegs sofas op die vloere teen die mure.

Die Binnehof van die Gunstelinge ("Gözdeler / Mabeyn Taşlığı ve Dairesi") vorm die laaste deel van die harem en het ’n uitsig op ’n groot bad en ’n tuin. Terwyl een van die gunstelinge swanger was, het sy die rol en mag van die sultan se amptelike metgesel ("Kadınefendi") gehad.



</doc>
<doc id="45972" url="https://af.wikipedia.org/wiki?curid=45972" title="Danie Niehaus">
Danie Niehaus

Danie Niehaus (gebore 31 Oktober 1952 in Johannesburg) is 'n Afrikaanse sanger. Hy tree ook saam met Kevin Leo en Mathys Roets onder die verhoognaam "Drie van die Bestes" op. Van sy treffers sluit in: "Sweef Soos 'n Arend", "Jy Is Vrou" en "Dis Wind, Dis Reën, Dis water".





</doc>
