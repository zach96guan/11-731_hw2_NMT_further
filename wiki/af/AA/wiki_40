<doc id="45973" url="https://af.wikipedia.org/wiki?curid=45973" title="Eunug">
Eunug

’n Eunug is ’n gekastreerde man, gewoonlik een wat vroeg genoeg gekastreer is sodat dit aansienlike hormonale gevolge sou hê. Die term word gewoonlik gebruik vir mans wat gekastreer is sodat hulle spesifieke sosiale funksies kon verrig, soos wat histories in baie gemeenskappe algemeen was.

Deur die eeue het hulle verskeie funksies in verskillende gemeenskappe verrig: as huiswerkers, kastraatsangers (soprane), godsdienstige spesialiste, regeringsamptenare en militêre aanvoerders. In kulture wat harems gehad het, is hulle dikwels as bediendes en wagte gebruik. Eunugs, is geglo, het nie enige lojaliteit teenoor die militêre, die aristokrasie of ’n familie gehad nie (hulle het ten minste nie kinders en skoonfamilie gehad nie), en was dus meer betroubaar.

Soms het hulle hoë posisies gehad omdat hulle direkte toegang tot ’n heerser gehad het deur byvoorbeeld sy bed op te maak, sy hare te sny, hom te bad en boodskappe te dra. In die Ottomaanse Ryk was die swart hoof-eunug byvoorbeeld net onder die hoofminister wat toegang tot en die vertroue van die sultan betref het.

Die woord "eunug" kom van die Griekse "eune" ("bed") en "ekhein" ("oppas"), dus "bedoppasser".


</doc>
<doc id="45974" url="https://af.wikipedia.org/wiki?curid=45974" title="Kastrasie">
Kastrasie

Kastrasie (ook genoem sterilisasie, ontmanning, ovariëktomie, ens.) is enige manier – snykundig, chemies of andersins – waardeur ’n manlike mens of dier die funksie van die testikels of ’n vroulike mens of dier die funksie van die eierstokke verloor. 

Met snykundige kastrasie word die testikels met chirurgie verwyder en met chemiese kastrasie word die testikels met chemiese middels gedeaktiveer. Kastrasie veroorsaak sterilisasie, wat meebring dat die persoon of dier nie meer kan voortplant nie; dit verminder ook die vervaardiging van sekere hormone soos testosteroon en estrogeen. Die uitwerking van die afname in laasgenoemde is aansienlik dwarsdeur ’n vrou se liggaam.

Soms verwys die term "kastrasie" ook na emaskulasie (die verwydering van die penis én testikels). In sommige kulture word geen onderskeid tussen die twee getref nie en dit kan verwarrend wees. By diere help kastrasie voordelige omstandighede skep, soos om oorbevolking te voorkom en die geslagsdrif te verminder. Daar word dikwels gesê die dier is "reggemaak".

Kastrasie is dikwels in sekere kulture in Europa, Afrika en Suid- en Oos-Asië om godsdienstige of sosiale redes gebruik. Sommige volke het ná ’n veldslag die gevangenes of lyke van die verloorders gekastreer om hul oorwinning te simboliseer. Gekastreerde mans (eunugs) is dikwels gebruik as personeel in burokrasieë en paleise, veral in harems. 

In China het eunugs in baie tydperke soms die mag oorgeneem, veral in die latere Han-, laat Tang- en laat Ming-dinastie. 

In antieke tye is beide die penis en testikels dikwels verwyder. Dit het groot gevaar ingehou aangesien die gekastreerde man hom kon doodbloei of infeksie kon intree. In sommige state soos die Bisantynse Ryk is dit as dieselfde as doodstraf beskou.

Óf Chrurgiese óf chemiese kastrasie word soms in die geval van prostaatkanker uitgevoer. As testoroon afneem, kan dit die groei van kanker vertraag. Dit laat ook die geslagsdrif en seksuele obsessies of gedrag by seksueel afwykendes afneem.

Kastrasie is al in lande soos die Verenigde State gebruik vir seksoortreders.

In die Griekse mitologie het Kronos sy pa, Uranos, gekastreer nadat laasgenoemde die siklope en honderdhandiges laat opsluit het.

Edward Gibbon se "The History of the Decline and Fall of the Roman Empire" vertel hoe die Normandiërs tydens hul invalle in Sisilië en Italië hul vyande gekastreer het.

In die Middeleeuse Koninkryk Georgië is die troonsteler Demna deur sy oom George III laat kastreer om die oorheersing van George se tak van die familie te verseker.

William Wallace, die Skotse weerstandsleier, is gekastreer as deel van sy teregstelling omdat hy teen die Engelse heerskappy in opstand gekom het.

In 1952 is Alan Turing, die vader van rekenaarwetenskap en die uitvinder van die Turingmasjien, vervolg vir homoseksuele dade en het hy chemiese kastrasie bo gevangenisstraf verkies.

Rekords van kastrasie in China dateer uit die Shang-dinastie (omstreeks 1700-1050 v.C.), toe die Shang-konings oorlogsgevangenes laat kastreer het.

Tydens die bewind van Mu van die Zhou-dinastie (10de eeu v.C.) is die wet verander sodat mense makliker gekastreer kon word in die plek van die doodstraf. Nie net die testikels is verwyder nie, maar al die geslagsdele is terselfdertyd met ’n mes afgesny.

Mans is tydens die Qin-dinastie (221-206 v.C.) gekastreer en slawe gemaak om aan projekte soos die Terracottaleër te werk. Die regering het beslag gelê op die eiendom van verkragters wat as straf gekastreer is en hul familielede is slawe gemaak. 

Ook mans wat tydens die Han-dinastie met kastrasie gestraf is, is vir slawearbeid gebruik. Kastrasie is as straf vir verskeie oortredings gebruik. Die Chinese historikus Sima Qian is op bevel van die keiser gekastreer weens andersdenkende idees. 

In die vroeë tydperk van die Ming-dinastie (1368-1644 v.C.) het China daarop aangedring dat eunugs van Korea af gestuur word as deel van die land se heffings. Sommige het toesig gehou in die harems van die Chinese keiser.

Toe die Chinese die Mongoolse bewind omverwerp, is baie Mongole gekastreer en as eunugs gebruik. Toe die Ming-leër Yunnan eindelik in 1382 van die Mongole afneem, is duisende gevangenes doodgemaak en hul seuns – insluitende Zheng He – is gekastreer soos die gewoonte was.

Aan die einde van die Ming-dinastie was daar sowat 70 000 eunugs in diens van die keiser, sommige in die Verbode Stad.



</doc>
<doc id="45975" url="https://af.wikipedia.org/wiki?curid=45975" title="Taksim-plein">
Taksim-plein

Taksim-plein (Turks: "Taksim Meydanı") is in die hartjie van die Europese deel van Istanboel, Turkye, geleë. Dit is ’n belangrike toeriste- en vermaakterrein wat bekend is vir sy restaurante, winkels en hotelle. Dit word beskou as die hart van moderne Istanboel en bevat die Republiekmonument ("Cumhuriyet Anıtı"), wat in 1928 gebou is en die stigting van die Republiek van Turkye herdenk.

Taksim, van die Arabiese woord "taqṣīm", beteken verdeling of verspreiding. Dit was oorspronklik die plek waar die water van die noorde van Istanboel verdeel en na ander dele van die stad versprei is.

Vandag is Taksim-plein ’n belangrike vervoersentrum en ’n gewilde bestemming vir sowel toeriste as plaaslike bewoners. İstiklal Caddesi, ’n lang wandellaan, eindig by die plein, en ’n ou trem loop van die plein met die laan langs na die Tünel, wat die wêreld se tweede oudste ondergrondse spoorlyn is ná die Londense moltrein. Rondom die plein is talle reisagentskappe, hotelle, restaurante, kroeë en internasionale kitskosplekke soos Pizza Hut, McDonald's en Burger King.

Dit is ook ’n gewilde plek vir openbare geleenthede soos parades, vierings en selfs protesoptogte.

Taksim Gezi-park is aan Taksim-plein geleë en is ’n klein groen eiland in die betonoerwoud. In 2013 het die Istanboelse munisipaliteit begin om die park te sloop om nog ’n winkelkompleks te bou. Duisende mense het sedert 26 Mei 2013 daarteen betoog en pleks van samesprekings te voer, het die regerende Regs-en-Ontwikkelingsparty geweld gebruik om die ontwikkeling van die kompleks te verseker. Die polisie het fisieke geweld, waterkanonne en pepersproei gebruik om die betogers uiteen te jaag.

Die betogers het ook die eerste minister van die afgelope 10 jaar, Recep Tayyip Erdoğan, gekritiseer vir sy hardvogtige standpunt oor die kwessie en vir die oormatige gebruik van geweld deur die polisie. Die betogings het ook na tientalle ander Turkse stede versprei en het uitgebrei om talle ander kwessies in te sluit. Oral is mense in hegtenis geneem en geweld gebruik om die opstand beëindig. Die betogings het tot in 2014 voortgeduur.




</doc>
<doc id="45977" url="https://af.wikipedia.org/wiki?curid=45977" title="Sharks (Superrugbyspan)">
Sharks (Superrugbyspan)

Die Sharks is ’n Suid-Afrikaanse rugbyspan wat as ’n konsessie aan Superrugby deelneem sedert 1996. Voor 1996 het ’n span van Natal deelgeneem aan die Super 10 in 1993 en 1994. Die konsessie dek die hele KwaZulu-Natal provinsie in Suid-Afrika en in terme van Curriebekerunies kom spelers vir die Sharks van die Natalse Haaie af. Hulle tuiswedstryde word gespeel op die Growthpoint Kings Park in Durban. Die huidige kaptein van die span is Ruan Botha.

In 1993 is Suid-Afrika verteenwoordig deur sy beste drie rugbyunies (die top drie in die vorige jaar se Curriebeker) in die Super 10. Natal het in 1993 gekwalifiseer vir die kompetisie en was saan met Auckland, Wes-Samoa, die Reds en Otago in Poel A. Hulle het tweede in die poel geëindig met 12 punte, vier punte agter Auckland. Hulle het weer in 1994 gekwalifiseer en was hierdie keer in Poel B met Nieu-Suid-Wallis, Wes-Samoa, Auckland en die Waikato Chiefs. Hulle het bo-aan die punteleër van Poel B geëindig en moes teen Queensland speel in die eindronde in Durban. Natal het die wedstryd met 21 – 10 verloor en kon nie kwalifiseer vir die 1995-seisoen nie.

In 1996 en 1997 is Suid-Afrika verteenwoordig deur die beste vier spanne (die top vier in die vorige jaar se Curriebeker) in die nuwe Super 12-toernooi. Natal het vir altwee jare gekwalifiseer. In 1996 het Natal vierde op die punteleër geëindig wat aan hulle ’n plek in die uitspeelrondes besorg het. Hulle het in die halfeindronde teen Queensland met 43 – 25 gewen en deurgedring na die eerste Super 12-eindronde. Hulle moes hiervoor na Auckland reis en het die wedstryd verloor met 45 – 21. Die volgende seisoen het Natal weer in die boonste vier geëindig maar het in die halfeindronde teen Auckland vasgeval.

In 1998 het die Coastal Sharks (soos hulle toe geheet het) 7 van hulle 11 wedstryde gewen en het derde op die punteleer geëindig. Hulle is egter in die halfeindronde deur die Canterbury Crusaders geklop. In die volgende seisoen het die Sharks sewende geëindig. Die volgende seisoen (2000) was nog slegter met die Sharks wat heel laaste op die punteleer was aan die einde van die seisoen. In 2001 het die Sharks ’n duidelike verbetering teenoor die vorige jaar getoon en tweede op die punteleer geëindig. Hulle het die Cats in die halfeindronde geklop en reis daarna na Canberra vir die eindstryd.

In 2002 het die Sharks weer swak gevaar en tiende geëindig op die punteleer. In 2003 het hulle elfde geëindig maar in 2004 het hulle weer beter gevaar deur sewende te eindig na die rondomtaliewedstryde. In 2005 het hulle egter weer baie swak vertoon en heel laaste geëindig.

Tot en met 2005 het spelers vir die Sharks van die twee rugbyunies wat in die Oos-Kaap gebaseer is, naamlik die Oostelike Provinsie (in Port Elizabeth) en Grens (in Oos-Londen), gelok. Hierdie twee unies het egter die kern van die Southern Spears gevorm wat in 2006 gestig is om in 2007 aan die Super 14 deel te neem, maar later ontsê is.

In 2006 het die Super 12-kompetisie uitgebrei na ’n kompetisie tussen 14 spanne. In die eerste Super 14-seisoen het die Sharks die uitspeelrondes net-net gemis weens ’n swakker punteverskil. In 2007 het hulle die eerste Suid-Afrikaanse span geword wat bo-aan die punteleer kon eindig na die rondomtaliewedstryde en hulle was ook die eerste Suid-Afrikaanse span wat ’n eindronde op hul tuisveld kon speel. Die Sharks het in 2007 in die eindronde verloor teen die Bulls.

Daar is sedert vroeë jare van rugby in Suid-Afrika na die span van Natal as die "Piesangboere" (Engels: Banana Boys) verwys na aanleiding van die piesangplantasies in die provinsie. In 1995 is besluit dat die rugbyspan van Natal ’n nuwe naam en embleem moes kry. Daar is besluit op die Sharks. Die Sharks se gelukbringer is in 1995 bekendgestel maar die herbemarking het eers in 1996 ten volle gestalte gekry. Om die nuwe handelsmerk te bemark is ’n groot bedrag beskikbaar gestel om die visie met betrekking tot die wedstryde, fasiliteite, aktiwiteite voor én na die wedstryd en om die span te verfyn.

Die Sharks se gelukbringer was die idee van Terry Kukle, die eienaar van Tag International. Ian Robinson, ’n bemarking- en handelsmerkspesialis het, met die goedkeuring van Kukle, ’n strategie aan die raad van die Natalse Rugbyunie voorgelê. Na baie vergaderings is ’n besluit geneem om met die nuwe bemarking voort te gaan. Vandag is die handelsmerk van die Sharks wêreldwyd bekend.

Kings Park-stadion in Durban is die Sharks se tuisveld. Weens borgskapredes staan die stadion bekend as Growthpoint Kings Park. Dit het sitplek vir 55,000 mense. Die veld word ook vir die Curriebeker deur die Natal Sharks gebruik, en soms ook vir sokkerwedstryde. Die stadion is oorspronklik in 1891 gebou maar is talle kere reeds herbou. Groot opknapping het plaasgevind vir die Rugbywêreldbeker 1995.

Die Sharks-konsessie dek die KwaZulu-Natal provinsie. Die twee hoofareas waar die spelers vandaan kom is Durban en Pietermaritzburg.

Die volgende tabel som die Sharks se Super 12-uitslae op:

Die volgende tabel som die Sharks se Super 14-uitslae op:

Die volgende tabel som die Sharks se Superrugby-uitslae op:

Die volgende tabel som die Sharks se Superrugby-uitslae vir die uitgebreide toernooi van agtien spanne op:

Sharks 2017 Superrugbypan
Tussen 1996 en 1999 is die Sharks afgerig deur die voormalige Springbokafrigter, Ian McIntosh, met Hugh Reece-Edwards as sy assistent. In 2000 het Reece-Edwards oorgeneem as afrigter met Jake White en Allister Coetzee as assistente. Al drie is egter in die volgende jaar vervang toe Rudolph Straeuli aangestel is as afrigter met Kobus van der Merwe as sy assistent. In 2002 het Clinton Isaacs Van der Merwe vervang as Straeuli se assistent. Die vennootskap het nie lank gehou nie en albei is afgedank voor die einde van die seisoen. Daarna is Kevin Putt aangestel in Straeuli se plek met Theo van Rensburg as sy assistent. In 2003 het Isaacs vir Van Rensburg vervang en die twee het tot aan die einde van 2005 die span afgerig. Dick Muir is in 2006 aangestel as afrigter met John Plumtree as sy assistent. Plumtree is vir die 2007 Curriebekerseisoen aangestel as hoofafrigter van die span.






</doc>
<doc id="45978" url="https://af.wikipedia.org/wiki?curid=45978" title="Ortaköy">
Ortaköy

Ortaköy (letterlik "Middeldorp" in Turks) is ’n buurt in die Beşiktaş-distrik van Istanboel, Turkye. Dit is aan die Europese oewer van die Bosporus geleë.

Ortaköy was ’n kosmopolitiese gebied tydens die tydperk van die Ottomaanse Ryk en die eerste dekades van die Republiek van Turkye, met Turke, Grieke, Armeniërs en Jode wat daar gewoon het. Daar is steeds aanbiddingsplekke van baie verskillende gelowe soos Moslems, Joods, Oosters-Ortodoks en ander Christelike kerke.

Die Ortaköy-moskee in ’n neobarok-styl lê ook in dié buurt aan die oewer van die Bosporus en skep ’n mooi prentjie vanaf die bote op die seestraat, met die Bosporus-brug daaragter. Dit is oorspronklik in die 18de eeu gebou. In die 19de eeu het sultan Abdülmecid I die huidige moskee laat bou.

Ortaköy het ’n belangrike plek beklee in die daaglikse lewe tydens die Bisantynse en die Ottomaanse tydperk. In die 16de eeu het sultan Süleyman die Manjifieke Turke aangemoedig om in Ortaköy te gaan woon, en dit was die begin van die Turkse teenwoordigheid in die buurt. Een van die oudste geboue is die Turkse bad wat in 1556 deur die bekende Ottomaanse argitek Mimar Sinan gebou is.

Later het Ortaköy se kosmopolitiese bevolking begin verdwyn en vandag is daar min nie-Moslems oor.



</doc>
<doc id="45980" url="https://af.wikipedia.org/wiki?curid=45980" title="Ronéll Erasmus">
Ronéll Erasmus

Ronéll Erasmus is 'n Afrikaanse sangeres was meestal geestelike liedere sing. In 2008 wen haar album, "Amen", Huisgenoot se Tempo-toekenning vir die gewildste gospelalbum.




</doc>
<doc id="45981" url="https://af.wikipedia.org/wiki?curid=45981" title="Meißen">
Meißen

Meißen (Opper-Sorbies: "Mišno", Latyns: "Misena") is 'n klein stad met 'n bevolking van 27 098 in die ooste van Duitsland in die deelstaat Sakse. Meißen het bekend geword nadat die stad in 1708 sy eie porselein vervaardig het. Dit is hoe Europa onafhanklik geword het van Chinese porselein. Meißen vervaardig porselein sedert 1708.


</doc>
<doc id="45986" url="https://af.wikipedia.org/wiki?curid=45986" title="Gerhard Steyn">
Gerhard Steyn

Gerhardus Pieter (Gerhard) Steyn (gebore op 27 November 1976) is 'n bekende Afrikaanse sanger en liedjieskrywer. Hy is in 2006 aangewys as die Vonk-liedjieskrywer van die jaar. Met sy liedjie "Baby Tjoklits", wat hy self sing, verower hy die 2009 Vonk-prys vir liedjie van die jaar. Die liedjie is ook deur Radio Rippel se luisteraars as die liedjie van 2009 aangewys.





</doc>
<doc id="45987" url="https://af.wikipedia.org/wiki?curid=45987" title="Zak van Niekerk">
Zak van Niekerk

Izak Jacobus Marthinus van Niekerk (12 Julie 1978 — 30 Maart 2012) was 'n Afrikaanse sanger en musikant wat ligte vermaakliedjies gesing en die mondfluitjie bespeel het. Hy was bekend vir treffers soos "Lekkerkry", "Ramkat", "Lekker in Suid-Afrika", "Jantjie de Wet" en "Borrels In My Bier".

Van Niekerk is op 12 Julie 1978 op Springbok in die Noord-Kaap gebore, waar hy ook sy skoolloopbaan voltooi. In sy hoërskool-jare het hy reeds sy eie orkes bedryf. 

Tydens sy matriek-jaar is hy vir die "Kanaries", die SANW se kerkkoor en konsertgroep, gekeur. Aan die einde van sy eerste jaar word die afdeling egter gesluit, en gaan studeer hy 'n jaar in die Kaap waar hy in dieselfde jaar 'n platekontrak losslaan.

Sy debuutalbum word op 14 Januarie 1999 vrygestel, toe hy nog net 19 jaar oud was. In 2000 bring hy sy tweede album uit. Daarna toer hy vir ongeveer 3 jaar deur die land en tree in verskeie plekke vir 'n inkomste op.

In 2003 teken hy 'n kontrak met Leo-musiek. Sy album "Lekkerkry" word uitgereik (wat Goue status bereik het) en daarna volg verskeie ander albums, soos "Byt my" en "Oe Na Na".

Hy het sy eerste DVD, "Zak maak Twak (Live) by Maders" in 2006 opgeneem en sy tweede, "Gatskop in die Baai" by Danskraal in Port Elizabeth in 2007. 

Van Niekerk is op 30 Maart 2012 in 'n motorbotsing op pad na die Klein Karoo Nasionale Kunstefees op die R59 naby Sasolburg oorlede. Hy laat sy vrou, Sonja, en twee kinders agter.





</doc>
<doc id="45988" url="https://af.wikipedia.org/wiki?curid=45988" title=".ye">
.ye

.ye is die Internettopvlakdomein vir Jemen.




</doc>
<doc id="45992" url="https://af.wikipedia.org/wiki?curid=45992" title="Waratahs (Superrugbyspan)">
Waratahs (Superrugbyspan)

Die Waratahs (voorheen bekend as die Nieu-Suid-Wallis Waratahs en nou as die HSBC Waratahs) is ’n Australiese rugbyspan wat as ’n konsessie aan Superrugby deelneem sedert 1996. Die konsessie sluit die grootste gedeelte van Nieu-Suid-Wallis in (die Riverina en ander suidelike dele maak deel van die Brumbies se konsessiearea uit). Die Waratahs se tuiswedstryde word op die Sydney Voetbalstadion in Sydney gespeel. Die huidige kaptein van die span is Michael Hooper.

Die NSWRU (of die Suidelike Rugbyunie (SRU) soos dit toe geheet het) is in 1874 gestig en die eerste klubkompetisie het in daardie jaar plaasgevind. Teen 1880 het die SRU meer as 100 klubs geregistreer in die metropolitaanse area. In 1982 is die eerste verteenwoordigende span van Nieu-Suid-Wallis gekies om teen die span van Queensland te speel in twee wedstryde. NSW het albei die wedstryde gewen.

In dieselfde jaar is die eerste NSW-toerspan gekies om na Nieu-Seeland te reis om daar te speel. Gedurende die Eerste Wêreldoorlog het NSW en Queensland die kompetisie tussen hulle gestaak. Die Queensland rugbyliggaam is egter eers weer in 1929 gestig wat beteken het dat NSW meer verantwoordelikhede teenoor Australiese rugby gehad het. In 1921 het die Waratahs weer na Nieu-Seeland getoer en het nege van hul tien wedstryde gewen, waaronder een teen die All Blacks.

Die bekendste Waratah-span was die span wat in 1927-’28 na Brittanje, Frankryk en Noord-Amerika getoer het. Hulle het 24 van hul amptelike 31 wedstryde gewen. Kort na hul terugkeer na Australië het wedstryde teen Queensland weer pos gevat. Die 1930’s was ’n besonder suksesvolle periode vir NSW. Die hoogtepunt in hierdie era was toe die verteenwoordigende span van NSW die toerspan van Suid-Afrika in 1937 op die SCG geklop het.

In 1963 is die Sydney Rugbyunie gestig om die sport in die stad te help uitbrei. Die NSW Rugbyunie het in 1974 hul eeufeesvieringe gehad en as deel van die feestelikhede is ’n wedstryd op 18 Mei teen die All Blacks op die SCG gespeel. Die Waratahs het met 20 - 0 verloor.

In die eerste seisoen van die Super 12 in 1996 kon die Waratahs slegs vyf wedstryde wen en het hulle in die middel van die punteleër geëindig met die ander twee Australiese spanne bo hulle. Die volgende seisoen het nog slegter verloop en die Waratahs kon slegs vier wedstryde wen om uiteindelik negende te eindig.

1998 was ’n beter seisoen vir die Waratahs nadat hulle ses wedstryde gewen het en sesde op die punteleer geëindig het. In 1999 het die Waratahs egter teruggesak na die agtste plek op die punteleër nadat hulle slegs vier wedstryde kon wen. Hulle het effens verswak vir die volgende seisoen en het in 2000 vyf wedstryde gewen maar kon slegs negende eindig. In 2001 het hulle weer slegs vyf wedstryde gewen maar hierdie keer het hulle weer opgeskuif na die agtste plek op die punteleër.

2002 was ’n drastiese verbetering op al die vorige seisoene vir die Waratahs. Hulle was aan die einde van die rondomtaliewedstryde tweede op die punteleër (hulle het agt wedstryde gewen), wat beteken het dat hulle na die uitspeelrondes deurgedring het. Die Waratahs het egter in hul laaste rondomtaliewedstryd met ’n yslike 96 - 19 verloor teen die Crusaders. Hulle het ook in die halfeindstryd teen die Brumbies verloor met 51 - 10. Die gekombineerde telling vir die twee weke was Brumbies/Crusaders 147 teen die 29 van die Waratahs.

In 2003 het die Waratahs weer teruggesak na die middel van die punteleër en hulle het sesde geëindig. Die volgende seisoen (2004) het belowend begin met drie agtereenvolgende seges. Hulle kon egter vir die res van die seisoen nog net twee wedstryde wen en het uiteindelik agtste geëindig. In daardie jaar het die afrigter, Ewen McKenzie, die toer aan die einde van die seisoen ingestel en die Waratahs het na Argentinië gereis. In 2005 het die Waratahs hul beste seisoen tot dusver gehad nadat hulle tweede op die punteleër geëindig het en weer deurgedring het na die uitspeelrondes. Hierdie keer het hulle Bulls in die haldeindstryd in Sydney met 23 - 13 geklop. Hulle het teen die Crusaders in die eindstryd te staan gekom en het die wedstryd met 35 - 25 geklop.

In 2006 is die kompetisie uitgebrei na 14 spanne met die toevoeging van die Western Force van Australië en die Cheetahs van Suid-Afrika. Die Waratahs het goed gevaar in 2006 en het derde op die punteleer geëindig. In die laaste wedstryd van die rondomtalie het die Waratahs teen die Hurricanes met 29 - 14 verloor. Die nuus dat Wendell Sailor positief getoets het vir verbode middels en moontlike skorsing van rugby in die gesig gestaar het, het die Waratahs se voorbereiding vir die halfeindronde negatief beïnvloed. Hulle het na Nieu-Seeland gereis om weer teen die Hurricanes te speel in die halfeindronde en het die wedstryd verloor met 16 - 14. Wendell Sailor is later ’n tweejaar skorsing uit professionele rugby opgelê.

Die 2007-seisoen was die mees teleurstellende nog vir die Waratahs. Hulle kon slegs drie wedstryde wen (teen die Lions, Reds en Hurricanes) en het die seisoen in die dertiende plek afgesluit. Die 2008-seisoen het goed begin vir die Waratahs nadat hulle hul voorseisoenwedstryde gewen het en nadat hulle die Hurricanes in hul eerste wedstryd met 20 - 3 geklop het. Die oorwinning oor die Brumbies in die vierde ronde van die kompetisie was die Waratahs se 500ste oorwinning sedert hul eerste wedstryd in 1882. Die Waratahs het vir die res van die seisoen goed vertoon en het uiteindelik nege wedstryde gewen wat aan hulle ’n tweede plek op die punteleer besorg het. Hulle het ’n tuishalfeindstryd gehad teen die Sharks en het met 28 - 13 geseëvier. Hulle moes weer na Nieu-Seeland reis vir die eindstryd teen die Crusaders maar het weer vasgeval en die wedstryd met 20 - 12 verloor.

In 2009 het die Waratahs die uitspeelrondes net-net gemis. Hulle en die Crusaders het albei 41 ligapunte gehad maar die Crusaders het met vier punte ’n beter punteverskil as die Waratahs gehad, wat aan die Crusaders ’n plek in die uitspeelrondes besorg het.

Die span van Nieu-Suid-Wallis speel in ’n ligblou trui en vlootblou broek. Die blou kleur het ’n lang sportgeskiedenis in Nieu-Suid-Wallis en is in ’n bekende tweestryd met die rooi/maroen van Queensland. HSBC, die borg vir ’n aantal jare, pryk op die voorkant van die trui. Daar word soms ook van ’n alternatiewe trui gebruikgemaak. In die 2006-voorseisoen het die Waratahs ’n nuwe truiskema gebruik in ’n wedstryd teen die Crusaders. Hierdie stelsel het die tradisionele nommers agter op die truie vervang met die spelers se voorletters. Die alternatiewe truie is ’n wit-en-blou gestreepte trui.

Tot 1885 het Nieu-Suid-Wallis ‘heide groen’ drag gedra. Van 1891 tot 1897 het Nieu-Suid-Wallis in skarlakenrooi truie gespeel. Die volgende seisoen het die span in Cambridge blou truie uitgedraf. Die ligblou trui en vlootblou broek is in 1897 vir die eerste keer gebruik en word sedertdien gebruik vir Nieu-Suid-Wallis. Die rugbyspan van Nieu-Suid-Wallis was reeds voor die aanvang van die Super 12 bekend as die Waratahs aangesien die waratah (telopea) die staatsblom van Nieu-Suid-Wallis is.

Die Waratahs speel hul tuiswedstryde op die Sydney Voetbalstadion in Moore Park, reg langs die Sydney Cricket Ground. Die stadion het sitplek vir 45,500 mense. De Waratahs deel hierdie stadion met die Sydney Voetbalklub se sokkerspan en die Sydney Roosters rugbyligaspan.

In 2009 het die Waratahs ’n multi-miljoendollar kontrak geteken met die ANZ-stadion wat beteken dat hulle ten minste een wedstryd per seisoen in die stadion in Sydney Olimpiese Park moet speel tot 2015. Al die Waratahs se tuiseindstryde word ook op die ANZ-stadion gespeel.

Die Waratahs het ook al per geleentheid op ander stadions regoor Nieu-Suid-Wallis gespeel. Gedurende die Australiese Provinsiale Kampioenskap waarin die Waratahs twee wedstryde gespeel het, is die wedstryde in onderskeidelik in Bathurst en op die Sentrale Kusstadion in Gosford gespeel. Die Waratahs het ook van hul proewe in 2008 op die Campbelltown-stadion gespeel.

Die volgende tabel som die Waratahs se Super 12-uitslae op:

Die volgende tabel som die Waratahs se Super 14-uitslae op:

Die volgende tabel som die Waratahs se Superrugby-uitslae op:

Die volgende tabel som die Waratahs se Superrugby-uitslae vir die uitgebreide toernooi van agtien spanne op:

Waratahs 2017 Superrugbyspan






</doc>
<doc id="45994" url="https://af.wikipedia.org/wiki?curid=45994" title="M'Banza Kongo">
M'Banza Kongo

M'Banza Kongo of M'banza Congo (Portugees: [ɐ̃ˈbɐ̃zɐ], [ĩˈbɐ̃zɐ], [mɨˈβɐ̃zɐ] of [miˈβɐ̃zɐ ˈkõɡu], letterlik "Kongo-stad"; voorheen "São Salvador do Congo" in Portugees vanaf 1570 tot 1975) is die hoofstad van die Zaire-provinsie in Angola en is net suid van die grens tot die Demokratiese Republiek van die Kongo geleë. Die stad het 'n bevolking van 31 645 in 2010 gehad.
M'Banza Kongo is in die 14de eeu gestig en het as hoofstad van die magtige Koninkryk van die Kongo gedien, waarna die Kongorivier genoem is. Die twee moderne lande Demokratiese Republiek van die Kongo en Republiek van die Kongo is weereens na dié rivier genoem. In 1483 het Portugese die stad bereik en tydens die Portugese bewind is die stad uitgebrei en het 'n Europese verskyning gekry. 'n Paleis, 'n katedraal en tientalle kerke is opgerig. Die oorblyfsels van die hoofstad van die voormalige Koninkryk van die Kongo is in 2017 deur Unesco as wêrelderfenisgebied gelys.



</doc>
<doc id="45997" url="https://af.wikipedia.org/wiki?curid=45997" title="Hoogte">
Hoogte

Die hoogte van 'n voorwerp is die vertikale afstand tussen die laagste en die hoogste punte van die voorwerp.



</doc>
<doc id="45999" url="https://af.wikipedia.org/wiki?curid=45999" title=".eu">
.eu

.eu is die Internettopvlakdomein vir die Europese Unie. Die domainname word deur EURid (The European Registry of Internet Domain Names) geadministreer, wat ook aanspreeklik is vir die topvlak-domein 'eu'.

Tot en met 9 Mei 2006 is die subdomein ".eu.int" deur die Europese Kommissie en Europees Parlement gebruik. Die topvlak-domein .int is vir internasionale instellings gereserveer, met "eu" as die tweedevlak-domein vir Europa. In Desember 2005 word ".eu" bekendgestel, waarna die meeste domeinname wat op ".eu.int" eindig op 9 Mei 2006 (Europadag) na ".europa.eu" oorgeskuif word. Die Europese Sentrale Bank is egter vanweë hulle politieke onafhanklikheid nie oorgeskuif nie, en gebruik daarom slegs "ECB.int". Hulle het wel "ecb.europa.eu" as 'n alias geregistreer.




</doc>
<doc id="46000" url="https://af.wikipedia.org/wiki?curid=46000" title="Stanisław Lem">
Stanisław Lem

Stanisław Herman Lem [staˈɲiswav ˈlɛm] (* 12 September 1921 in Lwif (Lemberg), † 27 Maart 2006 in Kraków) was 'n Poolse skrywer van wetenskaplik gefundeerde wetenskapsfiksie met 'n psigologies-filosofiese agtergrond asook filosofiese en satiriese werke. Sy boeke is in 41 tale vertaal en het al meer as 27 miljoen eksemplare verkoop sodat Lem as een van die mees gelese wetenskapsfiksie-skrywers buite die Engelse taalgebied beskou word.

Lem, wat aanvanklik as arts en in die 1970's tydelik as dosent vir Poolse literatuur in Krakau werksaam was, het veral met sy wetenskapsfiksie-roman "Solaris" (1961) bekendheid verwerf. Hierdie boek is twee keer verfilm.

In sy werke het Lem, wat as universele geleerde beskou kan word, veral filosofiese onderwerpe behandel, maar dikwels ook sy omvattende kibernetiese en psigologiese kennis verwerk. Sentraal gestaan het spekulasies oor tegnologie, die wese van intelligensie, die onmoontlikheid om wedersydse kommunikasie en verstaan te bewerkstellig, die wanhoop oor menslike beperkinge en die mensheid se plek in die heelal. Sommige van sy werke is as fiksie geskryf, terwyl ander as essays of filosofiese boeke gepubliseer is. 


</doc>
<doc id="46002" url="https://af.wikipedia.org/wiki?curid=46002" title="Snotkop">
Snotkop

Snotkop is die verhoognaam van Francois Henning, 'n bekende Afrikaanse en Sotho sanger. Hy begin sy musiekloopbaan onder die verhoognaam 'Lekgoa' waartydens hy kwaito-liedere sing. Lekgoa is die Sothowoord vir "witmens". In 2005 stel hy sy eerste Afrikaanse album, "Die Snotkop CD", vry.

Snotkop se albums sluit in:

Lekgoa se albums sluit in:




</doc>
<doc id="46006" url="https://af.wikipedia.org/wiki?curid=46006" title="Redcliffe">
Redcliffe

Redcliffe is 'n dorp in die Australiese staat van Queensland en is op 'n skiereiland in die Moreton Bay in Brisbane geleë.


</doc>
<doc id="46009" url="https://af.wikipedia.org/wiki?curid=46009" title="Hurricanes (Superrugbyspan)">
Hurricanes (Superrugbyspan)

Die Hurricanes (voorheen bekend as die Wellington Hurricanes) is ’n Nieu-Seelandse rugbyspan wat sedert 1996 as ’n konsessie aan die Super 14 deelneem. Die konsessie sluit die Ooskus, Poverty Bay, Hawke’s Bay, Taranaki, Wanganui, Manawatu, Wairarapa-Bush, Horowhenua-Kapiti en Wellington in. Die spelers van Hawke’s Bay, Manawatu, Taranaki en Wellington neem ook aan die Air New Zealand-beker deel terwyl spelers van die Ooskus, Horowhenua-Kapiti, Poverty Bay, Wairarapa-Bush en Wanganui aan die Heartland-kampioenskap deelneem. Hulle meeste tuiswedstryde word op Westpacstadion in Wellington gespeel. Die huidige kaptein van die span is Andrew Hore.

Die konsessie is in 1996 gestig om die neder-Noord Eiland in die Super 12-toernooi te verteenwoordig as een van vyf Nieu-Seelandse spanne en is aanvanklik die Wellington Hurricanes genoem. Met ’n gebied wat 920,000 mense dek was die Hurricanes die grootste van die Nieu-Seelandse konsessies. Die eerste afrigter van die span was Frank Oliver en Mark "Bull" Allen was die eerste kaptein. Die Hurricanes se eerste wedstryd is teen die Auckland Blues gespeel op die Skougronde in Palmerston-Noord. Die Hurricanes het hierdie wedstryd verloor. In die eerste jaar van die kompetisie het die Hurricanes nie so goed soos verwag is, gevaar nie en het negende geëindig. In 1997 het hulle egter die uitspeelrondes gehaal maar in die halfeindronde teen die ACT Brumbies vasgeval.

Na die 1997-seisoen kon die Hurricanes eers weer in 2003 tot die uitspeelrondes vorder. Ten spyte hiervan was hulle deurentyds bekend vir die aanvallende aard van hulle spel met die All Blacks Tana Umaga en Christian Cullen aan die spits van sake. Die span kon nie daarin slaag om konsekwente goeie vertonings te lewer nie.

Na die Rugbywêreldbeker 1999 het Jonah Lomu se kontrak met die NZRU verstryk en is hy gekoppel aan baie klubs regoor die wêreld; waaronder rugbyleague en die Amerikaanse Voetbalspan, die Dallas Cowboys Op 23 November 1999 is egter aangekondig dat Lomu ingestem het tot die terme van die Wellington Rugbyvoetbalunie ten spyte van gerugte van ’n kontrak met Bristol van ₤1,1 miljoen. Die skuif na Wellington het beteken dat hy beskikbaar sou wees vir die Hurricanes.

Die Hurricanes het die 2000-seisoen met ’n nuwe stadion geopen. Die hoogtepunt in daardie seisoen was die oorwinning oor die uiteindelike kampioene, die Crusaders in die rondomtaliewedstryde met 41 – 29. Aan die einde van die seisoen het die Hurricanes steeds ’n kans gehad om die uitspeelrondes te haal waarvoor hulle die Bulls moes klop om in aanmerking te bly. Hulle kon nie die Bulls wen nie en het die seisoen op ’n teleurstellende agtste plek afgesluit.

Alhoewel die Wellington Lions die 2000-seisoen van die Nasionale Provinsiale Kampioenskap (NPC) gewen het, het die Hurricanes slegs negende op die punteleër geëindig in 2001. Na ’n agtste plek in 2000 en nog ’n negende plek in 2002 het Graham Mourie, die afrigter sedert 2000, bedank.

Ten spyte van berigte dat Colin Cooper, toe hulpafrigter van die Crusaders, gesê het hy is nog nie gereed om die Crusaders te verlaat nie was die Huricanes in staat om Cooper (toe hoofafrigter van Taranaki) weg te lok van die kampioene af en hy is aangestel as die hoofafrigter van die Hurricanes vir 2003.

Cooper, met bystand van die nuut-aangestelde kaptein Tana Umaga, het gehelp om die inkonsekwente Hurricanes in een van die top spanne in die kompetisie te omvorm. In 2003 het ’n nuwe era vir die Hurricanes aangebreek toe hulle na die halfeindronde deurgerding het na ’n goeie vertoning van sewe seges in ’n ry in die middel van die seisoen. In daardie seisoen het Ma’a Nonu na vore getree en hy en Umaga het goed saamgespeel as senterpaar. Nonuhet ses drieë gedruk en is uiteindelik beloon met ’n plek in die All Black-span.

Vir die 2004-seisoen is Jonah Lomu uit die span gelaat weens ’n kwaadaardige siekte wat gelei het tot ’n nieroorplanting. Die seisoen was teleurstellend vir die Hurricanes nadat hulle elfde op die punteleër geëindig het. Die meeste van die spelers is egter opgeneem in die span vir 2005 en die Hurricanes het in daardie jaar weer tot die uitspeelrondes gevorder. Hulle het teen die Crusaders in Christchurch verloor met 47 – 7. Jimmy Goperth, voormalige losskakel vir die Nieu-Seeland Colts het in daardie seisoen 139 punte aangeteken en hy is beskou as ’n gepaste opvolger vir David Holwell wat op pad na Ierland was. Aan die einde van die seisoen het die Hurricanes die dienste van die Australiese spelskepper, Brock James, wat in die vorige seisoen vir Taranaki en die Blues uitgeblink het, probeer bekom. Luke McAlister het ook te kenne gegee dat hy in Wellington sal wil speel, en die Hurricanes het probeer om Andrew Merhtens na Wellington te lok maar was nie suksesvol nie.

In 2006 is die kompetisie uitgebrei na 14 spanne met die toevoeging van die Western Force van Australië en die Cheetahs van Suid-Afrika. Rodney So’oialo is aangewys as nuwe kaptein van die Hurricanes nadat Umaga gesê het hy wil op sy spel konsentreer. Die span van Wellington het weer goed gespeel en weer deurgedring na die uitspeelrondes. Hierdie keer het hulle Waratahs in Wellington met 16 – 14 in die halfeindronde geklop. Hulle is na Christchurch vir die eindstryd. Die wedstryd is in swaar mistige toestande, wat dit moeilik gemaak het vir die spelers gespeel, gespeel en die Crusaders het met 19 – 12 gewen. Na afloop van die wedstryd het ’n insident in ’n nagklub waarby ’n handsak, Chris Masoe en Tana Umaga betrokke was, ’n herrie in die media veroorsaak.

2007 was nie ’n goeie seisoen vir die Hurricanes nie en hulle kon slegs ses wedstryde wen was ’n agtste plek op die punteleër tot gevolg gehad het. In 2008 is egter baie verbeter en die Hurricanes het vir die vyfde keer tot die uitspeelrondes deurgedring nadat hulle vierde op die punteleër geëindig het. Hulle is egter deur die Crusaders met 33 – 22 geklop. In 2009 het hulle selfs nog beter gevaar en was aan die einde van die rondomtalietoernooi in die derde plek. Hulle het egter hierdie keer teen die Chiefs verloor met 14 – 10.

Die konsessie verteenwoordig die Ooskus-, Poverty Bay-, Hawke’s Bay-, Taranaki-. Wanganui-, Manawatu-, Wairarapa-Bush-, Horowhenua-Kapiti- en Wellington provinsiale rugbyunies. Hierdie gebied maak die Hurricanes die tweede grootste Nieu-Seelandse konsessie met verteenwoordiging van 920,000 mense.

Soos al die Nieu-Seelandse Super 14-spanne kan die Hurricanes elke seisoen 24 ven sy eie spelers teen kontraktering deur ander unies/konsessies beskerm. Spelers wat nie beskerm is nie kan deur enige van die ander vier konsessies gekontak word.

Die Hurricanes speel die meeste van hulle wedstryde op die Westpacstadion (met sitplek vir 34,500 mense), in Wellington se Waterfront. Die stadion staan in volksmond bekend as die "Koekblik" weens die vorm daarvan. Die stadion is in 2000 geopen om die span se vorige basis, Athletic Park, te vervang. Yarrow-stadion (voorheen bekend as Rugby Park) in Nieu-Plymouth, die FMG-stadion (voorheen die Skougronde) in Palmerston North en McLean Park in Napier het ook al wedstryde van die Hurricanes aangebied.

In die aanvangsjare van die kompetisie het die Hurricanes een, soms twee keer op ’n ander stadion as die een in Wellington gespeel afhangende van hoeveel tuiswedstryde hulle per jaar gehad het. Hierdie beleid is verkelkom aangesien die Hurricanes so ’n groot geografiese area dek. Meer onlangs het die Hurricanes egter selde op ’n ander plek as Wellington gespeel omdat die stadion in Wellington dikwels voller was as wanneer die Hurricanes elders gespeel het. Dit het ’n negatiewe impak op die Hurricanes se finansies gehad ten spyte van die uitbreiding van die kompetisie. Die span se kleure is geel en swart (dit verteenwoordig die kleure van Wellington en Taranaki wat aanvanklik die twee groot unies in die konsessie was), met klein afwerkings in donker blou en wit sodat die ander unies ook verteenwoordig kan word (swart en wit vir Hawke’s Bay, blou en wit vir Horowhenue-Kapiti, blou vir Wanganui en wit vir Manawatu (saam met groen)).

Die volgende tabel som die Highlanders se Super 12-uitslae op:

Die volgende tabel som die Hurricanes se Super 14-uitslae op:

Die volgende tabel som die Hurricanes se Superrugby-uitslae op:

Die volgende tabel som die Hurricanes se Superrugby-uitslae vir die uitgebreide toernooi van agtien spanne op:

Hurricanes 2016 Superrugbyspan




</doc>
<doc id="46010" url="https://af.wikipedia.org/wiki?curid=46010" title="Kleptokrasie">
Kleptokrasie

Kleptokrasie kom van die Griekse "klepto" (steel) en "kratein" (regeer), en beteken dus "regering deur diewe". In teenstelling tot byvoorbeeld demokrasie is dit nie 'n staatsvorm nie; dit word slegs gebruik as pejoratiewe term om (vermeende) selfverrykende regerings en lande aan te dui.



</doc>
<doc id="46011" url="https://af.wikipedia.org/wiki?curid=46011" title="Menongue">
Menongue

Menongue (voorheen "Sirpa Pinto") is die hoofstad van die Cuando Cubango-provinsie in Angola. Die stad was vernoem na Alexandre de Serpa Pinto en het 'n bevolking van 32 203 in 2010 gehad.


</doc>
<doc id="46012" url="https://af.wikipedia.org/wiki?curid=46012" title="Pejoratief">
Pejoratief

'n Pejoratief (Lat. "peior" = "slegter") is 'n woord met 'n negatiewe konnotasie - 'n woord wat ongunstige assosiasies oproep.


</doc>
<doc id="46013" url="https://af.wikipedia.org/wiki?curid=46013" title="Plutokrasie">
Plutokrasie

'n Plutokrasie is 'n bestuursvorm waar geld sorg dat die mag en die wette deur 'n groep bepaal kan word. Die naam is 'n samestelling van die Griekse woorde "πλουτος" (rykdom) en "κρατειν" (regeer, die mag hê).



</doc>
<doc id="46018" url="https://af.wikipedia.org/wiki?curid=46018" title="Chiefs (Superrugbyspan)">
Chiefs (Superrugbyspan)

Die Chiefs (voorheen bekend as die Waikato Chiefs) is ’n Nieu-Seelandse rugbyspan wat as ’n konsessie sedert 1996 aan die Super 14 deelneem. Die konsessie sluit Waikato, Bay of Plenty, Noord-Manawatu-Wanganui in. Die spelers van Counties Manukau, Bay of Plenty en Waikato neem ook aan die ITM-beker deel terwyl spelers van Thamesvallei en King Country aan die Heartland-kampioenskap deelneem. Hulle tuisveld is die Waikatostadion in Hamilton. Die huidige kaptein van die span is Mils Muliaina

Die Chiefs-konsessie is in 1995 gestig vir die aanvang van die Super 12 in 1996. Die provinsiale span van Waikato het reeds voor 1996 aan die Super 10 deelgeneem. In die eerste seisoen van die kompetisie het die Chiefs sesde geëindig nadat hulle ses van hulle rondomtaliewedstryde gewen het. Die volgende seisoen het hulle egter heelwat swakker gedoen en elfde geëindig. In 1998 het die Chiefs weer beter gevaar en aan die einde van die rondomtalietoernooi was hulle sewende op die punteleër. In 1999 het die Chiefs nog beter gevaar en weer die sesde plek ingeneem.

In 2000 het die Chiefs weer teleurgestel met drie seges en ’n tiende plek aan die einde van die seisoen. Die volgende seisoen het die Chiefs weer verbeter en die seisoen afgesluit met ’n sesde plek aan die einde van die seisoen. In 2002 het hulle egter weer teruggesak na die agtste plek nadat hulle slegs 4 rondomtaliewedstryde kon wen en in die seisoen daarna het hulle nog verder teruggesak na die tiende plek op die punteleër. Die seisoen van 2004 was weer ’n goeie een vir die Chiefs. Hulle het sewe van die rondomtaliewedstryde gewen en deurgedring na die uitspeelrondes na ’n vierde plek op die punteleër. Hulle het in hul eerste halfeindronde teen die Brumbies verloor met 32 - 17. In die laaste seisoen van die Super 12 het die Chiefs weer die sesde plek op die punteleër ingeneem.

In 2006 is die kompetisie uitgebrei na 14 spanne met die toevoeging van die Western Force van Australië en die Cheetahs van Suid-Afrika. Die Chiefs het in 2006 weer ’n middelmatige seisoen gehad en was na die laaste ronde in die sewende plek op die punteleër. Die seisoene van 2007 en 2008 was soortgelyk aan die 2006-seisoen met ’n sesde plek in 2007 en ’n sewende plek in 2008. In 2009 het die Chiefs egter baie beter gevaar en na 9 seges het hulle tweede op die punteleër geëindig. Dit het beteken dat hulle vir die tweede keer in die geskiedenis van superrugby na die uitspeelrondes deurgedring het. Hulle het teen die Hurricanes in Hamilton gespeel en met 14 - 10 gewen. Hulle was vir die eerste keer in die eindronde van die kompetisie. Dit het beteken dat hulle na Pretoria moes reis om teen die Bulls te gaan speel. Hulle is egter ’n rugbyles geleer en het die eindronde met 61 - 17 voor ’n volgepakte Loftus Versfeld verloor.

In 2012 het die Chiefs bo-aan die Nieu-Seelandse groep geëindig en vir ’n tuishalfeindstryd gekwalifiseer. Hulle het in daardei wedstryd met 20 – 17 teen die Crusaders gewen. Gevolglik kon hulle die eindstryd in Hamilton aanbied. Die eindstryd was teen die Sharks waar die Chiefs gemaklik met 37 – 6 gewen het. In die 2012-seisoen is baie nuwe spanrekords opgestel insluitend die meeste oorwinnings op hul tuisveld, die meeste agtereenvolgende oorwinnings op hul tuisveld, die meeste agtereenvolgende oorwinnings in ’n seisoen en die meeste punte en drieë aangeteken in ’n seisoen.

Die span verteenwoordig die Counties Manukau, Waikato, Thamesvallei, King Country en Bay of Plenty se rugbyunies. Die Chiefs het aanvanklik bestaan uit die unies van North Harbour, Northland, Waikato, King Country en Bay of plenty omdat soveel All Blacks uit Auckland, North Harbour en Northland gekom het. Teen die einde van die 1990’s is die grense vir die konsessies geherdefinieer en is North Harbour en Northland deur die Blues oorgeneem in ruil vir Counties Manukau en Thamesvallei.

Die volgende tabel som die Chiefs se Super 12-uitslae op:

Die volgende tabel som die Chiefs se Super 14-uitslae op:

Die volgende tabel som die Chiefs se Superrugby-uitslae op:

Die volgende tabel som die Chiefs se Superrugby-uitslae vir die uitgebreide toernooi van agtien spanne op:

Chiefs 2017 Superrugbyspan




</doc>
<doc id="46021" url="https://af.wikipedia.org/wiki?curid=46021" title="Wynand Windpomp">
Wynand Windpomp

Wynand Windpomp is die verhoognaam van Wynand Burger, 'n Afrikaanse sanger en musikant. Wynand se musiekloopbaan het in Stellenbosch begin waar hy in 'n orkes genaamd ""Another 48 Hours"" gespeel het. Hy trek later na Worcester waar hy die orkes ""No Strings Attached"" stig en later by die groep ""Sequence"" aansluit. Sy debuutalbum, "Te Ladida", is in 2004 uitgereik.

In April 2010 is Burger by die KKNK van verkragting aangekla deur 'n sangeres nadat hy in die Tentedorp-kampeerterrein van die kunstefees slaapplek in haar tent gesoek het. Burger is aanvanklik op R5 000 se borgtog vrygelaat. Hy is later, na bykans 'n jaar, onskuldig bevind.





</doc>
<doc id="46022" url="https://af.wikipedia.org/wiki?curid=46022" title="Ekostad">
Ekostad

’n Ekostad of volhoubare stad is ’n groot woongebied wat met die oog op die omgewingsimpak ontwerp is en wat bewoon word deur mense wat hulself daarop toespits om die hoeveelheid energie-, water- en voedselverbruik, sowel as hitte-, lug- en waterbesoedeling te verminder.
Richard Register het die woord "ecocity" die eerste keer in sy 1987-boek, "Ecocity Berkeley: building cities for a healthy future", gebruik. Paul F. Downton, ’n argitek, is ’n ander hooffiguur wat ’n volhoubare stad voor oë gestel het, en later Ecopolis (Edms.) Bpk. gestig het. Die industriële ekologie-veld word partykeer ingespan om die uitleg van hierdie stede te beplan.

’n Volhoubare stad kan sy inwoners met min afhanklikheid van die omliggende platteland (plase) van voedsel voorsien, en elektrisiteit met plaaslike hernubare energiebronne verskaf. Die spil waarom alles draai, is om die kleinste moontlike ‘ekologiese voetspoor’ ("ecological footprint") agter te laat en om die minste besoedeling moontlik te veroorsaak, deur grond doeltreffend te gebruik, om gebruikte materiaal na kompos te verwerk, te herwin, hergebruik of na energie om te skakel, sodat die algehele bydrae tot klimaatsverandering tot die minimum beperk kan word.

Na raming is sowat 50% van die wêreldbevolking verstedelik. Hierdie groot gemeenskappe is veral onvolhoubaar, maar terselfdertyd verskaf hulle beide geleenthede en uitdagings aan omgewingsbewuste ontwikkelaars. Om stede meer volhoubaar te maak, moet die bouplanne en –praktyke, sowel as die mens se lewenswyses en wêreldbeskouings, meer in die rigting van volhoubaarheid begin dink.

Dit is nie slegs die ekologie wat beskerming geniet nie, maar ook die maatskaplike sy van die mensdom wat uit hierdie stede voordeel put. Die ekonomie in hierdie betrokke gebiede bevoordeel die hele samelewing, deurdat die verbeterde lewensgehalte binne elke inwoner se bereik is. Elke individu is deeglik bewus van sy of haar plig teenoor die gemeenskap en die omgewing; elkeen se regte word wederkerig beskerm. Misdaad is afwesig.

Ekostede word op verskeie wyses tot stand gebring, soos:


Die suidelike stede, Porto Alegre en Curitiba, word dikwels as voorbeelde van stedelike volhoubaarheid genoem.

Die industriële park by Kalundborg word dikwels as ’n model vir die industriële ekologie bestempel.

Loja, Ecuador, het drie internasionale toekennings ingepalm deur die volhoubare pogings wat deur burgemeester Dr. Jose Bolivar Castillo onderneem is.

Die Suid-Dublinse Distriksraad het teen die einde van 2007 aangekondig dat hulle beplan om Clonburris, ’n nuwe voorstad van Dublin, te ontwikkel, wat tot 15 000 nuwe wonings oor sal beskik en so ontwerp sal word dat dit die hoogste internasionale standaarde sal ewenaar. Volgens Clonburris se bouplanne sal tallose ekovriendelike nuwighede ingesluit word, soos hoë vlakke van energiedoeltreffendheid, verpligte hernubare energie vir verhittings- en elektrisiteitsdoeleindes, die gebruik van herwonne en volhoubare boumateriale, ’n wyksverhittingstelsel vir hitteverspreiding, die voorsiening van grond om voedsel te kweek en selfs die verbod op tuimeldroërs, deur met natuurlike droogareas vervang te word.

Indië is tans besig om die Gujarat International Finance Tec-City of GIFT, ’n wêreldklasstad in die Goedjarat-staat, op te rig. Dit sal tot 500 akker (2.0 km²) beslaan.Dit sal die eerste ten volle volhoubare stad van sy soort wees.

Hacienda – Mombasa, Kenia. Dit is die grootste ontwikkeling van omgewingsvriendelike woonbuurterwe in Oos-Afrika; dit is tans in aanbou, en sal in die afsienbare toekoms een van Afrika se eerste selfonderhoudende landgoed wees.

Waitakere, die westelike gedeelte van die Auckland stedelike gebied, is Nieu-Seeland se eerste Ekostad, wat volgens die Greenprint (’n riglyndokument wat deur die stadsraad in die vroeë 1990’s bedink is) ontwikkel is.

Vanaf April 2008 is hierdie ekostad-samewerkingsprojek vir ’n distrik in Nanjing, die hoofstad van die Jiangsu-provinsie op die Jangtserivier, aan die weste van Sjanghai, voorgestel.



St. Davids, die kleinste stad in die Verenigde Koninkryk, beoog om die eerste koolstofneutrale stad ter wêreld te word.





</doc>
<doc id="46024" url="https://af.wikipedia.org/wiki?curid=46024" title="Lechitiese tale">
Lechitiese tale

Die Lechitiese tale is 'n subgroep van die Wes-Slawiese tale.

Volgens die heersende mening in die Slawiese taalkunde het tydens die Gemeenslawiese periode (tussen omstreeks 500 en 800 n.C.) 'n groep Wes-Slawiese dialekte tot selfstandige tale begin ontwikkel: Silesies, Pomeraans (dikwels ook Oossee-Slawies genoem, met Kasjoebies en Slowinsies), Polabies (dikwels ook Elbslawies genoem) en Pools. Na hierdie groep Wes-Slawiese tale word ook as Lechitiese tale verwys, afgelei van 'n ou Slawiese term vir Pool ("Lech" of "Lach"). In teenstelling met die Tsjegge ("*čěchy") is na sprekers van Lechitiese tale ook as "*lěchy" verwys, terwyl "Lechia" as 'n alternatiewe naam vir Pole gebruik is.

Gemeenskaplike kenmerke van Lechitiese tale sluit in:




</doc>
<doc id="46025" url="https://af.wikipedia.org/wiki?curid=46025" title="Danie Botha (musikant)">
Danie Botha (musikant)

Danie Botha (gebore 25 Junie 1964 in Pretoria) is 'n Afrikaanse sanger wat veral geestelike liedere sing. Sy debuutalbum, "Wenners", is in 1989 vrygestel. Van sy treffers sluit in: "Wenners" en "Ek kan".

Danie is op 28 September 1991 met "Daleen" getroud. "Danya", hul dogtertjie, is op 6 Julie 2004 gebore.







</doc>
<doc id="46026" url="https://af.wikipedia.org/wiki?curid=46026" title="Jannie du Toit">
Jannie du Toit

Jannie du Toit (gebore Johannes Hendrik du Toit, 13 Desember 1951 in Heidelberg) is 'n bekende Afrikaanse sanger wat hom sedert 1971 besig hou met Afrikaanse musiek. Na Jannie se mening het die bekende ligte Afrikaanse liedjies wat tot en met begin van die sewentigerjare gehoor kon word, nie aan Afrikaanse musiek reg laat geskied nie. Hy het dit gevolglik van sy universiteitsdae af as 'n uitdaging beskou om Afrikaanse musiek in verskillende genres te ontwikkel, deur aanwending van 'n goeie balans tussen die musiek en liriek.

Hy was lid van die sanggroep TRILOGIE van 1972 tot 1977 en begin met 'n sololoopbaan in 1979. Na voltooiing van sy leerklerkskap in die regsberoep word hy in 1981 deur prof. Chris Lamprecht by die Universiteit van Pretoria aangestel waar hy musiekblyspele skryf, onder andere in samewerking met prof Anna Neethling-Pohl. Hy werk van 1986 tot 2011 permanent saam met Christa Steyn. Hulle skryf saam en tree wêreldwyd in meer as twintig lande op. Van hulle bekendste verhoogproduksies is Blik en Snaar, Skadu's teen die muur, De Kleine Man en Jannie en die Tannie. Hulle laaste volledige verhoogproduksie is "BREL IN BROOKLYN" saam met Laurika Rauch en Sergio Zampolli in 2010.

Jannie skryf in die sewentigerjare sy eerste liedjies soos sy toonsetting van AG Visser se Rosa Rosarum (1972) asook sy eie Carmen optima de Stella (in Latyn), Seisoene saam met jou, Stadsgeluide, Lied van 'n Swerwer en 'n Liedjie vir jou wat die eerste keer tydens die "Musiek en Liriek"-konserte in die laat sewentigerjare gehoor is. Saam met Morg Jacobs en Andy Lubbe van Trilogie skryf hy verder Droom langs stille waters (waarmee Trilogie 'n "honorary mention prize" in die American Song Festival van 1976 gewen het), Min of Meer, Resitasie, Die wêreld is ons woning nie (toonsetting van 'n teks van Totius), Anitalief en ander liedjies wat Trilogie reeds tydens die toetsuitsendings van SATV in 1975 sing. In die tagtigs volg talle nuwe liedjies soos Drie-uur in die môre en 'n sewentigtal liedjies vir die musiekblyspele wat hy vir Tukkies geskryf het: Loeloeraai, Gansdans en RIP. Van dié liedjies het hy ook op sy solo-albums vrygestel - Troebadoer, My wens vir julle, Pantoffelregering. Saam met Christa Steyn skryf hy Vlieg Hoog, Afdraaipad, Ensemblespel, Die Liefde, Vra Maar, Die Vrou, Nogtans sal ek juig en vele meer. Jannie skryf ook nog tientalle liedjies soos Vrede Vanaand, Ons Twee, Volgende Winter, Leeuspruit. Verder word hy bekend vir videos van Madeleine (Jacques Brel), Gee ons Vrede, Die eggo van jou oë en Christa Steyn se verwerking van Pie Jesu saam met Coenie de Villiers en Chris Chameleon.

In 2011 vier hy 40 jaar van Afrikaanse musiek en sedert Christa Steyn se afsterwe in 2012 - na 'n jaarlange stryd teen kanker - werk hy veral saam met Susan Mouton (tjello), Clinton Zerf (verwerker), Coenraad Rall en Chanie Jonker (klavier), Theuns Botha (tromme), Lochner de Kock (in kookprogramme) en Thean Kotzé in die produksie Kiekies - Lucas se Liedjies.

In 2013 bied hy 'n verhoogprogram getitel Grys Areas saam met Renette Bouwer aan en neem ook Gisela de Villiers se lied Die Eggo van jou Oë saam met Gisela op. Daarna volg die verhoogproduksies Cordon Broers se Kossêrt saam met Lochner de Kock (2012), Doep is nie dood nie (2014), Grenzeloos Nederlands (2015), Bonjour Monsieur Brel (2016), Kiekies - Lucas se Liedjies (2016), Oesjaar (2018) en Die Eggo van jou oë wat gedebuteer het by Woordfees 2019. 

Jannie bedryf sy hoog aangeskrewe Agterplaas Gastehuis in Melville, Johannesburg, sedert 1 April 1999.





</doc>
<doc id="46027" url="https://af.wikipedia.org/wiki?curid=46027" title="NG gemeente Zwaanswyk">
NG gemeente Zwaanswyk

Die NG gemeente Zwaanswyk het aanvanklik die naam gedra van die voorstad wat sy naam, Retreat, gekry het weens die terugtog van die manskappe van die Hollands-Oos-Indiese Kompanjie voor die oormag van die Engelse troepe in September 1795 naby Muizenberg.

Zwaanswyk het op 7 Mei 1943 van die moedergemeente, NG gemeente Wynberg, afgestig en staan eers as Retreat bekend omdat die hoofkerk en pastorie toe reeds in dié gedeelte gestaan het. Die gemeentegrense het eers Retreat, Heathfield, Bergvliet, Dieprivier en gedeeltes van Constantia en Houtbaai ingesluit. Met die afstigting van die NG gemeente Constantia in 1968, het laasgenoemde drie gebiede deel van die dogtergemeente geword. Met sy stigting het die gemeente skaars 600 lidmate gehad, maar dit het teen 1952 meer as verdubbel. Met die jare het dit egter stadigaan afgeneem tot sowat 300 in 2010 en 200 in 2014.

Die eerste leraar was ds. P.J. van der Westhuizen wat op 11 September 1943 bevestig is. Dit was egter eerw. Jan Frederik Wiesner wat gedurende sy 23 jaar as hulpprediker van Wynberg uitstekende diens aan die minderbevoorregte in en om Retreat gelewer het en hom beywer het om die wyk van die moedergemeente op te bou met die oog op latere selfstandigwording. By sy stigting het die nuwe gemeente reeds, danksy die ywer van eerw. Wiesner en die samewerking van Wynberg se kerkraad, oor al die nodige geboue beskik, naamlik die hoofkerkgebou, drie kerksale, 'n pastorie en 'n kostershuis – op altesaam meer as vier hektaar grond (42 000 vierkante meter). 

Maar van die begin het die nuwe gemeente twee belangrike behoeftes gehad: 'n doelmatige pastorie in die plek van die huis wat tydelik as sulks moes dien en 'n orrel wat sterk genoeg vir die hoofkerkgebou sou wees. Die gemeente neem in September 1949 'n pragtige pyporrel in gebruik en wy op 31 Maart 1951 'n doeltreffende pastorie in.




</doc>
<doc id="46028" url="https://af.wikipedia.org/wiki?curid=46028" title="NG gemeente Tafelberg">
NG gemeente Tafelberg

Die NG gemeente Tafelberg is 'n klein Kaapstadse gemeente van die Nederduitse Gereformeerde Kerk se Sinode Wes-en-Suid-Kaapland, wat op 25 Oktober 1944 van die NG gemeente Tamboerskloof (destyds De Nieuwe Kerk) afgestig het. Op 1 November 2009 het die gemeente 144 belydende- en 33 dooplidmate gehad, wat in 2014 toegeneem het tot 174.

Susanna Maria Johanna Hertzog het in 1892 op die hoek van Boom- en Buitekantstraat 'n kompleks geboue – woonhuise, 'n skool, 'n tehuis vir bejaarde vroue en twee woonstelle – laat oprig en in 1895 nog 'n groot gebou. Van hierdie geboue was 'n sierlike kerk die middelpunt. Daarby het sy die kerk van al die nodige voorsien. Aan De Nieuwe Kerk (NG gemeente Tamboerskloof) het sy dit alles in trust gegee met die bepaling dat, wanneer daar in die buurt 'n selfstandige gemeente ontstaan, dit aan dié gemeente oorgemaak moes word. Aan die skenking het sy net twee voorwaardes verbind: Die hoeksteen moes met vrymesselaarseerbewyse gelê word en alle dienste in die kerk moes in Engels gehou word.

Op 19 Februarie 1892 het J.H. Hofmeyr, grootmeester van die losie De Goede Hoop, die hoeksteen gelê en met koring, wyn en olie gesalf. Op 27 Januarie 1893 is die kerk plegtig ingewy. Tydens die geleentheid het me. Hertzog self die deure oopgesluit, dr. Kotzé het die Skriflesing waargeneem, dr. Andrew Murray die wydingsgebed gedoen en prof. Marais die rede gevoer. Dieselfde aand is prop. P.G.J. Meiring (later leraar van onder meer Rondebosch, Johannesburg, Johannesburg-Oos en redakteur van die "Kerkbode") as hulpprediker, met werkkring Buitekantstraat (soos dié wyk van De Nieuwe Kerk bekend gestaan het), bevestig. 

Die skenking het in 'n groot behoefte voorsien. Veral die studente van die Normaalskool het hier aanbid. Die dienste is in Engels gehou. Die buurt het egter so agteruitgegaan dat die skenking mettertyd byna 'n las geword het, sodat die kerkraad dit in 1908 oorweeg het of hulle nie die Trust aan die erfgename van me. Hertzog moet teruggegee nie.

Nog 'n redakteur van die "Kerkbode", ds. George Stephanus Malan, het die wyk bedien van 1918.

Intussen het daar twee dinge gebeur wat vir die toekoms van die wyk beslissend was: Nuwe woonbuurte het teen Duiwekop (Duiwelspiek) ontstaan en die Engelse dienste is in 1931 afgeskaf. So hard het die gemeentelede gewerk en lede gewerf dat die kerkraad in 1935 weer 'n hulpprediker aangestel het. Met soveel vrug het prop. P.W. de Lange gewerk, dat die kerkraad ná sy vertrek weer 'n medeleraar beroep het.

Op 10 Augustus 1935 is prop. J.D. Vorster in die kerk te Buitekantstraat bevestig. Op 25 Oktober 1944, 47 jaar na haar dood, is die begeerte van me. Hertzog vervul en is die gemeente Tafelberg afgestig. Op 9 Desember 1944 is ds. J.D. Vorster as leraar bevestig. In 1949 het die gemeente grenslyne ontvang en 'n tyd van nuwe bloei ingegaan. In 1950 het die Hooggeregshof verskeie artikels van die bemakingsakte so gewysig dat dit die kerkraad vrygestaan het om onbelemmerd die trust tot eer van die Here en ter nagedagtenis aan mej. Hertzog te ontwikkel. Die laaste bepaling van die bemakingsakte lees: "The donor desires to have it recorded that the whole subject of the donations has been erected and set apart in loving memory of her late Father and Mother, William Frederik Hertzog and Susanna Cornelia Hertzog (born Hiddingh)."

Ds. (later dr.) J.D. (Koot) Vorster, eerste leraar van die gemeente, het by geleentheid tereg opgemerk dat me. Hertzog die “moeder” van die gemeente is. Sy het, na die afsterwe van haar ouers, besluit om hul nagedagtenis op 'n buitengewone wyse te eer deur die kerkgebou op te rig op die perseel waar haar ouerhuis gestaan het. 

Me. Hertzog is in die ouderdom van 59 jaar oorlede. Met haar afsterwe het die "Cape Times" haar een van die "aristocratic Dutch" genoem en berig op 9 Januarie 1897: ""She was very gentle in her habits and manners, courting privacy and avoiding publicity, and was a marvelous good business woman."”

Die teëlwerk op die voorstoep en in die twee voorportale van die kerkgebou is uniek omdat dit gedeeltes van die Bybel uitbeeld: op die voorstoep word 'n outydse weegskaal en die kraai wat vir Elia kos gebring het, uitgebeeld. Die teëls in die voorportale beeld die kruisiging uit - die doringkroon, geselswepe, Judas met 'n tou om sy nek en die haan wat kraai.

Me. Hertzog se innige begeerte was om haar medemens te dien. Aan die een vleuel van die kerkgebou, in Cornelialaan, het sy agt kamers wat na haar moeder, Cornelia, vernoem is, vir behoeftige dames ingeruim. Die Cornelia Rooms het in 1933 in onbruik geraak. Aan die ander vleuel van die kerkgebou het sy drie skoolkamers ingerig, die William Frederik Schools - vernoem na haar vader. Dié skool het 14 jaar sy opvoedingstaak verrig en is in 1907 gesluit. Die Cornelia-kamers word vandag onderskeidelik as 'n kerkkantoor en pakkamers gebruik terwyl die skoolkamers as 'n moederskamer, konsistorie en meerdoelige kombuis gebruik word. Op die tweede verdieping van die voorkant van die kerkgebou is twee gerieflike woonstelle gebou - een vir die destydse opsigter en een vir die onderwyser van bogenoemde skool. Hierdie woonstelle word tans deur die koster bewoon.

Die meubels vir die skool is uit Skotland bestel terwyl die stoele vir die kerk uit Boston, VSA, ingevoer is. Van die oorspronklike stoele word nog op die kerkgalery gebruik. Daarby het me. Hertzog ook twee traporrels, 'n klavier, verskillende horlosies, pragtige klein tafeltjies en breekgoed (600 van elk) met die stempel van die Mission Hall daarop, aangekoop. Heelwat van bogenoemde items is vandag nog in die gemeente se besit alhoewel na 'n honderd jaar min van die breekware behoue gebly het!

Die pyporrel met sy pragtige okkerneuthoutkas en sy 1 164 pype verdien spesiale vermelding. Op 11 April 1892 het ene mnr. W.J. Hadfield die kontrak vir die installering van die orrel onderteken. Na voltooiing het hy trots verklaar: ""I know there is not another organ here with a 16ft. speaking front."” Hy het sorg gedra dat die klankmeganisme vir die strawwe Kaapse klimaat aangepas word. Die orrel, wat gedurende 1892 gebou is, is reeds twee keer herbou – die eerste keer in 1965 en dan weer vroeg in 2000. 'n Besondere kenmerk van die orrel is die oorspronklik handgeskilderde frontpype asook die 54 horisontale trompetpype wat oor die kerkruim soos kopervleuels uitstrek.
Omvattende restourasie van die buitekant van die kerkgebou is 'n paar jaar gelede voltooi. Herstelwerk aan die binnekant het reeds begin - die twee deftige voorkamers is herstel, 'n meerdoelige kombuis is ingerig, die kerk se vensters is met gekleurde glas vervang en twee kroonkandelare (gebaseer op die oorspronklikes wat jare gelede verwyder is) is geïnstalleer.





</doc>
<doc id="46030" url="https://af.wikipedia.org/wiki?curid=46030" title="Alfons Rebane">
Alfons Rebane

Alfons Vilhelm Robert Rebane (24 Junie 1908 – 8 Maart 1976) was 'n Estiese soldaat tydens die Tweede Wêreldoorlog.


</doc>
<doc id="46032" url="https://af.wikipedia.org/wiki?curid=46032" title="Brackenfell">
Brackenfell

Brackenfell is 'n noordelike voorstad (of dan dorp) binne die Stad Kaapstad Metropolitaanse Munisipaliteit. Dit is noordoos van die stadskern geleë, tussen Bellville, Durbanville, Kuilsrivier en Kraaifontein.

Die huidige Brackenfell word reeds vroeg in die agtiende eeu beskryf as geleë oor die "Kuylsrivier" en by die "Duyvenheuvel". Die naam Duyvenheuvel kom nog in dokumentasie voor tot aan die einde van die VOC-tydperk in 1795. Later word die heuwel Kanonberg genoem en nog later Kanonkop. Eens was dit die poort na die vreemde, die onbekende, die ongetemde binneland, later poort na die Bolandse dorpe, grens tussen stad en platteland. Ru afgeëts teen die groen wingerde van die Bottelaryberge was dit sedert die vroegste tye 'n uitstaande baken in die omgewing. Reisigers het die koppie in die oog gehou om hulle koers te bepaal want van ver af kon jy hom al sien. Dit was dan ook sedert die vroegste tye 'n gewilde uitspanplek waar paaie gekruis het van noord na suid en van oos na wes, 'n bymekaarkomplek aan die voet van die heuwel veral aangesien hier verskeie fonteine was. Die boere van die Koeberg het in tye van droogte regs van die koppie verbygetrek met hul vee na die weivelde van die Hottentots-Holland. Grond is destyds spesiaal deur die regering uitgehou as 'n deurgang vir vee. Die pad van Durbanville af het by die drif van Stellenberg deurgekom en links by die kop verby verder na Bottelary en Stellenbosch gelei. Die pad van Kaapstad na Klapmuts, Paarl en Wellington het ook links teen die voet van die kop verbygegaan. Vandag is hierdie pad die R101, die Ou Paarlpad en ook vroeër genoem die Kaapse Hardepad.

Die kop was 'n ruigte en sedert die vroegste tye oortrek met welige natuurlike plantegroei en veldblomme. 'n Welige olienhoutbos het die sonopkant van die kop versier. Wildsbokkies soos duikers, steenbokkies en grysbokkies het teen die hange gewei. Hase, skilpaaie en pragtige voëls was volop. Bosvarings, heide, proteas, suikerbosse, bergrosies, renosterbos, tolbos, riete, suurknolle, vygies, varkblomme, kalkoentjies, viooltjies, pypies en honderde ander soorte van die kleinste, keurigste en geurigste blomsoorte het die koppie in 'n kaleidoskoop van kleure omgetower. Louis Leipoldt gee dit so treffend in een van sy verse weer, jy kan amper die geure ruik.

Die granietkop was maar altyd daar sedert die vroegste eeue. Elke môre het die opkomende son oor die ruwe granietspits geglim om die nuwe dag aan te kondig. Die granietlaag wat nader aan Kaapstad diep onder die sand begrawe lê, het hier aan die oostekant weer sy kop bokant die aarde uitgesteek om 'n sierlike heuwel te vorm wat die kusvlakte onderbreek. Vir eeue het die kop graniet in sy boesem bewaar tot die mens dit ontdek het en uitgegrawe het en die kop so te sê verdwyn het. Later is die kop ook sommer Kwarriekop of Gruiskop genoem as gevolg van die gesogte graniet wat hier ontgin is. Reeds voor 1888 het die eerste klipkappers op die kop geswoeg. Destyds is meulstene hier uitgehaal en geslyp wat vir die maal van graan in Kaapstad en omgewing gebruik is. Die bekende Mostert se meul op die Groote Schuurlandgoed se meulsteen kom ook van Kanonkop. Mooi granietklippe vir Kaapstad se strate is ook hier gekap.

Vandag bedek die huise en teerstrate van die woonbuurt Proteahoogte die hange van die koppie. Brackenfellstasie so ongeveer drie kilometer wes van Kanonkop is 73,46 meter bo seevlak en Kanonkop se hoogste punt is 350,2 meter bo seespieël. Van die koppie af het mens dus 'n wye uitsig oor Tafelbaai, Valsbaai, die Drakensteinberge en die groen wingerde van Bottelary. Kanonkop is geleë op 33º 56' 44" suid 18º 44' 16" oos. Die eerste plase wat in hierdie omgewing toegeken is, was Hazendal in 1704, Stellenberg in 1705 en Het Kruijspad op 15 Maart 1712. Laasgenoemde plaas in vier dele, 59 morg groot, geleë aan beide kante van die Ou Paarlpad is toegeken aan die Franse Hugenoot Josua Selie (ook gespel Cellier, Cillier en Sollier), en sy vrou Isabeau Couvret van Orléans. Hulle het in 1700 met die Reijgersdaal vanaf Nederland hier aangekom. Het Kruyspad is kort daarna aan hom toegesê maar eers in 1712 aan hom toegeken. Daar was soms 'n lang tydperk tussen die toesegging en die toekenning per grondbrief van sekere plase. In 1712 word die plaas Orleans in die Paarl aan hom toegesê nadat die vorige eienaar Matthieu Frachassé in 1711 na Nederland verban is weens veeroof van die Hottentotte. Op 11 Oktober 1713 word Orleans aan Josua Sollier oorgedra en op dieselfde dag word Het Kruijspad geregistreer op die naam van Hendrik Rodenburgh na betaling van £2 800. Josua Selie is eers in 1721 oorlede en het sy vrou en elf kinders agtergelaat.

Hendrik Rodenburgh het in 1708 toestemming ontvang om sy vee te laat wei "aan de Piketbergh in de Lange Valleij", en in 1712 het hy weiregte ontvang "in de Bottercloof, geleegen aan de Paarde Bergh". In 1716 raak Rodenburgh betrokke in 'n geskil oor die verlenging van die huurtydperk van grond met die Politieke Raad en toe dit geweier word wil hy terstond na Nederland terugkeer.

Hy beweer verder dat hy al in 1712 al sy goed verkoop het en baie geld aan die plaas, wat hom nou geweier word, spandeer het. Die Politieke Raad wys hom daarop dat hy 'n verkwister is en soos 'n swerwer leef wat hier en daar iets verdien om van te lewe. Hulle meld ook dat hy steeds die plaas Kruispad besit asook 'n opstal op Joostenberg.

Op 15 April 1790 besoek den Lieutenant der Arthillerie C G Schildbach en die Burger Capitain Joost Reinhard van As, Duyvenheuvel in opdrag van die owerhede om die toestand van die seinkanon op genoemde heuwel te ondersoek. Hulle vind 'n sespond kanon wat egter met agtpond koeëls gelaai kon word weens sterkke roest veroorzaakt. Hulle krap 'n kwartduim los roes uit die loop uit. Aan die buitekant kon hulle 'n halfduim roes afslaan. Verder was daar oral reeds gate deurgeroes. Die slee waarop die kanon gerus het was meerendeels verrot. Hulle meld verder in hul verslag dat van die toebehore op die plaas De Kruyspad van die burger en brandmeester Elster gehou word, wie ook gelas is om indien nodig 'n seinskoot af te vuur. Onder andere is daar nog 'n vat met ongeveer vyftig pond buskruit in, voorhande op die plaas. Hulle beveel aan dat 'n nuwe seinkanon met al sy toebehore na Duyvenheuvel gestuur moes word.

In 1792 word daar weereens 'n inspeksie van alle seinkanonne in Kaapstad, Stellenbosch, Drakenstein en Swellendam uitgevoer en word daar onder andere bevind dat, "Aan 't Duijvenheuvel, bij George Michiel Elster, komt te mancqueeren Lond en d:o Stok."

Kanonkop is so bekend sedert die bewind van die V.O.C. en word steeds vandag so genoem. Die destydse owerheid het dit as 'n kanonstelling gebruik en 'n seinkanon met 'n loop van 2.25 m en 'n kaliber van 114.5 mm bo-op die ruwe granietspits geplaas.

Interessant is die feit dat alhoewel daar in 1792 reeds 'n geruime aantal jare 'n seinkanon op Duyvenheuvel in gebruik was, daar steeds in amptelike dokumente na die heuwel as Duyvenheuvel verwys word. Dit is nie bekend wanneer die naam Kanonberg in gebruik gekom het nie. Die vroegste vermelding van die plaas Kruispad vind ons in die Kaapse Argief in die dokumentasie van die Raad van Justisie aangaande 'n voorval wat in Januarie 1708 op Josua Seillier [sic.] se plaas plaasgevind het. Dit bevestig dus dat Cellier inderdaad reeds voor 1712 op die plaas gewoon het.

Kruispad was van die begin af hoofsaaklik 'n veeplaas. Goewerneur Willem Adriaan van der Stel het veeboerdery aangemoedig en teen 1701 was daar reeds 'n veepos by De Kuilen wat aan Kaptein Olof Bergh behoort het. Goewerneur van der Stel is egter in 1707 uit sy amp ontslaan en het die Kaap verlaat.

Op 6 November 1818 is die plaas Kruispad op die naam van Johan Hendrick Bruchheise geregistreer. Kruispad was toe reeds 1 356 morg 331 vierkant roede groot en het Kanonkop ingesluit. Die plaas het gestrek van Stellenberg en Hammansvlakte tot by Joostenbergvlakte in die noordooste. Die huidige Kraaifontein was dus ook deel van die plaas Kruispad. Na 1818 gaan die plaas van tyd tot tyd in nuwe hande oor totdat Andries Brink dit op 26 Oktober 1888 op 'n vendusie koop vir £1 000 (R2 000) en onmiddellik die deel wat vandag Kraaifontein is verkoop vir £250 (R500). Die bure wou van hom weet wat hy met die plek wou maak want selfs 'n dier kan nie die heel jaar deur daarop lewe nie. Die veld was suur en nie dwarsdeur die jaar vir veeboerdery geskik nie. Nege jaar later begin Andries Brink dele van sy plaas verkoop.

George Henry Walton van Richmond, Yorkshire in Engeland koop die gedeeltes wat vandag bekendstaan as Proteahoogte met Kanonkop ingesluit en noem dit Bracken Fell. Bracken is 'n versamelwoord vir geharde veldstruike, maar omdat die veldstruike in Skotland meesal uit heide bestaan dink die Skotte dadelik aan heide wanneer hulle die woord "bracken" hoor. Bracken kom oorspronklik van die Sweedse woord Bräken en omdat die struikgewas in Swede weer meesal uit geharde varings bestaan, het die woord oorspronklik varing beteken, by die plantkundiges bekend as "Pteris aquilina". Fell is weer van die Noorse woord Fjal afgelei. Die woord het net een betekenis: koppie of heuwel. Burroughs skryf in sy Century Magazine “Many of these eminences in the north of England, too lofty for hills and to smooth for mountains are called fells”. Die Skotte praat van “The brackened fell side”, as hulle wil vertel van 'n heuwelhang wat oortrek is met heide. Kanonkop en sy plantegroei het dus die deurslag gegee aan die naam wat die dorp vandag dra naamlik Brackenfell of dan letterlik varingheuwel of heidekoppie.

Die dorp het ook 'n skool vir serebraalgestremde kinders.

Brackenfell was van 1970 tot 1996 'n afsonderlike munisipaliteit. Vanaf 1996 to 2000 was dit deel van die Oostenberg oorgangsmunisipaliteit. Sedert 2000 is dit deel van die Stad Kaapstad Metropolitaanse Munisipaliteit.

Brackensfell se munisipale raad het in 1971 'n wapen by die Buro vir Heraldiek geregistreer: "Ingeboë kepersgewys verdeel van goud en groen, met drie koeëls van die een in die ander". Die helmteken was drie varings, en die wapenspreuk was "Tenax in fide". Dr. Cornelis Pama het die wapen ontwerp.


</doc>
<doc id="46033" url="https://af.wikipedia.org/wiki?curid=46033" title="André Schwartz">
André Schwartz

André Schwartz is 'n Suid-Afrikaanse sanger. Van sy treffers sluit in: "Lief vir alles hier", "Ritme Deur Die Nag" en "Ek wil jou nooit weer sien". Op 1 Februarie 2019 maak hy bekend dat hy aan motorneuronsiekte ly.





</doc>
<doc id="46035" url="https://af.wikipedia.org/wiki?curid=46035" title="NG gemeente Uitenhage">
NG gemeente Uitenhage

Die NG gemeente Uitenhage, wat die 10de oudste NG gemeente in Suid-Afrika en die tweede oudste in die Oos-Kaap is, het die onderskeiding dat dit die eerste en enigste gemeente van die Nederduitse Gereformeerde Kerk is waarvan op een dag drie gemeentes afgestig is toe op 22 Junie 1950 tydens 'n buitengewone Ringsvergadering in die moederkerk besluit is om Uitenhage-Noord, -Oos en -De Mist af te stig. Toe reeds het dit die totale getal dogtergemeentes van die moedergemeente, wat in 1817 as die tiende gemeente in Suid-Afrika gestig is, op 21 te staan gebring.

Vroeg in 1804 is die veldkornetskappe waarin die woeligste burgers gewoon het en wat ook die meeste tydens strooptogte van die naburige Xhosas moes ly, van die distrik Graaff-Reinet afgesny en tot 'n aparte drostdy geproklameer. Dit het die familienaam ontvang van mnr. J.A. Uitenhage de Mist, kommissaris-generaal tydens die bewind van die Bataafse Republiek. Reeds in 1809 was daar onder die ingesetenes 'n beweging om 'n eie kerk te hê en dit was dus sekerlik 'n heuglike gebeurtenis toe vir die eerste keer in Junie 1816 kerkraadslede vir Uitenhage op voordrag van die landdros deur die goewerneur goedgekeur is. Daar het toe reeds 'n sogenaamde kerkhuis gestaan. Ook kon Uitenhage van 'n leraar voorsien word in die persoon van ds. Cornelis Mol wat 'n Afrikaner van geboorte was. In 1823 het ds. Mol om een of ander rede en sonder om amptelik afskeid te neem, Uitenhage verlaat en in Oktober van dieselfde jaar predikant van Swellendam geword. 

Sy opvolger was ds. Alexander Smith, een van die Skotse predikante wat destyds volgens die beleid van lord Charles Somerset in die grensgemeentes geplaas is. Met voorbeeldige getrouheid en kennelike seën het hy dié uitgestrekte veld 40 jaar lank bearbei tot hy in 1863 afgetree het. Tydens sy bediening (1843) is ook die kerkgebou voltooi, wat later as die gemeente se kerksaal gedien het. 

In 1862 is ds. Abraham Isaac Steytler as hulppredikant vir ds. Smith benoem en toe laasgenoemde in die volgende jaar aftree, het ds. Steytler sy opvolger geword. Hy het hom vir die onderwys beywer en was die stigter van die Riebeeck-kollege vir meisies en van 'n seunskool wat 'n tyd lank sonder regeringshulp in stand gehou is. As predikant van Kaapstad het hy in 1909 as moderator van die Kaapse Sinode gedien. Ds. Steytler is opgevolg deur ds. Jan Hendrik Hofmeyr, 'n seun van prof. N.J. Hofmeyr van die Kweekskool op Stellenbosch. In 1887 het hy egter uit die bediening getree om later baie jare lank as skole-inspekteur op te tree.

Ds. Daniël Jozua Pienaar kom in 1887 uit Aliwal-Noord na Uitenhage. Tydens die Sinode van 1915 is hy moderator gekies. Hy het hom ook vir die plaaslike onderwys beywer en het die nywerheidskool gestig wat as model gedien het vir soortgelyke instellings in die eertydse Kaapland.

Ds. Antonie Johannes Troskie kom in 1926 aan uit Ficksburg. Gedurende sy bediening is die nuwe kerk gebou en op 2 Februarie 1929 ingewy. In 1932 sterf hy ná 'n operasie in Port Elizabeth.

In 1950 is al drie leraars (di. P.C. Combrink, W. Fullard en P.J.J.S. Els) deur die drie pasgestigte dogtergemeentes beroep en op Sondag 3 September maak hulle aan die ou moedergemeente bekend dat hulle die beroep aangeneem het. Ná 'n fakture van vyf maande word di. C.H.L. Mouton en W.C.O. du Toit op 24 Februarie 1951 gelyktydig as medeleraars bevestig.





</doc>
<doc id="46036" url="https://af.wikipedia.org/wiki?curid=46036" title="Abraham Isaac Steytler">
Abraham Isaac Steytler

Ds. Abraham Isaac Steytler (5 Februarie 1840 tot 17 Desember 1922) was 'n leraar van die Nederduitse Gereformeerde Kerk wat die bynaam "Nederduitse Gereformeerde Pous" gekry het weens sy groot invloed.

Hy is in Seepunt, Kaapstad, gebore en het die skool van die bekende dr. Changuion bygewoon waarna hy na Engeland en Nederland gegaan het tot hy uiteindelik met 'n graad in godgeleerdheid van die Universiteit van Utrecht teruggekeer het. In 1863 word hy predikant van die NG gemeente Uitenhage waar sy sterk persoonlikheid en organisasievermoë op die voorgrond getree het. 'n Deel van sy gemeente is afgestig as die kerkdorp Steytlerville, wat te danke aan sy ywer en volharding afgestig is en dus Steytlerwil moes heet, maar met die amptelike stigting van die NG gemeente Steytlerville is die naam aanvaar wat vandag nog in gebruik is. Op Uitenhage was hy verantwoordelik vir die stigting van die Riebeeck-kollege vir meisies en 'n seunskool wat vir 'n tyd lank sonder regeringshulp bestaan het.

In 1881 is hy na die NG gemeente Kaapstad beroep waar hy die res van sy bediening deurgebring het. Hy was nie alleen 'n leier in die NG Kerk (onder meer moderator in 1909) nie, maar ook op opvoedingsgebied. 

Hy tree in Oktober 1915 af en sterf in 1922 in Kaapstad.



</doc>
<doc id="46038" url="https://af.wikipedia.org/wiki?curid=46038" title="Syroete">
Syroete

Die Syroete was ’n netwerk karavaanroetes deur Sentraal-Asië, waarlangs eeue lank handel gedryf is tussen die Midde-Ooste en die gebiede om die Middellandse See aan die een kant en China en Oos-Asië aan die ander kant. Dit was van die klassieke oudheid tot die laat Middeleeue ’n belangrike verbinding tussen Oos en Wes.

Die eerste persoon wat die naam Syroete (Duits: "Seidenstraße") gebruik het, was die Duitse geograaf en ontdekkingsreisiger Ferdinand von Richthofen in 1877.

Die Sentraal-Asiatiese deel van die Syroete is al omstreeks 115 v.C. deur die Han-dinastie gebruik. Die handel oor land het in die Middeleeue afgeneem toe seevervoer belangriker geword het. Die Syroete is in 2014 deur Unesco as wêrelderfenisgebied gelys.

Die Syroete is so genoem omdat sy uit die Ooste, toe ’n kosbare tekstiel en handelsitem, met dié roete langs na die Weste vervoer is. Twee Nestoriaanse monnike het in 552 sywurms in hol kieries na die Bisantynse Ryk gesmokkel en hierna was die vervaardiging van sy nie meer tot die Chinese beperk nie, maar kon dit ook in die Weste vervaardig word.

Op die roetes kon talle handelsware vervoer word, veral sy, satyn, muskus, robyne, diamante, pêrels, porselein, papier, rabarber, vrugte, perde en buskruit. Terselfdertyd is opvattings, idees, siektes en kultuur met die roetes versprei.

Vanweë die vervoer van ander produkte het dele van die Syroete ook ander name gekry, soos die Wierook- en die Teeroete.

Hoewel die naam Syroete soos net een roete klink, het daar deur die loop van die eeue verskeie roetes bestaan en is verskillende roetes terselfdertyd gebruik. Dit wek ook die indruk dat dit ’n lang pad was, maar min reisigers het die hele roete afgelê.

Dit het ontstaan deurdat China en die Midde-Ooste al hoe nader na mekaar toe uitgebrei het. Alexander die Grote het tot diep in Asië deurgedring, en die Romeine tot aan die Eufraat-rivier. Aanvanklik het die Xiongnu-volk in China handel bemoeilik en die Syroete gesluit. Chinese ontdekkers het waarskynlik wel die roete verken en die Grieks-Bactriese gebiede omstreeks 300 v.C. besoek. ’n Ander Chinese ontdekker, in diens van generaal Pan Tsau, het glo ook na Persië gereis. Berigte het China bereik oor die groot ryk Ta-tsin (Rome) wat baie ryk en magtig was en graag met China wou handel dryf. Omstreeks 150 n.C. sou ’n klein Romeinse geselskap selfs Annam besoek het met wierook en goud vir die Chinese keiser. Hierdeur het gereelde handel ontstaan.

Die kontinentale roete vanaf die handelsentrums in Noord-China word verdeel in die noordelike en die suidelike roete. Die noordelike roete het deur die Bulgar-Kiptsjak-sone na Oos-Europa en die Krimskiereiland geloop, en van daar deur die Swartsee na die Middellandse See.

Die suidelike roete het deur Turkestan-Khorasan en Iran na Mesopotamië geloop en van daar na Antiogië aan die Middellandse See.

Stede op die Syroete is: Antiogië, Damaskus, Bagdad, Isfahan, Merv, Konstantinopel, Balkh, Samarkand, Tasjkent, Kashgar, Ürümqi, Xi'an en Hotan.

Vanaf die handelsentrums van Noord-China was daar ’n noordelike en suidelike roete om die Taklamakanwoestyn en die Nuur-meer.

Die noordelike roete het deur die Chinese provinsie Gansu geloop en in drie vertak, waarvan twee die bergreekse noord en suid van die Taklamakanwoestyn gevolg het en weer in Kashgar by mekaar aangesluit het; die derde het noord van die Tiensjan-woestyn verbygeloop en deur Turpan, Talgar en Alma-Ata (in die huidige Suidoos-Kasakstan).

In Kashgar het ’n roete weggebreek na die Alai-vallei in die rigting van Termez en Balkh; ’n ander na Kokand in die Vallei van Fergana en van daar na die Weste deur die Karakum-woestyn na Merv (in die huidige Turkmenistan), waarna dit by die suidelike roete aangesluit het.

Daar was ook ’n vertakking in ’n noordwestelike rigting na die Aralmeer en die Kaspiese See en verder na die Swartsee. Nog ’n roete het in Xi'an begin en onder andere deur die huidige Oesbekistan, Iran en Irak geloop voordat dit die westelike grens van die Romeinse Ryk bereik het.

Die noordelike roete is veral gebruik deur karavane wat Chinese handelsware vervoer het, soos dadels, saffraanpoeier en pistachioneute uit Persië, wierook en mirre uit Somalië, sandelhout uit Indië, glasware uit Egipte en ander duur produkte. Op hul terugreise het die karavane rolle met sybrokaat, lakwerk en porselein vervoer.

Die suidelike roete het veral uit ’n enkele roete bestaan vanaf Noord-Indië, deur die Turkestan-Khorasan-streek na Mesopotamië en Anatolië. Daar was vertakkings suidwaarts na hawens, van waar die handelsware per skip verder vervoer is.

Die roete het deur die Sichuan-bekken in China en deur die Himalaja-gebergte in Noord-Indië geloop na die Ou Teeroete. Daarna het dit deur Noord-Pakistan en Afganistan geloop na waar dit naby Merv by die noordelike roete aangesluit het.

Van hier het die roete in ’n nagenoeg direkte lyn na die Weste geloop, deur die bergagtige Noord-Persië en die noordpunt van die Siriese Woestyn na die Levant. Van hier af het handelskepe met die Middellandse See gevaar na ander roetes in Italië. Verdere landroetes het na Anatolië en Noord-Afrika geloop.

Nog ’n vertakking het deur Afganistan en Iran na Persië geloop na die hawestad Charax Spasinu aan die Persiese Golf, en van daar na Petra in die huidige Jordanië, Alexandrië in Egipte en ander hawestede aan die Middellandse See, van waar handelsware na Rome verskeep is.

Die seeroete het nie amptelik deel van die Syroete uitgemaak nie. Dit het in omstreeks die 6de eeu van die monding van die Rooirivier naby die huidige Hanoi geloop, deur die Straat van Malakka na Suidoos-Asië, Sri Lanka en Indië, en van daar na die Persiese Golf en Romeinse hawens.

Van hawens aan die Rooisee is handelsware, onder andere sy, oor land na die Nylrivier vervoer en van daar na Alexandrië. Van hier af is dit na Rome, Konstantinopel en ander hawens aan die Middellandse See vervoer.

Handel op die Syroete was ’n belangrike faktor in die ontwikkeling van die beskawings van China, Indië, die Persiese Ryk, Sentraal- en Klein-Asië, Antieke Egipte, die Arabiese Skiereiland en die Griekse en Romeinse Ryk. Dit het die basis help vorm vir die moderne wêreld vanuit verskillende oogpunte.

Die Christendom en Islam is deur die Syroete na die Midde-Ooste, Sentraal-Asië, China en Indië versprei en Boeddhisme deur Indië na Sentraal-Asië, die Midde-Ooste en China.




</doc>
<doc id="46039" url="https://af.wikipedia.org/wiki?curid=46039" title="André Swiegers">
André Swiegers

André Swiegers (gebore 14 Februarie 1958 in Brakpan) is 'n liedjieskrywer en sanger in Afrikaans en Engels.
Hy maak sy deurbraak in 1990 toe Laurika Rauch sy liedjie "Blou" sing en dit trefferstatus bereik.
Van sy treffers wat hy self sing sluit in: "Eva", "Blou" en "Jammer om te hoor!".

Swiegers se albums:






</doc>
<doc id="46040" url="https://af.wikipedia.org/wiki?curid=46040" title="Kaap Agulhas Plaaslike Munisipaliteit">
Kaap Agulhas Plaaslike Munisipaliteit

Kaap Agulhas Munisipaliteit is ’n munisipaliteit wat in die Wes-Kaap, Suid-Afrika, geleë is. In 2011 staan die bevolking op 33 038. Die munisipale kode is WC033.

Die burgemeester van die munisipaliteit is Richard Mitchell van die African National Congress (ANC). In 2011 se plaaslike verkiesing het die ANC en DA elk vier setels ingepalm. 'n Onafhanklike kandidaat, Dirk Jantjies, het voor die verkiesing aangedui dat hy die ANC sal steun sou hy tot die Raad verkies word. Daardeur het Mitchell sy amp as burgemeester behou en is Kaap Agulhas Munisipaliteit steeds onder ANC-bewind. 
Mitchell het vroeër ná die Maart 2006 plaaslike verkiesing ook hierdie burgemeestersamp beklee, deur 5 uit 10 setels binne die raad te verwerf. Willem Petrus Schonken, van die Demokratiese Alliansie, was die voormalige uitvoerende burgemeester wie in Desember 2000 verkies is toe die DA 6 uit die 10 setels gewen het. Die DA het twee oorgangsperiodes in Kaap Agulhas deurstaan, ondanks die groot ommeswaai in 2002 die meeste ander Wes-Kaapse munisipaliteite. Voorheen is die Kaap Agulhas Munisipaliteit (toe bekend as die Bredasdorp Munisipaliteit) deur die ANC, ná afloop van die November 2005 plaaslike verkiesings, bestuur.

Die munisipaliteit is in vyf wyke verdeel, met altesaam nege raadslede.

Die munisipaliteit beslaan ’n gebied van 3 467 km².


Die munisipaliteit word deur beide die Atlantiese en Indiese Oseaan aan die suide begrens.
Dit vorm deel van die Overberg-distriksmunisipaliteit (kortweg ODM), Wes-Kaap.

Volgens die 2011-sensus word die munisipaliteit deur 33 038 mense bewoon in 10 162 huishoudings. Die bevolkingsdigtheid is 9,53 mense/km². Die digtheid van die huishoudings beslaan 2,93 huise/km².

Die rasse-samestelling in die munisipaliteit is:

15,5% van alle huishoudings bestaan uit meer as een individu. Die gemiddelde huishouding bestaan uit 3,53 mense.

In die munisipaliteit word die bevolking as volg verdeel: 27.7% van die bevolking is jonger as 15 jaar, 15.3% is vanaf 15 tot 24 jaar oud, 30.0% vanaf 25 tot 44, 18.6% vanaf 45 tot 64 en 8.3% maak diegene uit wat 65 jaar of ouer is. Die mediaanouderdom is 30 jaar. Vir elke 100 vroue is daar 93.7 mans; vir elke 100 vroue van 18 jaar of ouer is daar 90.6 mans.

In die munisipaliteit praat 84.4% van alle inwoners Afrikaans as huistaal, 5.99% praat Xhosa, 5.61% praat Engels en 1.26% praat Suid-Sotho of Tswana. 'n Weglaatbaar klein persentasie persone (<0.3%) praat een van die ander inheemse tale, en 0.2% van die bevolking praat ’n nie-amptelike taal tuis.

95,4% van die inwoners is Christene, 2,9% beoefen geen geloof nie, 0,2% is Moslems, 0,0% is Jode, en 0,0% is Hindoes. 1,5% beoefen ander of onbepaalde gelowe.

6,2% van die inwoners van 20 jaar of ouer het geen onderwys ontvang nie, 2,0% het ’n bietjie laerskoolonderrig, 11,0% het slegs laerskool klaargemaak, 31,7% het ’n bietjie hoërskoolonderrig, 19,5% het slegs hoërskool klaargemaak en 11,6% het tersiêre onderwys voortgesit. Oor die algemeen het 31,1% hul hoërskoolloopbaan voltooi.

64,8% van die wooneenhede beskik oor ’n telefoon en/of sellulêre telefoon in die huis self, 33,0% het toegang tot ’n nabygeleë telefoon en 2,1% het geen toegang tot ’n telefoon nie. 86,9% van alle huishoudings het ’n spoel- of chemiese toilet. 83,7% laat hul vullis deur die munisipaliteit ten minste een keer ’n week verwyder word; 0,4% het geen vullisverwydering nie. 77,4% het lopende kraanwater binne hul huise, 92,3% het lopende kraanwater op hul erf, en 99,4% het toegang tot lopende kraanwater. 81,8% van die huishoudings gebruik elektrisiteit vir kookdoeleindes, 77,9% vir verhitting, en 91,2% vir beligting. 85,2% van die huishoudings beskik oor ’n radio, 78,5% het ’n televisie, 14,2% besit ’n rekenaar, 80,2% het ’n yskas, en 38,3% ’n sellulêre telefoon.

8,5% van die bevolking tussen die ouderdom van 15 en 65 is werkloos. Van die werklose persone is 16,4% Afrikane, 77,6% is Bruinmense, 0,0% is Indiërs/Asiate en 6,0% is Blankes. 22,6% van Afrikane is werkloos, 9,7% van Bruinmense, 0,0% van Indiërs/Asiate en 2,0% van Blankes.

Die mediaan jaarlikse inkomste van werkende volwassenes tussen die ouderdom van 15 tot 65 is R 13 653. Mans het ’n mediaaninkomste van R 16 222 teenoor R 9 398 wat deur vroue verdien word. Die mediaaninkomste per ras is R 8 696 vir Afrikane, R 10 385 vir Bruinmense, R 9 261 vir Indiërs/Asiate en R 50 870 vir Blankes. Die jaarlikse inkomsteverspreiding in Kaap Agulhas Munisipaliteit vertoon soos volg:

Statistiek Suid-Afrika 2001-Sensus

Die aantal huishoudings ter sprake staan op 10 162

Nedersettings in die munisipaliteit:



</doc>
<doc id="46041" url="https://af.wikipedia.org/wiki?curid=46041" title="Sing vir die harlekyn">
Sing vir die harlekyn

Sing vir die Harlekyn is 'n Afrikaanse rolprent wat in 1980 deur Rand Films uitgereik is. Johann Schutte was die vervaardiger en F.C. Hamman die regisseur. Anton Goosen het die musiekverwerking behartig.


Sing vir die Harlekyn is 'n musiekrolprent met Sonja Herholdt in die hoofrol as Tina. Dit is die verhaal van Diederik, 'n vuurtoringwagter wat droom van die dag wanneer sy dogter geleerd sal terugkom as onderwyseres om klas te gee onder hulle mense aan die Weskus. Tina droom egter van groter hoogtes en sterstatus met haar sang. Sy druip haar eerste jaar op universiteit tot haar pa se diepe teleurstelling, maar Niek, 'n jarelange vriend, glo dat drome die begin van alles is. Hy praat haar moed in en met die simpatieke ondersteuning van Charlie die harlekyn, betree sy die pad na sukses. Dit is 'n hartseer suksesverhaal, propvol musiek en speel af op Paternoster aan die Weskus en in Johannesburg.



</doc>
<doc id="46042" url="https://af.wikipedia.org/wiki?curid=46042" title="Bosporus-brug">
Bosporus-brug

Die Bosporus-brug, ook bekend as die Eerste Bosporus-brug (Turks: "Boğaziçi Köprüsü" of "1. Boğaziçi Köprüsü") is een van twee brûe oor die Bosporus in Istanboel, Turkye, wat Europa en Asië verbind. Die ander is die Fatih Sultan Mehmet-brug, ook genoem die Tweede Bosporus-brug.

Die brug is tussen Ortaköy aan die Europese kant en Beylerbeyi aan die Asiatiese kant geleë. Dit is ’n hangbrug met staalmaste en is 1 510 m lank en 39 m breed. Die padvlak is 64 m hoog. Dit was die vierde langste hangbrug ter wêreld (die langste buite die VSA) toe dit in 1973 voltooi is en is tans die 21ste langste.





</doc>
<doc id="46043" url="https://af.wikipedia.org/wiki?curid=46043" title="Fatih Sultan Mehmet-brug">
Fatih Sultan Mehmet-brug

Die Fatih Sultan Mehmet-brug, ook bekend as die Tweede Bosporus-brug (Turks: "Fatih Sultan Mehmet Köprüsü" of "2. Boğaziçi Köprüsü") is een van twee brûe oor die Bosporus in Istanboel, Turkye, wat Europa en Asië verbind. Die ander een is die Bosporus-brug, ook genoem die Eerste Bosporus-brug.

Die brug is genoem na die 15de-eeuse Ottomaanse sultan Mehmet die Veroweraar wat Konstantinopel (Istanboel) in 1453 verower en so ’n einde gebring het aan die Bisantynse Ryk.

Die brug is tussen Hisarüstü aan die Europese kant en Kavacık aan die Asiatiese kant geleë. Dit is ’n hangbrug met staalmaste en is 1 510 m lank en 39 m breed. Die padvlak is 64 m hoog. Dit was die sesde langste hangbrug in die wêreld toe dit in 1988 voltooi is en is tans die 15de langste.




</doc>
<doc id="46050" url="https://af.wikipedia.org/wiki?curid=46050" title="Maagdetoring">
Maagdetoring

Die Maagdetoring, ook onder die Turkse naam Kız Kulesi en in die Bisantynse tyd as die Leandros-toring bekend, is geleë op ’n klein eilandjie in die Bosporus in Istanboel, Turkye.

Die Maagdetoring is die eerste keer in 408 v.C. deur die antieke Atheense generaal Alcibiades laat bou om die beweging van Persiese skepe op die Bosporus te beheer. In dié tyd was die toring tussen die antieke stede Byzantion en Chrysopolis geleë. Dit is in 1110 n.C. vergroot en as ’n fort herbou deur die Bisantynse keiser Alexios I Komnenos. Die Ottomaanse Turke het dit verskeie kere gerestoureer en effens verander, veral in 1509 en 1763. Die laaste groot veranderings is in 1998 aangebring. Ná die aardbewing van 17 Augustus 1999 is dit versterk as voorsorgmaatreël.

Dit het eeue lank as ’n vuurtoring gedien en is nou omskep in ’n gewilde kafee en restaurant met ’n uitstekende uitsig oor die voormalige Romeinse, Bisantynse en Ottomaanse hoofstad. Private bote vaar ’n paar keer per dag na die toring.

Daar is baie legendes oor die bou van die toring en sy ligging. Volgens die gewildste Turkse legende het ’n sekere sultan ’n dogter gehad vir wie hy baie lief was. Eendag het ’n orakel voorspel dat ’n giftige slang haar op haar 18de verjaardag sou doodbyt. Die sultan het toe die toring in die Bosporus laat bou om sy dogter so ver as moontlik van die land en slange af te hou om haar te beskerm. Net die sultan mag haar besoek het.

Op haar 18de verjaardag het die sultan vir sy dogter ’n mandjie eksotiese vrugte gebring as ’n verjaardaggeskenk. Hy was verheug dat hy haar kon beskerm en die voorspelling fnuik. Toe sy egter ’n vrug uithaal, het ’n kobra wat tussen die vrugte weggekruip het, haar gepik en sy is in haar pa se arms dood. Dit is waar die naam "Maagdetoring" glo vandaan kom.

Die ouer naam, Leandros-toring, kom van ’n ander storie oor ’n maagd: die antieke Griekse mite oor Hero en Leandros. Hero was ’n priesteres van Afrodite wat in ’n toring by Sestos, aan die rand van die Hellespont (die Dardanelle-seestraat), gewoon het. Leandros, ’n jong man van Abydos aan die ander kant van die seestraat, het op haar verlief geraak. Hy sou elke aand oor die Hellespont swem om by haar te wees. Hero sou elke aand ’n lamp bo in die toring aansteek sodat hy kon sien waarheen om te swem.
Een stormagtige winternag het die wind egter die lamp doodgewaai. Leandros het verdwaal en het in die woeste branders verdrink.

Vanweë die ooreenkoms tussen die Dardanelle en die Bosporus, het antieke Grieke en later die Bisantyne gemeen dié toring is die toring in die mite.

Vandag is daar ’n restaurant op die eerste verdieping van die toring en ’n kafee bo-in.

Die toring is uitgebeeld op die keersy van die Turkse 10-lira-noot van 1966–1981.



</doc>
<doc id="46055" url="https://af.wikipedia.org/wiki?curid=46055" title="NG gemeente Oos-Londen">
NG gemeente Oos-Londen

Die NG gemeente Oos-Londen is 'n gemeente van die Nederduitse Gereformeerde Kerk in die Oos-Kaapse stad met dieselfde naam. 

Anders as die twee ander hawestede van die destydse Kaapprovinsie, Kaapstad en Port Elizabeth, wat albei vir groot dele van hulle bestaan meerendeels Engels was, maar nietemin 'n Afrikaanse hinterland gehad het, was Oos-Londen uit die staanspoor Engels in 'n grotendeels Engelse omgewing. Die stad het sy ontstaan te danke aan die oorloë met die Xhosas aan die Oosgrens. In 1855 is 'n militêre kamp aan die mond van die Buffelsrivier aangelê. Aan die einde van die militêre optrede is 'n aansienlike aantal Britse en Duitse soldate diep in die binneland gevestig om te dien as hulp as daar weer moeilikheid met die inboorlinge sou ontstaan.

Aan die stigting en ontwikkeling van dié hinterland het Afrikaners weinig aandeel gehad. Die stad het daarom in 'n suiwer Britse rigting ontwikkel. In later jare het Afrikanerboere egter toenemend die oostelike deel van die destydse Kaapkolonie beset en toe droogtes en swaarkry kom, het sommige van die besitlose landelinge ook na Oos-Londen afgesak. Die stad was egter klein en daar het min fabrieke ontwikkel, dus was die stroom daarheen ook gering van omvang.

Die eerste Afrikaanse gemeente in Oos-Londen was nie 'n NG gemeente nie, maar wel die "Vrije Hollandse Gemeente van Oost-Londen", ook gewoonweg genoem die Independente Gemeente, wat deur ds. Jooste van Transvaal gestig is en sy eerste kerkraadsvergadering op 6 April 1896 gehou het. Die gemeente het 'n sinkkerkie in St. Paulweg opgerig waar die lekkergoedfabriek van Wilsons later jare sou staan. Die laaste kerkraadsvergadering van hierdie gemeente is op 21 November 1904 gehou.

Toe het die NG kerk oorgeneem, onder leiding van die moedergemeente Komga en die eerste NG kerkraadsvergadering is op 1 Mei 1905 gehou. Ds. Andrew Murray McGregor word op 9 September 1905 bevestig en vertrek weer in 1909. Die tweede leraar, ds. J.P. van Huyssteen, is op 9 Julie 1910 bevestig. Ná 1905 het die Afrikaners in die nuwe fabrieke, spoorweg- en hawewerke egter snel toegeneem en kry die gemeenskap onder andere op 29 Januarie 1934 sy eie, Afrikaanse Hoërskool Grens. In 1945 het hier reeds 5 191 siele van die NG Kerk gewoon, nog 1 755 van die Nederduitsch Hervormde Kerk en Gereformeerde Kerk en 'n paar honderd ander Afrikaanssprekendes. Volgens die sensus van 1946 het Afrikaanssprekendes dus 18,5 persent van die blanke inwoners van Oos-Londen gevorm, vergeleke met 15,5 persent volgens die sensus van 1936, toe daar 3 240 siele van die NG Kerk was.

Op 5 Oktober 1915 koop die kerk 'n erf grensende aan die hoofstraat aan vir die bou van 'n nuwe kerkgebou. Ds. Van Huyssteen, wat intussen na Riebeek-Wes vertrek het, gaan op versoek van die gemeente op reis deur die Vrystaat om by NG gemeentes geld vir die bou van die kerkgebou in te samel. Die gebou is op 8 April 1922, in die dienstyd van ds. B.J. Wessels, ingewy deur ds. A.J. Pienaar, moderator.

Vanweë die snelle uitbreiding van die stad, is die Wes-gemeente in 1941 afgestig en die Noord-gemeente in 1946. Met die jare is vele ander gemeentes gestig, maar 'n paar is mettertyd weer by ander ingelyf of het saamgesmelt. In 2010 was daar: Buffelsrivier (1962), Cambridge (1952), De Brug (1993), Gonubie (1986), Nahoon (1960), die moedergemeente, Oos-Londen-Noord (1946) en Oos-Londen-Wesheuwels (1971). Die ring van Oos-Londen, wat die NG gemeente King William's Town insluit, het in 2010 meer as duisend belydende (volwasse) lidmate minder as in 1990 gehad.

In 2010 het die getal gemeentes met een afgeneem: De Brug, wat in 1993 ontstaan het uit die samesmelting van Oos-Londen-Suid en –Wes, is ingelyf by Buffelsrivier. 

Die NG Sendinggemeente Oos-Londen is in 1976 gestig, asook etlike gemeentes van die eertydse NG Kerk in Afrika, wat vandag almal onder die VGK val.





</doc>
<doc id="46056" url="https://af.wikipedia.org/wiki?curid=46056" title="Voyager 1">
Voyager 1

Voyager 1 is 'n onbemande ruimtetuig wat op 5 September 1977 kort ná Voyager 2 vanaf Cape Canaveral deur middel van 'n Titan III-vuurpyl gelanseer is. Ná die beëindiging van sy oorspronklike sending in die tagtigerjare het die tuig die uithoeke van die Sonnestelsel bestudeer. Op ’n afstand van 125 AE van die Son af (in Augustus 2013) is dit die verste mensgemaakte voorwerp van die Aarde af. 

Op 12 September 2013 het Nasa aangekondig dat Voyager 1 die instellêre ruimte op 25 Augustus 2012 betree het – dit is die eerste mensgemaakte voorwerp wat die Sonnestelsel verlaat. Die ruimtetuig van 722 kg kan steeds sekere instruksies van die Aarde af ontvang en kan ook inligting terugstuur.

Voyager 1 het eers Jupiter bereik en het in Januarie 1979 en April 1979 gedetailleerde foto's van die planeet geneem. Die naaste wat die ruimtetuig aan die planeet gekom het was op 5 Maart 1979, toe dit sowat 349 000 km van die planeet se kern was. Hierdie nabyheid het beteken dat daar vir 'n tydperk van 48 uur 'n aantal hoëresolusiefoto's van die planeet se mane, sy ringstelsel en magneetvelde geneem kon word.

Saam met Voyager 2 het die tuig 'n aantal belangrike ontdekkings oor Jupiter, sy mane en sy (destyds onbekende) ringstelsel gemaak. Een van die grootste verrassings was die teenwoordigheid van vulkaniese aktiwiteit op die maan Io, wat in die tyd nog nie deur Pioneer 10 of 11 waargeneem is nie.

Ná sy besoek aan Jupiter het Voyager 1, weer saam met Voyager 2, na Saturnus gereis. Voyager 1 het die planeet in November 1980 bereik, waar hy die planeet, sy ringe en een van sy mane, Titan, bestudeer het. Die naaste wat hy aan Saturnus gekom het was op 12 November 1980, toe hy 124 000 bo Saturnus se wolke verbygevlieg het. Die ruimtesonde se kameras het die komplekse strukture van Saturnus se ringe bespeur en ook die atmosfere van Saturnus en Titan bestudeer. Die ruimtetuig Pioneer 11 het reeds 'n jaar vroeër Titan se dik, gasagtige atmosfeer waargeneem en Voyager 1 is dus doelbewus na hierdie natuurlike satelliet gestuur om die atmosfeer te bestudeer. 
Die wentelbaan wat Voyager 1 moes volg om Titan te bereik, het beteken dat hy uit die sonnebaan sou beweeg en dus nie verder na die ander planete kon reis nie. In plaas hiervan het hy die ruimte ingereis, in die rigting van die Sonnestelsel se grens, teen 'n spoed van 520 miljoen kilometer per jaar. Sedert 1989 vorm Voyager 1 en 2 deel van die Voyager Insterstellêre Missie (VIM), wat bedoel is om die grense van die Sonnestelsel te benader en bestudeer. 

Daar is tans 7 funksionele instrumente aan boord, maar daar word verwag dat die ruimtesonde ná 2025 nie genoeg energie sal hê om enige van sy instrumente te laat werk nie. Voyager 1 het op 17 Februarie 1998 die verste mensgemaakte voorwerp in die ruimte geword, ná dit verby Pioneer 10 gevlieg het. 

Voyager 1 en 2 dra elk 'n kopie van die "Voyager Golden Record": 'n goue oudiovisuele skyf met foto's, boodskappe en geluide om die diversiteit van lewe en kultuur op Aarde uit te beeld. Dit bevat ook simbole as 'n handleiding om dit te kan speel. Die inhoud van die skyf is saamgestel deur 'n kommissie onder leiding van Carl Sagan en is bedoel vir enige moontlike intelligente buiteaardse wesens of selfs mense wat in die verre toekoms moontlik ook so ver kan reis. 




</doc>
<doc id="46057" url="https://af.wikipedia.org/wiki?curid=46057" title="Suid-Afrikaanse Brouerye">
Suid-Afrikaanse Brouerye

Die Suid-Afrikaanse Brouerye (afgekort SAB, oorspronklik "Castle Brouerye") het in 1895 ontstaan om die nuwe mark van mynwerkers en goudprospekteerders in en om Johannesburg van bier te voorsien. Twee jaar later het dit die eerste nywerheidsmaatskappy geword wat op die JSE genoteer is. 

Gedurende die afgelope twee dekades het die onderneming internasionaal geweldig uitgebrei. Vandag (2015) is SAB deel van SABMiller Plc, een van die wêreld se grootste brouerye (volume-gewys) met meer as 200 handelsmerke en brouerye op al ses vastelande.



</doc>
<doc id="46061" url="https://af.wikipedia.org/wiki?curid=46061" title="Ignacy Łukasiewicz">
Ignacy Łukasiewicz

Jan Józef Ignacy Łukasiewicz (* 8 Maart 1822 in Zaduszniki naby Baranów Sandomierski, † 7 Januarie 1882 in Chorkówka) was 'n Poolse chemikus, apteker en pionier van die oliebedryf wat in 1856 die eerste olieraffinadery ter wêreld opgerig het.

Sy ander prestasies sluit die ontdekking van 'n distilleringsproses vir keroseen, die uitvinding van die moderne petroleumlamp in 1853, die invoering van die eerste moderne straatlamp in Europa (1853) en die bou van die eerste olieboor in Pole (1854).

Sy uitvindings het van Łukasiewicz 'n welvarende man gemaak, en hy was een van die bekendste filantrope in Galisië. Vanweë sy steun vir die ekonomiese ontwikkeling van hierdie Sentraal-Europese streek het 'n spreekwoord ontstaan waarvolgens alle geteerde paaie aan sy guldens te danke was.


</doc>
<doc id="46063" url="https://af.wikipedia.org/wiki?curid=46063" title="Pamukkale">
Pamukkale

Pamukkale, wat "katoenkasteel" in Turks beteken, is ’n natuurterrein in die Denizli-provinsie in Suidwes-Turkye. Daar is warmwaterbronne en travertyne, terrasse van kalksteen wat deur die vloeiende water agtergelaat word. Dit is geleë in Turkye se Binne-Egeïese streek, in die Menderes-riviervallei, waar die temperatuur die grootste deel van die jaar gematig is.

Die antieke stad Hiërapolis is gebou bo die wit "kasteel", wat altesaam 2 700 m lank en 160 m hoog is. Dit kan 20 km ver gesien word vanaf die heuwels aan die oorkant van die vallei.

Toerisme is belangrik in die gebied. Mense het duisende jare lank in die water geswem. Tot so onlangs as die middel van die 20ste eeu is hotelle oor die ruïnes van die Hiëropolis gebou en aansienlike skade is aangeirg. ’n Pad is van die vallei oor die terrasse gebou en motorfietse is toegelaat om op en af met die hange te ry. Toe die gebied in 1988 saam met Hiërapolis as ’n Unesco-wêrelderfenisgebied verklaar is, is die hotelle gesloop en die pad verwyder.

Die eertydse Romeinse bad van Hiërapolis is sedert 1984 die terrein van ’n argeologiese museum. Talle artefakte van verskeie gebiede, selfs uit die Bronstydperk, word hier uitgestal.



</doc>
<doc id="46064" url="https://af.wikipedia.org/wiki?curid=46064" title="Hiërapolis">
Hiërapolis

Hiërapolis (Grieks: Ἱεράπολις, "heilige stad") was die antieke Griekse stad bo die Pamukkale-warmwaterbronne in die huidige Suidwes-Turkye.

Saam met Pamukkale is die Hiërapolis sedert 1988 ’n Unesco-wêrelderfenisgebied. Die warmwaterbronne daar is sedert die 2de eeu v.C. as ’n spa gebruik en mense het daarheen gegaan om genees te word. Baie het daar afgetree of is daar dood. Die groot dodeakker is vol klip-doodskiste.

Die groot baddens is met groot steenblokke gebou sonder die gebruik van sement en bestaan uit verskeie opelug- en onderdak-seksies wat met mekaar verbind is. Daar was ook ’n biblioteek, amfiteater, tempel, gimnasium en swembaddens. Die kompleks is nou ’n argeologiese museum. Talle artefakte van verskeie gebiede, selfs uit die Bronstydperk, word hier uitgestal.



</doc>
<doc id="46066" url="https://af.wikipedia.org/wiki?curid=46066" title="Litas">
Litas

Die litas (ISO-kode LTL, meestal afgekort as Lt; meervoud "litai" of "litų") was tot 31 Desember 2014 die geldeenheid van Litaue. Dit was opgedeel in 100 centų (genitief; die nominatief meervoud is "centai" in Litaus).

Die litas is vir die eerste keer in 1922, ná die Eerste Wêreldoorlog, ingevoer toe Litaue sy onafhanklikheid van die Sowjetunie verklaar het, en is op 25 Junie 1993 heringevoer nadat die Sowjet-roebel, wat tydens die besetting van Litaue as amptelike betaalmiddel gedien het, tydelik deur die Litause talonas as 'n oorgangsgeldeenheid vervang is. Die naam is, net soos in die geval van die Letlandse lats, van die landsnaam afgelei.

Tussen 1994 en 2002 was die litas teen 'n vaste wisselkoers van 4,00 litas aan die Amerikaanse dollar gekoppel. Daarna is 'n vaste wisselkoers van 3,4528 Lt met die Europese geldeenheid Euro ingestel. Daar is oorspronklik beplan om die Litas vanaf 1 Januarie 2010 met die Euro te vervang, tog is hierdie omskakeling as gevolg van Litaue se destydse inflasiekoers en die internasionale ekonomiese krisis na die nuwe datum 1 Januarie 2013 verskuif. Met begin van die jaar 2015 het die Euro die litas amptelik vervang.



</doc>
<doc id="46070" url="https://af.wikipedia.org/wiki?curid=46070" title="Gian Groen">
Gian Groen

Gian Groen (gebore in die 1970's as Gideon Hanekom in Stellenbosch) is 'n Afrikaanse sanger, liedjieskrywer en stiger van die rock-groep Spinnekop.





</doc>
<doc id="46072" url="https://af.wikipedia.org/wiki?curid=46072" title="Hugo">
Hugo

Hugo (gebore 1971 in Vanderbijlpark) is Afrikaanse sanger en kitaarspeler.

Hugo se albums:




</doc>
<doc id="46073" url="https://af.wikipedia.org/wiki?curid=46073" title="Karen Wessels">
Karen Wessels

Karen Wessels is 'n Afrikaanse aktrise en sangeres. 

Sy is sedert 2005 deel van die musiekgroep Cutt Glas. Haar debuutalbum, "Hoe Durf Jy?", is in 2007 uitgereik.

As aktrise het sy die eenvrou-komedie "Groet die Grotvrou" op die planke gebring. Van die TV-komedies waarin sy gespeel het is Willie Esterhuizen se "Hester en Ester Bester" en "Munisipaliteit van Gwarra Gwarra", en Casper de Vries se komedies "Haak en Steek" en die "Casper Rasper Show".






</doc>
<doc id="46076" url="https://af.wikipedia.org/wiki?curid=46076" title="Anrika">
Anrika

Anrika is die verhoognaam van Anrika Bruinders (née Koch, gebore 1984), 'n Afrikaanse sangeres. Sy is op 16 Desember 2006 met die akteur en komediant Alvin Bruinders, wat bekend is vir sy rolle in Vetkoekpaleis en Gauteng-aleng, in die eg verbind.

Anrika se albums:



</doc>
<doc id="46078" url="https://af.wikipedia.org/wiki?curid=46078" title="2006 Super 14-seisoen">
2006 Super 14-seisoen

Die 2006 Super 14-seisoen het in Februarie 2006 afgeskop met voorseisoenwedstryde wat van middel Januarie gespeel is. Dit het op 27 Mei ten einde geloop. Die 2006-seisoen was die eerste van die vergroting van die kompetisie, wat gelei het tot die verandering van Super 12 na Super 14. Die skedule was oor ’n tydperk van 3½ maande met 94 wedstryde waarvan elke span een keer teen elk van die dertien ander spanne gespeel het (in ’n rondomtalietoernooi) plus twee halfeindrondes en een eindronde. Elke span het een loslootjie oor die veertien rondes gekry.


Aanvanklik sou die swakste Suid-Afrikaanse span in Superrugby deur die Southern Spears vervang word, wat oorspronklik aan die 2007- en 2008-seisoene sou deelneem. Die Suid-Afrikaanse Rugbyunie (SARU) het egter die besluit teruggetrek en op 19 April 2006 aangekondig dat die Spears nie aan die kompetisie sou deelneem nie.

Op 5 Augustus 2006 het die Suid-Afrikaanse Hooggeregshof beslis dat die Spears wel aan die kompetisie in 2007 moet deelneem. Die beslissing was dat die Spears ’n geldige kontrak met SA Rugby gehad het en dat die span in die Superrugby-opset opgeneem moet word vir 2007 en 2008. Die Spears en SA Rugby het in November 2006 ’n skikking bereik. Die Spears was in ’n bedenklike finansiële posisie en het die hofsaak laat vaar. Die unie bestaan voort (as die Southern Kings) en is daarop gemik om rugby in die Suidelike en Oos-Kaap te ontwikkel met die ondersteuning van SA Rugby. Met die skikking is die seisoen se Super 14-lys gefinaliseer met die Lions wat die laaste Suid-Afrikaanse plek sou inneem.












</doc>
<doc id="46079" url="https://af.wikipedia.org/wiki?curid=46079" title="Reggaeton">
Reggaeton

Reggaeton is 'n relatief nuwe musiekstroming. Dit ontstaan in die jare negentigs van die twintigste eeu in die "underground" van veral Panama, Puerto Rico en die Dominikaanse Republiek. Die kunsvorm is deur reggae, dancehall, hiphop en tradisionele Puerto Ricaanse musiek beïnvloed. Reggaeton word gekenmerk deur 'n dwingende, maar herhalende ritme wat die "Dem Bow" genoem word. Die naam is 'n verwysing na die titel van 'n liedjie wat deur "Shabba Ranks" gesing is en wat die ritme populêr gemaak het.


</doc>
<doc id="46080" url="https://af.wikipedia.org/wiki?curid=46080" title="Złoty">
Złoty

Die złoty [] () is die geldeenheid van die Republiek van Pole. Dit word opgedeel in 100 groszy.

Die naam is metonimies afgelei van die Poolse adjektief "złoty" "die goue een" en die selfstandige naamwoord "złoto" "goud" - "złoty" beteken dus letterlik "die goue munt", "die goue geld" - net soos in Afrikaans, Nederlands en Duits waar die substantiewe "gulden" en "geld" eweneens oorspronklik van respektiewelik "goud" en "Gold" afgelei is.

Die złoty (gulden) is 'n tradisionele Poolse geldeenheid wat uit die Middeleeue dateer. Die naam is in die 14de en 15de eeu aanvanklik in Pole gebruik om na allerlei goudmunte uit die buiteland te verwys wat in Pole in omloop was, veral die Duitse en Roeteense dukate. Die Poolse parlement, die "Sejm", het in 1496 die daarstelling van 'n nasionale geldeenheid, die złoty, goedgekeur, waarby sy ruilwaarde as 30 "groszy" bepaal is. Groszy, 'n munt wat sedert 1347 geslaan en waarvoor die Praagse groschen model gestaan het, is destyds in 2 "poltura" of 3 "solidi" opgedeel.

Die naam złoty (soms is na die nuwe geldeenheid ook as "floryn" verwys) is vir 'n verskeidenheid munte gebruik, insluitende die 30 groszy-muntstuk wat destyds in omloop was en as die Poolse złoty ("polski złoty"), die "czerwony złoty" ("rooi gulden") en die "złoty reński" ("Ryndukaat") bekend gestaan het. Die złoty het egter geleidelik waarde teenoor hierdie buitelandse muntstukke verloor en is uiteindelik nog slegs as 'n silwermunt geslaan, waarby die buitelandse dukate uiteindelik teen 5 złotych verhandel is.

Met die monetêre hervorming, wat deur koning Stanisław August Poniatowski deurgevoer is, het die złoty die amptelike betaalmiddel in Pole geword, waarby 1 złoty teen 30 groszy verhandel is. Tot in 1787 was die Poolse geldeenheid teen 'n wisselkoers van 8,00 złoty aan die Heilige Romeinse Ryk se "Conventionsthaler" gekoppel, en gevolglik het 1 złoty gelyk gestaan aan 4 groschen. In die jare voor die derde en finale Poolse Deling is die Poolse geldeenheid twee keer gedevalueer.

Die złoty het ook ná die Poolse Delinge as betaalmiddel in omloop gebly, en die Hertogdom Warskou het muntstukke met drie denominasies - groszy, złoty en "talar" (meervoudsvorme "talary" en "talarów") - uitgereik waarby die talar teen 6 złoty verhandel is. Daarnaas is ook banknote met die denominasie talar uitgereik.

Vanaf 1816 is die the złoty-geldeenheid deur die Russies-oorheerste Kongres-Pole met 'n vaste wisselkoers van 1 Russiese kopek = 2 Poolse grosze, of 15 kopeck = 1 złoty uitgereik. Die Warskouse munt het tot en met 1832 grosz- en złoty-munte geslaan en daarna begin om munte in sowel die Poolse asook die Russiese geldeenheid uit te reik. Vanaf 1842 is die Russiese standaardreeks munte saam met 'n kleiner aantal munte in sowel grosz asook kopek geslaan. Die laaste munte met Poolse denominasies is in 1850 uitgereik. Daarnaas het die Republiek van Kraków tussen 1835 en 1846 oor sy eie geldeenheid, die Krakause złoty, beskik.

Na die huidige Poolse geldeenheid word dikwels ook as "nuwe" złoty (PLN) verwys, 'n nie-amptelike naam wat ná die złoty se redemoninasie op 1 Januarie 1995 ná 'n fase van hiperinflasie in die vroeë negentigerjare gebruiklik geword het. 10 000 ou Poolse złoty het op hierdie dag 1 nuwe Poolse złoty geword.

Die Poolse geldeenheid se amptelike naam het steeds dieselfde gebly sedert die Wet oor die Poolse geldeenheid in 1950 afgekondig is. Hierdie wet bepaal die złoty as amptelike betaalmiddel. Muntstukke en banknote word deur die Nasionale Bank van Pole ("Narodowy Bank Polski") uitgereik.



</doc>
<doc id="46081" url="https://af.wikipedia.org/wiki?curid=46081" title="Pan Tadeusz">
Pan Tadeusz

Pan Tadeusz, die nasionale heldedig van Pole, word as die laaste liriese werk van die beduidendste digter van die Poolse Romantiek, Adam Mickiewicz (1798-1855), beskou. Met sy publikasie in 1834 het Mickiewicz se digterskap van slegs vyftien jaar tot 'n einde gekom.

Die werk, wat deur Mickiewicz oorspronklik as 'n liefdesverhaal beplan was, het tydens sy ontstaan uiteindelik tot 'n kleurryke beskrywing van die sedes en gebruike van die Pools-Litause landadel en 'n beduidende historiese dokument ontwikkel. Die manier waarop die individuele lotgevalle van die hoofkarakters met mekaar teen die agtergrond van die Poolse nasie se diepgrypende morele en patriotiese problematiek in die vroeë 19de eeu verweef word, maak van die heldedig saam met die digter se kragtige, karakter- en uitdrukkingsvolle woordkuns 'n unieke literêre werk.

Adam Mickiewicz het die skryfwerk vir "Pan Tadeusz" in die najaar van 1832 begin en die werk op 13 Februarie 1834 voltooi. Toe die heldedig in 1834 in Parys gepubliseer is, was die publiek allesbehalwe gaande daaroor - ofskoon Mickiewicz in hierdie periode die hoogtepunt van sy digkuns bereik het. Toe hy die pen ná die voltooiing van "Pan Tadeusz" neergelê het, was hy nogtans ontnugter oor die werk: "Ek hoop dat ek my pen nooit meer vir sulke onbenullighede sal moet gebruik nie."

Die teks gee aanduidings oor die redes vir sy ontstaan:

Daardie verlange en herinneringe oorheers die inleidende reëls van "Pan Tadeusz" - die beroemde "Inwokacja" wat generasies van Poolse leerders uit die hoof geleer het:

Die heldedig vervul daarnaas nog 'n reeks ander politieke en literêre funksies. Dit gee uiting aan die verering wat Napoléon Bonaparte in die 19de eeuse Pole geniet het, steun die vryheidsstryd van die Poolse volk en gee 'n ideale beeld van die Poolse nasie en samelewing wat duidelik met die tradisionele verdeeldheid, egoïsme en oordrewe standsbewussyn van die Pools-Litause adelsrepubliek kontrasteer.

Dit is nie soseer die handeling van "Pan Tadeusz" wat 'n oorweldigende indruk op die leser maak nie - die storielyn is allesbehalwe ingewikkeld en dien vir Adam Mickiewicz eerder as 'n snoer waaraan hy die pêrels van sy woordkuns kan ryg. 

Die epiese verhaal, wat dikwels deur 'n ironiese ondertoon gekenmerk word, word steeds weer met natuurbeskrywings verweef wat oor die groentetuin van 'n herehuis, die Litause oerwoud, die kleure en vorms van wolke, 'n donderbui, sonsop- en sonsondergange handel. Ook musikale werke, wat in die verhaal voorkom, word noukeurig beskryf.

"Pan Tadeusz" word as een van min werke van die wêreldliteratuur beskou waar die skrywer daarin geslaag het om die "grense tussen skildery, musiek en poësie te oorkom en die werking van die een kunsgenre met middele van die ander te bereik en lig, kleure en klankharmonie in woorde te giet wat dit treffend beskryf".

"Pan Tadeusz" behels twaalf boeke en 9 693 versreëls en 'n liriese epiloog met 129 versreëls wat in 1860 postuum gepubliseer is. Die handeling dek vyf somerdae - Vrydag tot Dinsdag - in die jaar 1811 in boek I tot X asook twee lentedae in 1812 in boek XI en XII - op 'n tydstip toe Napoléon Bonaparte saam met sy leër en die Poolse Legioen Litaue binnegemarsjeer het en speel af in die gebied rondom Nowogródek (tans Wit-Rusland) - op die landgoed van die welvarende regter Soplica, Soplicowo; in die nabygeleë bouvalle van die magnatekasteel van die Horeszko-gesin; en in Dobrzyń, 'n Szlachta-dorp.

'n Groot aantal karakters, wat regstreeks of indirek by die handelingslyne betrokke is, figureer in die epos, maar slegs twintig van die altesaam 140 persone tree in die voorgrond as aktiewe handelende figure of as figure wat in verhale voorkom en sodoende invloed op gebeure het. Alle karakters is - ondanks die historiese inbedding van die teks - fiksioneel. Daarnaas word na historiese persoonlikhede soos Poolse generale in diens van Napoléon verwys.

Die hoofkarakters kan in vier groepe ingedeel word: die adellike Horeszko-gesin, die adellike Soplica-gesin, die klein adel van die dorp Dobrzyń en Russiese militariste.

Die 17-jarige weesmeisie Zosia, 'n kleinkind van die magnaat Horeszko, bly op die landgoed Soplicowo nadat sy onder die voogdy van haar modebewuste 30-jarige tante Telimena geplaas is. Die magnaat Horeszko is jare gelede tydens 'n Russiese aanval op sy kasteel deur Jacek Soplica, wat nie met sy dogter mog trou nie, doodgeskiet. Sy besittings is deur die 25-jarige graaf geërf wat in die buiteland opgevoed is en as jeugdige minnaar optree. Die graaf eis nou die bouvalle van die kasteel op wat byna twintig jaar gelede aan die Soplicas toegewys is en het 'n saak teen die landregter Soplica ingedien. 'n Verdere hoofkarakter, die laaste kamerdienaar Gerwazy, is 'n arm adellike en felle teenstander van die huis Soplica. 

Pan (Meneer) Tadeusz Soplica is die 20-jarige naamgewende hoofkarakter. Sy vader Jacek is dood verklaar, en sy oom, die welvarende regter Soplica, het vir 'n goeie akademiese opleiding vir Tadeusz gesorg. Jacek Soplica, wat as monnik verklee het, verskyn as broeder Robak (letterlik "wurm") op die toneel. Hy is in werklikheid 'n soldaat in die Poolse Dąbrowski-legioen en organiseer die ondergrondse verset teen die tsaristiese leër. Naas 'n aantal newekarakters behoort ook die Joodse kroegeienaar en meesterlike simbelspeler Jankiel tot regter Soplica se vriendekring. Hy is deur Mickiewicz doelbewus as 'n patriotiese landsburger uitgebeeld. Die belangrikste figuur uit die dorp Dobrzyń is Maciej Dobrzyński, 'n adellike veteraan wat steeds op 'n verantwoordbare en besonne manier handel. 

Die Russiese majoor Plut (letterlik "skurk") is daarenteen 'n duidelik negatiewe karakter: hy word as lafhartig, omkoopbaar en leuenagtig uitgebeeld. Mickiewicz kontrasteer hom met kaptein Nikita Rykow - 'n ervare en dapper militaris wat menslikheid aan die dag lê.

'n Aantal bekende historiese persoonlikhede soos die stigters van die Poolse Legioen, die generale Henryk Dąbrowski en Karol Kniaziewicz, word wél aan die leser bekend gestel, maar het self geen invloed op die handeling nie.

Die handeling begin op die vooraand van Napoléon Bonaparte se veldtog teen Rusland en eindig ook met die Franse opmars teen Moskou. Gerwazy het ongeduldig geraak met die hofsaak teen die Soplicas, en met sy verhale oor die onreg aan die Horeszko-gesin vuur hy die jong graaf en adellikes uit Dobrzyń aan om geweld te pleeg. Maar hul onregmatige optrede teen die Soplicas - hulle beset en plunder die landgoed- lei tot Russiese militêre optrede. Die besetters is al dronk toe hulle deur Russiese soldate gevange geneem word. As Poolse patriotte begrawe die Soplicas en Horeszkos onmiddellik hul strydbyl om nou gemeenskaplik teen die Russe te veg. Die soldate slaan dan ook op die vlug.

Naas hierdie stryd is daar twee ander narratiewe handelingslyne in "Pan Tadeusz": die liefdesverhaal van Tadeusz en Zosia en die lewensverhaal van Tadeusz se vader Jacek. Die laasgenoemde staan sentraal in die epos en word ook só in die Poolse regisseur Andrzej Wajda se verfilming uitgebeeld. Jacek raak verlief op die magnaat Horeszko se dogter, Eva, maar word vanweë die statusverskil afgewys. Eva trou met 'n welvarende graaf wat egter as deelnemer aan die Kościuszko-opstand na Siberië verban word. Eva volg hom en laat heur kind deur Telimena grootmaak. Die vertwyfelde Jacek skiet graaf Horeszko tydens 'n Russiese aanval dood. Vervolgens word hy verdag om 'n Russiese bondgenoot te wees en trou met 'n ander vrou wat kort ná die geboorte van Tadeusz sterf. Jacek laat sy seun agter, verlaat Pole en sluit in Rome by die Benediktyne-orde aan. Later tree hy in diens van die Poolse Legioen, veg in Napoléon se veldslae en keer in opdrag van die Franse heerser as Broeder Robak na sy tuisland Litaue terug om 'n opstand teen die Russiese besetters te organiseer.

Hy raak in die geveg in Soplicowo swaar gewond en gee homself as Jacek Soplica aan Gerwazy te kenne. Sy laaste wens is dat Tadeusz en Zosia moet trou. Ná Napoléon se aankoms in Litaue word Jacek gerehabiliteer en ontvang postuum 'n hoë militêre dekorasie.

Die epos begin egter nie in chronologiese volgorde nie, maar met Tadeusz se aankoms op die landgoed Soplicowo. Tadeusz het intussen sy studies in Vilnius voltooi. Hy raak op sowel Telimena asook Zosia verlief, maar raak uiteindelik verloof met Zosia, terwyl Telimena met 'n vriend van regter Soplica, die notaar Bolesta, in die huwelik tree.

Die epos eindig met 'n vrolike fees waarin Mickiewicz sy sosiale en politieke oortuigings verwerk het: Tadeusz en Zosia besluit om die boere op hulle landgoed uit die lyfeienskap te bevry, die Horeszkos raak versoen met die Soplicas, en selfs die harmoniese eenheid van verskillende klasse, Christelike en Joodse Pole as een volk word beskryf. Met die Poolse legioene wat bereid is om teen Moskou op te marsjeer, is daar 'n optimistiese visioen van 'n voorspoedige toekoms in vrede en vryheid, wat deur 'n vrolike Polonaise gesimboliseer word.

Volgens die Romantici se literêre opvattings moes elke volk sy eie "boek van boeke" hê, 'n nasionale heldedig, soos die "Ilias" in antieke Griekeland, die "Aeneis" in antieke Rome, die "Rolandslied" in Frankryk of die "Nibelungen" in Duitsland. Pole beskik met "Pan Tadeusz" oor 'n werk wat die inheemse landskappe op 'n oortuigende manier beskryf en daarnaas ook die tradisies, gebruike, sedes, mentale eienskappe en nasionale gees van Pole ("duch narodowy") in 'n literêre meesterwerk huldig.

Juis op 'n tydstip toe die Poolse nasie in onvryheid verkeer het, het Mickiewicz in "Pan Tadeusz" die oorsake van die Pools-Litause Gemenebes se agteruitgang ontleed - die tradisionele denke rondom beperkte kategorieë soos status, klas en adel, asook die adellike klas se strydlus, egoïsme, onverdraagsaamheid en gewoonte om die reg in eie hand te neem word as euwels gebrandmerk wat uiteindelik tot die verlies van Pole-Litaue se soewereiniteit gelei het. 

Met karakters soos Jacek, 'n strydlustige edelman wat tot 'n patriotiese Pool louter, sy seun Tadeusz, wat sy diens vir volk en vaderland doen, maar ook die patrioties gesinde Jood Jankiel beeld Mickiewicz die historiese proses van moderne Poolse nasiewording uit.

Die kategorisering van Pan Tadeusz in enige literêre genre bly nogtans moeilik en omstrede. "Pan Tadeusz" is sekerlik 'n epos met komiese en heroïese trekke en word in die Poolse vakliteratuur as 'n "patriotiese boek" en tot dusver ongekende en steeds ongeëwenaarde meesterwerk ("arcydzieło") geklassifiseer. Dit is ook die enigste epos in die Poolse literatuur waarna as "arcypoemat" ("meestergedig") verwys word.

Mickiewicz het vir sy werk relevante voorbeelde uit die skatkamer van die wêreldliteratuur gebruik wat in "Pan Tadeusz" maklik herkenbaar is - soos die Homeriese invloed by die beskrywing van die slag tussen die Poolse adel en Russiese troepe in Soplicowo. Terwyl die "Ilias" en ander oorgelewerde meesterwerke met 'n aanroeping tot die godheid begin, wend die vertaler in "Pan Tadeusz" hom tot die gepersonifiseerde Litaue. Mickiewicz sluit daarnaas ook by destydse tendense in die Poolse literatuur aan - sy idilliese beskrywings herinner daarnaas ook aan vroeëre digters soos Jan Kochanowski (1530-1584) of Poolse Barok-digkuns.

Poolse literatuurwetenskaplikes is daaroor eens dat "Pan Tadeusz" danksy die groot waardering deur die publiek as nasionale epos van Pole beskou kan word, alhoewel die groot aantal vakterme waarmee die werk gedefinieer word ("epopeja, epos, poemat, poemat romantyczny") verduidelik dat 'n presiese kategorisering volgens literêre genres omstrede bly. So kan Jacek Soplica sonder twyfel as heldhaftige karakter beskryf word, maar dit regverdig op sigself nie die literêre klassifisering as heldedig nie. "Pan Tadeusz" behandel ook nie die gebeurtenisse van 'n volk gedurende sy onstaan of nasiewording soos ander heldedigte nie (een van die voorwaardes vir die kategorisering van 'n werk as nasionale heldedig), maar het ontstaan toe hierdie proses nog aan die gang was.

"Pan Tadeusz" is veral in die Duitse taalgebied entoesiasties ontvang en het tot Adam Mickiewicz se groot gewildheid bygedra. Reeds twee jaar ná die publikasie van "Pan Tadeusz" het 'n Duitse vertaling in samewerking met die outeur verskyn. 'n Tweede Duitse vertaling is in 1882 gepubliseer, 'n derde vertaling uit 1898 is nog in die 1950's in Wes-Duitsland heruitgegee.
Merkwaardig genoeg het ook ná 1945 twee nuwe Duitse vertalings die lig gesien - een in die DDR (1955 deur Walter Panitz, 1956 ook in Wes-Duitsland gepubliseer) en een in Wes-Duitsland (1963 deur Hermann Buddensieg).

Die ontvangs was nie tot die literêre wêreld beperk nie. In 1891 het Engelbert Rehbronn 'n toneelstuk in vyf bedrywe onder die titel "Junker Thaddäus" geskep, alhoewel dit nooit opgevoer is nie. Terwyl Duitsland met vyf vertalings die grootste bydrae tot "Pan Tadeusz" se ontvangs buite Pole gelewer het, het die werk tot 1994 in altesaam 44 vertalings in 25 tale en 76 enkele uitgawes verskyn.

Pan Tadeusz is verskeie kere verfilm, so in 1928. In 1999 het die internasionaal bekende Poolse regisseur Andrzej Wajda (1926−2016) met sy "Pan Tadeusz" een van die suksesvolste Poolse rolprente van die 1990's geskep. Michał Żebrowski het die hoofrol van Tadeusz Soplica (Pan Tadeusz) vertolk. Die rolprent se Poolse klankbaan is in die oorspronklike werk se rymvorm opgeneem. Die DVD-vrystellings is onder meer van Engelse byskrifte voorsien.


</doc>
<doc id="46083" url="https://af.wikipedia.org/wiki?curid=46083" title="Laingsburgvloed">
Laingsburgvloed

Een van die bekendste vloedrampe in Suid-Afrika is die Laingsburgvloed. Laingsburg is in 1881 op die noordelike bank van die Buffelsrivier ontwikkel en het oorspronklik bekend gestaan onder die naam Buffelsrivier. Die dorp het ontwikkel as ’n oase vir reisigers wat deur die dorre Karoo gereis het. 

Op 25 Januarie 1981, in Laingsburg se eeufees jaar, is ’n groot deel van die dorp binne minute weggespoel deur een van die mees verwoestende fratsvloede ooit, wat in die Groot-Karoo voorgekom het. Na ’n wolkbreuk in die noord-oostelike hinterland suid van die Komsberg het ’n wal van water ’n paar meter hoog langs die Buffelsrivier afgestorm en alles in sy pad weggevee. Mense en hul besittings was meegesleur en onder die slik begrawe. Hidroloë skat dat daar ongeveer elke 100 jaar so ’n fratsvloed te wagte kan wees. 

Die vloed het aanvanklik begin met ’n ligte reën wat verwelkom is deur die boere van die omgewing aangesien reën in die gebied so skaars was. Selfs geharde skaaprasse sukkel om in die dorre gebied te oorleef. Die grond van die gebied is egter van so ’n aard dat dit nie baie water kan absorbeer nie. Die gevolg is dus dat die water direk na die rivier dreineer. Die water het opgebou in beide die Baviaansrivier en die Buffelsrivier wat bymekaarvloei by die dorpie. Die Buffelsrivier sny deur Klein Swartberg in ’n diep kloof waarin die water vinnig kon opbou in diepte. Die rivier het vinnig van ’n stroom na ’n rivierwal van ongeveer 6 m opgebou. Binne enkele ure was die dorp onder water en inwoners moes verwoed veg vir hulle lewens.

Na die vloed het reddingswerkers vir dae lank die vloedoorblyfsels gefynkam in die hoop om oorlewendes op te spoor. Hulle het egter net lyke opgespoor. Tot vandag word 72 persone nog vermis. Hulle het waarskynlik verdrink en is onder die slik in die Floriskraaldam begrawe. Alhoewel 104 persone vermis / dood is, is net 32 lyke gevind. Tekens van die verwoesting van die vloed kan steeds gesien word 23 jaar na die vloed. Televisie was nog in sy kinderskoene en mense het vasgenael en moedeloos gestaar na die skade wat aangerig is. Die beelde wat toe uitgesaai is, sal altyd deur die mense van daardie tyd onthou word. Oorlewendes het ook hul hartseerverhale vertel, van hoe ou mense in die ouetehuis deur die vloed weggeruk is. Die Burger, ’n koerant van die Wes-Kaap het R3-miljoen ingesamel om die inwoners na die vloed by te staan.

Feitlik die hele dorp het tot niet gegaan. Die vloed het 185 huise, die ouetehuis en 23 kantore verwoes. Slegs 21 huise en die N.G. Kerk het staande gebly. Ander geboue wat staande gebly maar eg beskadig agtergelaat was, was die spoorwegstasie, die N.G. kerksaal, die Lutherse kerk, die magistraatgebou asook die poskantoor. Daar is ongeveer 10 miljoen rand se skade nagelaat. Slegs die dakke van die huise was sigbaar tydens die vloed. Aan die suidekant van die dorp is die Voortrekkermonument weggevoer. Die blokke waaruit die monument gebou was, is later terug gevind en gebruik om weer die monument te bou. Grafte van die Anglo-Boereoorlog is ook deur die vloed verwoes. Die staat het R7mil beskikbaar gestel vir die herstel van infrastruktuur, die bou van 118 huise, ’n besigheidsentrum, ’n sportkompleks en ’n koshuis vir die skool. 

Die rede vir die groot skade en lewensverlies is stellig dat mense niksvermoedend die dorp in die meestal droërige loop van die Buffelsrivier gebou het sonder om die gevaar van ’n skielike vloed te besef. Mense wat met openbare veiligheid gemoeid is, sê die Laingsburg-ramp beklemtoon die noodsaaklikheid van paraatheid. Die vloed het die Laingsburgers nie net totaal onverhoeds betrap nie, maar hulle was ook heeltemal onvoorbereid omdat hulle in hul droë wêreld glad nie sulke ernstige oorstromings geken het nie. 
Die Floriskraaldam, 24 km suidoos van die dorpie, is in die 1950's in die Buffelsrivier gebou om sowat 1700 ha landbougrond te besproei. Die bakmaat van die dam is 68 miljoen m³. 

Tydens die vloed is die bodem en walle van die rivier weggevoer en al wat oor is, is die rotse op die rivierbodem. Plante het reeds teruggegroei maar selfs plantegroei kan nie die skade aan die rivierbodem verbloem nie. ’n Mens kan moeilik jouself indink dat die klein stroompie wat vandag onderdeur die pad- en spoorbrûe vloei, met die vloed tot bokant die brûe gestyg het en beide brûe weggevoer het. Mense het gedink die siviele ingenieurs wat die N1 snelweg gebou het, was gek om sulke hoë brûe te bou met sulke geweldige boë vir so ’n smal stroompie. Net die boë van die spoorwegbrug het die vloed deurstaan. Die water was meer as 2 m diep in die hoofpad van die dorp toe die vloed op sy hoogste was. 

Vandag word die vloed gebruik as deel van dorp se toerisme-strategie om besoekers na die dorp te trek en die ekonomie te stimuleer. 'n Film van die vloed kan na gekyk word in die biblioteek, asook ’n versameling foto’s en koerantuitknipsels wat die gebeure van die vloed dek. In die middel van die dorp is ’n bord opgerig wat wys hoe hoog die water deur die dorp gestroom het. In die naby geleë omgewing is ’n 4x4 roete waar mense ’n roete kan volg om na oorblyfsels van die vloed te gaan kyk. Elke persoon op die roete ontvang ’n boekie oor die geskiedenis van die gebied en een hele afdeling word gewy aan die Laingsburgvloed. Die roete volg die kloof waardeur die Buffelsrivier vloei, wat tot 'n beskermde nasionale erfenisgebied verklaar is. Die gebied word beskou as 'n juweel van die natuur.

Verskeie staatsdepartemente en ook ’n ramp noodlenigingsfonds het in die eerste jaar bystand ter waarde van ongeveer R45 miljoen verleen, om die gemeenskap in staat te stel om met die herbou van die dorp te begin. Dele van die dorp was reeds voltooi teen Oktober 1982.

Sommige boere het bankrot gespeel as gevolg van die vloed en plaasarbeiders het hul werk verloor. Laingsburg het steeds ’n hoë werkloosheidsyfer. In 2003 het beskuldigings ontstaan dat swart mense wat gesterf het in die vloed sonder seremonie in ’n massagraf begrawe is. ’n Ondersoek deur die regering het gewys dat die bewerings onwaar was. Nieteenstaande het die regering in 2004, as teken van meegevoel, ’n verdere R250 000 beskikbaar gestel aan die Munisipaliteit om die Goldner begraafplaas, wat tydens die vloed beskadig is, op te gradeer. R1,3 miljoen is ook geskenk vir die opgradering van paaie en stormwater infrastruktuur. Hierdie skenkings het tydelike werk geskep vir die plaaslike gemeenskap van Laingsburg. 

Vloedgevaar bly ’n werklikheid in Laingsburg. Tussen 22 en 24 Desember 2004 het ’n vloed weer deur die gebied gewoed. In sommige gebiede was die hoogste reënval sedert die 1880’s geval. R25 miljoen se skade is aangeteken maar gelukkig was daar die keer geen lewensverlies nie.


</doc>
<doc id="46089" url="https://af.wikipedia.org/wiki?curid=46089" title="Oorstroming">
Oorstroming

Oorstromings kom voor wanneer water hoër as die normale vlak styg en oorvloei op grond wat nie gewoonlik onder water is nie. Die water kan afkomstig wees van strome en riviere of, langs kuslyne, van die see. Daar is baie verskillende redes waarom riviere hul walle oorstroom. Die algemeenste oorsaak van oorstroming is swaar reën, sowel as smeltende ys en sneeu van bergagtige streke. In kusstreke kan massiewe storms soos orkane reusagtige golwe veroorsaak. Ander oorsake sluit in: grondstortings, dambreuke, aardbewings en vulkaniese aktiwiteit. 'n Kombinasie van probleme kan ook oorstromings veroorsaak. Kitsvloede is besonder gevaarlik.

Tydens oorstroming moet mense en diere so spoedig moontlik na hoërliggende grond geskuif word. Hierdie proses waar huise verlaat word op soek na veiliger plekke staan as ontruiming bekend. Hoewel daar tydens oorstromings orals water is, is dit meestal besoedel en kan dit nie gedrink word nie. Mense kan hulself op vloede voorberei deur vars drinkwater op te gaar en verskansings soos sandsakke te gebruik om die water te stuit of in 'n ander rigting weg te lei.

Verskeie stappe kan geneem word om oorstromings te voorkom of die impak daarvan te verminder:





Oorstromings kan geweldige skade aan infrastruktuur aanrig. Geboue en huise kan ineenstort wat mense koud, honger en dakloos laat. Brûe en paaie kan weggespoel wat die gebied ontoeganklik maak (selfs vir reddingswerkers). Toevoer van elektrisiteit kan onderbreek word wat baie moderne geriewe en implemente nutteloos laat. Pypstelsels, soos riool en kraanwater kan ook vernietig word.

Naas die infrastruktuur kan die omgewing beskadig word. Boere kan hulle oeste en lewende hawe verloor. Die ryk vrugbare bogrond kan van landerye wegspoel wat toekomstige oeste nadelig beïnvloed en jare neem om weer te herstel.

Op ekonomiese gebied kan besighede tot stilstand geruk word en maatskappye kan geweldige finansiële verliese ly.

Met lewensverlies kan die lyke van mense en diere oral rondgelê, wat 'n gesondheidsrisiko inhou. Water kan ook hierdeur besoedel word.

Die eerste gedokumenteerde oorstroming kan in die Bybel in Genesis 6:5-8 gevind word. Hier word Noag deur God beveel om 'n ark te bou waarin hy, saam met verteenwoordigers van elke diersoort moes leef gedurende die tyd wat die wêreld deur 'n vloed vernietig is.



</doc>
<doc id="46095" url="https://af.wikipedia.org/wiki?curid=46095" title="BenStof">
BenStof

BenStof is 'n Afrikaanse sanger. Hy het in 2007 sy eie album getiteld "BenStof OntPlof" vrygestel, wat hy oor die Internet bemark.

BesStof se albums:




</doc>
<doc id="46096" url="https://af.wikipedia.org/wiki?curid=46096" title="Rocco de Villiers">
Rocco de Villiers

Rocco de Villiers (gebore 3 Januarie 1970 in Kaapstad) is bekende Suid-Afrikaanse pianis. Hy was ook in kykNET se TV-program, "Klop die Klawers" te sien gewees.






</doc>
<doc id="46097" url="https://af.wikipedia.org/wiki?curid=46097" title="Bulls (Superrugbyspan)">
Bulls (Superrugbyspan)

Die Bulls (weens borgskapredes bekend as die Vodacom Bulls) is ’n Suid-Afrikaanse rugbyspan wat sedert 1996 aan Superrugby deelneem. Die konsessie sluit Pretoria, die Limpopoprovinsie en die Oosrand in. In terme van Curriebekerspanne kom die Bullsspelers van die Blou Bulle en die Valke af. Hulle tuiswedstryde word op Loftus Versfeld in Pretoria gespeel en die kaptein in 2018 is Burger Odendaal.

Voor die professionele Superrugbyliga het Noord-Transvaal (Blou Bulle) tussen 1993 en 1995 aan die Super 10 deelgeneem waarin spanne van Suid-Afrika, Australië en Nieu-Seeland en die nasionale spanne van Wes-Samoa en Tonga gespeel het. Die beste drie spanne van die vorige seisoen se Curriebeker het gekwalifiseer vir die Super 10. Noord-Transvaal het in die 1993 seisoen in poel B teen Transvaal, Nieu-Suid-Wallis, North Harbour en Waikato gespeel. Noord-Transvaal het derde geëindig in die rondomtalietoernooi. Hulle het nie aan die volgende twee seisoene deelgeneem nie.

Na die professionalisering van rugby is die Super 10-toernooi hergestruktureer. Die Super 12 is op die been gebring en spanne van Australië, Nieu-Seeland en Suid-Afrika het daaraan deelneem. Australië en Nieu-Seeland het van die begin af konsessiemodelle vir hul spanne gevorm maar Suid-Afrika het besluit om die beste vier spanne van die vorige seisoen se Curriebeker vir die Super 12 te oorweeg.

Noord-Transvaal was een van die spanne wat aan die heel eerste Super 12-kompetisie deelgeneem het. Die span het agt van hul elf wedstryde gewen en derde op die punteleër geëindig, naas die Auckland Blues en die Queensland Reds. Jannie Kruger van Noord-Transvaal het ook die derde meeste punte van die seisoen aangeteken. Noord-Transvaal het na Auckland gereis vir die halfeindronde maar het met 48 - 11 verloor op Edenpark.

Na ’n redelik suksesvolle eerste toernooi het die Bulls ietwat teleurgestel in die volgende seisoen toe hulle net drie wedstryde kon wen (hulle het ook in drie wedstryde gelykop gespeel). Hulle het die seisoen in die agtste plek afgesluit. Na afloop van die 1997-seisoen het Suid-Afrika besluit om ook konsessies te vorm vir deelname aan die Super 12. Die Bulls is as een van die nuwe konsessies gevorm. In 1998 het die Bulls nog swakker vertoon as in 1997 toe hulle die seisoen afgesluit het in die elfde plek nadat hulle slegs drie wedstryde kon wen. Vir die volgende vier seisoene (1999 - 2002) het die Bulls die laaste plek op die punteleër beklee behalwe toe hulle in 2000 elfde was. Hulle kon in die vier seisoene slegs vier wedstryde wen en het in 2002 nie een wedstryd gewen nie en 500 punte afgestaan. Die Bulls is tot dusver die enigste span wat in een seisoen van Superrugby nie een wedstryd kon wen nie en ook om 500 of meer punte in een seisoen af te staan.

Die 2003- en 2004-seisoene verloop baie beter vir die Bulls en hulle het in altwee jare sesde geëindig. In 2005 het hulle weer tot die uitspeelrondes deurgedring nadat hulle derde was na afloop van die rondomtalietoernooi. Hulle het na Sydney gereis om teen die Waratahs te speel in die halfeindronde. Die Bulls het met 23 - 13 in Sydney verloor.
In 2006 het die Bulls weer na die uitspeelrondes deurgedring nadat hulle vierde op die punteleër geëindig het. Hierdie keer het hulle na Christchurch gereis om teen die Crusaders in die halfeindronde te speel. Hulle het daar met 35 - 15 verloor.

2007 was een van die Bulls se beste seisoene en hulle het 11 van hul rondomtaliewedstryde gewen. In die laaste ronde moes die Bulls met 72 punte teen die Reds wen om ’n tuishalfeindstryd te verseker. Hulle het die Reds met 92 - 3 gewen (die grootste oorwinning tot nog toe in Superrugby) wat beteken het dat hulle tweede op die punteleër geëindig het. Dit het ook beteken dat die Bulls ’n tuishalfeindstryd teen die wenners van die vorige seisoen, die Crusaders, behaal het. Die Bulls het die wedstryd met 27 - 12 gewen en hulle het na Durban gereis vir die eindstryd teen die Sharks. Die Bulls wen ’n spannende wedstryd na meer as 80 minute met ’n doelskop van Derick Hougaard. Nadat die sirene die einde van die wedstryd afgekondig het, het François Steyn van die Sharks besluit om die bal in spel te hou. Hy het die bal vorentoe geskop, Bryan Habana het die bal bemeester en deurgehardloop om die wendrie te druk. Derick Hougaard moes die drie verdoel om die telling 20 - 19 te maak. Die Bulls het in daardie jaar die eerste Suid-Afrikaanse span geword wat die Superrugbykompetisie kon wen.

Die volgende jaar het die Bulls nie daarin geslaag om hul titel suksesvol te verdedig nie en het die seisoen afgesluit met ’n tiende plek. In 2009 het die Bulls verbeter op hul sukses van 2007 en het tien wedstryde gewen om bo-aan die punteleër te eindig. Die Bulls moes weer teen die Crusaders speel in die halfeindronde en het die wedstryd in Pretoria met 36 - 23 gewen. Daarna het hulle teen die Chiefs in die eindrondte gespeel. Dit was ’n eensydige wedstryd wat die Bulls met 61 - 17 gewen het.

Die konsessie is gesentreer om die Blou Bulle Rugbyunie (Pretoria en die Limpopoprovinsie) maar kry ook spelers van die Valke (wat die Oosrand verteenwoordig). Tot 2005 het die konsessie ook spelers van die Pumas (Mpumalanga) en die Luiperds (Noordwes) getrek, maar met die herskikking van die Suid-Afrikaanse konsessies vir die 2006 seisoen, is hierdie twee unies geskuif na die Cats (later die Lions).

Die Bulls speel al hul tuiswedstryde op Loftus Versfeld in Pretoria, wat ook die tuiste van die Blou Bulle in die Curriebekerreeks is. Die Springbokke speel gereeld hier rugby en die stadion was ook gebruik tydens die Rugbywêreldbeker 1995. Die stadion is sedert 1908 in gebruik en in 1932 is die veld vernoem na Robert Loftus Owen Versfeld, die stigter van georganiseerde rugby in Pretoria. Die stadion het sitplek vir 51 762 mense.

Die volgende tabel som die Bulls se Super 12-uitslae op:

Die volgende tabel som die Bulls se Super 14-uitslae op:

Die volgende tabel som die Bulls se Superrugby-uitslae op:

Die volgende tabel som die Bulls se Superrugby-uitslae vir die uitgebreide toernooi van agtien spanne op:

Bulls 2017 Superrugbyspan







</doc>
<doc id="46099" url="https://af.wikipedia.org/wiki?curid=46099" title="Johann Gottfried von Herder">
Johann Gottfried von Herder

Johann Gottfried von Herder (die Duitse adelspredikaat "von" is in 1802 aan hom toegeken, * 25 Augustus 1744 in Mohrungen, Oos-Pruise, † 18 Desember 1803 in Weimar) was 'n Duitse kultuurfilosoof, digter en teoloog.

Herder het in Koningsberg teologie, geneeskunde en filosofie gestudeer. Sy dosente het die skrywer en filosoof Johann Georg Hamann (1730-1788) en die filosoof Immanuel Kant (1724-1804) ingesluit. Tussen 1764 en 1769 was Herder as onderwyser en predikant in Riga werksaam. In 1769 het hy 'n reis na die Franse stede Nantes en Parys onderneem waaroor hy 'n reisjoernaal gehou en later gepubliseer het ("Journal meiner Reise im Jahre 1769").

In 1770 en 1771 het hy in Straatsburg gebly waar hy die digter Johann Wolfgang von Goethe ontmoet en sy geesdrif vir Homeros, Pindar, Shakespeare, Gotiese boukuns en volksliedkuns aangewakker het. Danksy Goethe se invloed het Herder vanaf 1776 die pos van superintendent-generaal in Weimar beklee.

Herder het sy loopbaan met kritiese werke oor kuns en literatuur begin. Later het hy homself met teologiese, histories-filosofiese en filosofiese vraagstukke besig gehou. Met sy werke het hy een van die wegbereiders van die "Sturm en Drang"-periode in die Duitse literatuur asook die literêre Klassisisme geword en het daarnaas ook beduidende invloed op die Romantiek uitgeoefen.

Kenmerkend vir Herder se filosofiese gedagtes is 'n historiese bewussyn waarin hy die wedersydse invloed van natuur en geskiedenis beklemtoon. Volgens hom sou albei in die rigting van steeds groter harmonie ontwikkel. In sy "Ideen zur Philosophie der Geschichte der Menschheit" (1784-1791) beskou hy die humaniteit as die hoogste ideaal en doelwit van alle ontwikkelinge. Sy taalfilosofie en sy teorie oor die ontstaan van taal het onder meer sy belangstelling in volksliedkuns gewek.

Ook as vertaler het Herder beduidende bydraes gelewer; werke wat deur hom vertaal is sluit die Skotse "Edward"-ballade en die Spaanse "El Cid" in, 'n romanse-siklus wat as "Der Cid" in 1805 in Duits verskyn het.

'n Histories-kritiese uitgawe van sy werke is deur Bernhard Ludwig Suphan tussen 1877 en 1913 in 33 boekdele gepubliseer. Sy briewe is vanaf 1977 in 15 boekdele uitgegee.


</doc>
<doc id="46102" url="https://af.wikipedia.org/wiki?curid=46102" title="Wynand Strydom">
Wynand Strydom

Wynand Strydom (gebore Wynand Wilhelm Strydom op 24 November 1975 in Pretoria) is 'n Afrikaanse sanger met 'n diep basstem. Hy matrikuleer in 1993 van die Hoërskool Oos-Moot. Van sy treffers sluit in "Katrina" en "Sally Williams Nougat".

Strydom is op 4 April 2010 met sy verloofde en medesanger Chereé in die eg verbind.





</doc>
<doc id="46103" url="https://af.wikipedia.org/wiki?curid=46103" title="Chereé">
Chereé

Chereé (gebore Cheree Desiree Large op 27 Mei 1979) is 'n Afrikaanse country-sangeres. Haar debuutalbum, "Chereé", is in 1999 uitgegee. Van haar treffers sluit in "Mamma", "Jy het my Hart Gesteel" en "Dertig Dae In Die Somer".

Sy is op 4 April 2010 met haar verloofde en medesanger Wynand Strydom in die eg verbind.





</doc>
<doc id="46112" url="https://af.wikipedia.org/wiki?curid=46112" title="N'dalantando">
N'dalantando

N'dalantando (voorheen "Vila Salazar") is die hoofstad van die Cuanza Norte-provinsie in Angola. Die stad het 'n bevolking van 46 606 in 2010 gehad.


</doc>
<doc id="46117" url="https://af.wikipedia.org/wiki?curid=46117" title="Hermien Dommisse">
Hermien Dommisse

Hermien Dommisse (1915–2010) was 'n bekende Afrikaanse aktrise, regisseur, skrywer en kampvegter vir Suid-Afrikaanse teater. Sy was ook by die destydse "Transvaalse Raad vir die Uitvoerende Kunste" (TRUK) betrokke.

Hermien Anna Dommisse is op 27 Oktober 1915 op Ermelo gebore as een van vyf kinders van Evert Petrus Benjamin Dommisse en Hester Maria Elizabeth (Hettie) du Plessis. Die gesin verhuis na Pretoria, waar sy groot word en haar skoolopleiding ondergaan. Sy matrikuleer aan Pretoria Girls High School.

Van kleinsaf is haar begeerte om aktrise te word en reeds op skool rig sy ’n skoolopvoering af en speel self ook gedurende vakansietye in die Hendrik Hanekom-geselskap. Op skool reeds skryf sy kinderstories vir "Pretoria News". Sy studeer van-af die einde van die twintigerjare verder aan die Universiteit van Pretoria, waar sy ’n B.A.-graad en ’n Hoër Onderwysdiploma verwerf. Hierna gee sy vir ’n ruk skool aan die Helpmekaar Hoërskool in Johannesburg, terwyl sy deeltyds toneelresensies skryf. In hierdie tyd neem sy ook deel aan skermsport en verwerf nasionale kleure hierin, terwyl sy later ook graag deelneem aan sweeftuig-byeenkomste. Sy behaal haar doktorsgraad in Drama aan die Universiteit van Pretoria met ’n proefskrif wat oor die verhouding tussen toneel en die gemeenskap handel.

Sy neem in die vroeë 40's gereeld deel aan die uitsending van radiodramas vanaf die Suid-Afrikaanse Uitsaaikorporasie (SAUK) se ateljees in Commis-sionerstraat in Johannesburg. Hier ontmoet sy vir André Huguenet, wat haar uitnooi om ’n hoofrol in "Helshoogte", die Afrikaanse verwerking van "Wuthering Heights", te speel. So begin haar loopbaan as beroepsaktrise.

Van haar verhoogoptredes sluit in rolle in "Oorlog is oorlog" van J.F.W. Grosskopf, "Joan of Lorraine" van die Amerikaanse dramaturg Maxwell Anderson, "The river line" van die Britse Charles Morgan, "Die koopman van Venesië" van William Shakespeare en "Die vader" van August Strindberg. Sy speel ’n leidende rol met die stigting van die Nasionale Toneelorganisasie (NTO) en maak reeds in die dertigerjare voorbrand hier-voor deur hierdie inisiatief onder andere met die destydse Eerste Minister, generaal J.B.M. Hertzog, te gaan bespreek. Na die stigting van die NTO in 1947 sit sy haar beroep onder hierdie vaandel voort, beide as regisseur van verskeie stukke (ook opera) en as aktrise. Sy is onder andere betrokke as regisseur van W.A. de Klerk se "Jaar van die vuuros" en Molière se "Iepekonders".

Sy vergesel haar man in 1946 wanneer hy aan Harvard Universiteit in Boston in Amerika gaan studeer. In New York maak sy kennis met onder andere Orson Welles en Ingrid Bergman.

By hulle terugkeer vestig die egpaar hulle weer in Krugersdorp. In verskeie rolprente speel sy rolle, waaronder "Die kandidaat", "Jannie Totsiens" en "Pappalap" van Jans Rautenbach, "Aanslag op Kariba", "Ma skryf matriek", "Netnou hoor die kinders!", "Plekkie in die son", "Fiela se kind" en "That Englishwoman". Sy tree later ook op televisie op in "Agter elke man" en vertolk onder andere vir veertien jaar ’n rol in die sepie "". Benewens aktrise is sy ook regisseur (wat opera en Engelse dramas insluit) en kunsresensent.

Aan die einde van 1955 onderneem sy haar eerste reis na Europa, waar sy Nederland, België, Duitsland en Frankryk aandoen om die drama in hierdie lande te ondersoek. Op hierdie reis ontmoet sy onder andere vir Bertold Brecht en vir ’n kort ruk studeer sy onder sy leiding.

Sy speel hierna ’n groot rol om die probleme met die NTO uit te wys en beywer haar vir die in-stelling van die streeksrade vir kuns, wat baie van hierdie probleme ondervang. Mnr. B.J. Vorster, later Eerste Minister en destyds adjunk-minister van Onderwys en Kuns, stel in Oktober 1961 ’n Kommissie van Ondersoek na die NTO in, waarop sy gevra word om te dien saam met onder andere Gerhard J. Beukes.

Op 29 April 1988 is sy weereens betrokke by die verandering in nasionale beleid oor die kunste wanneer sy een van die afgevaardigdes is wat deelneem aan die geskiedkundige Stellenbosch Beraad, die eerste multikulturele en nierassige gesprek oor die toekoms van die kunste in die land. In Januarie 1989 word sy verkies tot voorsitter van die Suid-Afrikaanse Teksskrywersvereniging, ’n politiek neutrale liggaam wat die belange van teksskrywers vir televisie en die rolprentnywerheid behartig.

Tydens die politieke oorgang na demokrasie word sy verkies tot voorsitter van die Raadplegende Komitee, ’n liggaam wat versoeke vir werkspermitte van buitelandse kunstenaars vir optredes in Suid-Afrika namens die Departement van Binnelandse Sake moet oorweeg. In 1993 besoek sy die Berlynse Feesweke, die tema waarvan was die bevrugtende wisselwerking tussen Japan en Europa oor ’n tydperk van vierhonderd jaar.

In 1941 trou sy met die bedryfsekonoom Gilbert McCaul, wat sy by die skermklub ontmoet, en hulle vestig hulle aanvanklik in Krugersdorp. Die egpaar het drie kinders, twee dogters (Nina en Jeanne) en ’n seun (Gilbert).

In Januarie 2006 breek sy haar heup nadat sy uit die bed val en word opgeneem in die hoësorgeenheid van die Waverley Gardens versorgingsoord in Johannesburg, waarna borskanker ook by haar gediagnoseer word.

Later verhuis sy na ’n huis in Aucklandpark in Johannesburg en gaan daarna in die laaste jare van haar lewe vir versorging na die Waverley Gardens sentrum in Johannesburg.

Sy is op 24 Maart 2010 in die Alphen Lodge-oord vir verswakte bejaardes naby Modderfontein oorlede.

In "Die dramaturg en sy gemeenskap" ondersoek sy die manier hoe drama die gemeenskap weerspieël aan die hand van ’n geskiedenis van die Westerse teater. Sy ondersoek spesifiek die vyfde eeu v.C. Griekse teater, die laat Middeleeue in Europa, die Goue Eeu in Engeland en Spanje (die tyd van Shakespeare), die laat sewentiende eeu in Frankryk en die laat agtiende eeu in Duitsland. Hierdie boek is gegrond op die proefskrif wat sy vir haar doktorsgraad aan die Universiteit van Pretoria ingedien het.

"Voetspore" is ’n keur uit die artikels wat sy tussen 1950 en 1995 geskryf het as deel van die stryd vir die ontwikkeling, behoud en bewaring van die uitvoerende kunste.

"Long journey of the heart" is haar herinneringe oor die ontwikkeling van Afrikanerkultuur wat benewens die toneel ook opera en ballet insluit.

Op 2 Julie 1987 ontvang sy ’n FAK-toekenning vir besondere kultuurprestasie en in April 1990 ontvang sy die Suid-Afrikaanse Akademie vir Wetenskap en Kuns se Besondere Erepenning vir die Bevordering van die Uitvoerende Kunste. In 2015 ter viering van haar eeujaar, word daar 'n 100-huldigingsuitstalling deur NALN in Bloemfontein gehou. Vir dié uitstalling word daar ryklik geput uit Dommisse se ryk nagelate teaterversameling wat in NALN bewaar word en nog nooit aan die publiek vertoon is nie.




En andere.




</doc>
<doc id="46118" url="https://af.wikipedia.org/wiki?curid=46118" title="Agter elke man">
Agter elke man

Agter Elke Man was 'n drama TV-reeks wat vir die eerste keer op 5 September 1985 op TV1 uitgesaai is. Na die tweede reeks is die program opgevolg met die rolprent "Agter Elke Man", wat op 28 September 1990 vrygestel is.

Karakters wat in die TV-reeks gespeel het:





</doc>
<doc id="46124" url="https://af.wikipedia.org/wiki?curid=46124" title="Georg Forster">
Georg Forster

Johann Georg Adam Forster (* 27 November 1754 in Nassenhuben, tans Mokry Dwór (Pruszcz Gdański) naby Danzig; † 10 Januarie 1794 in Parys) was 'n Duitse natuurwetenskaplike, reisskrywer, etnoloog, joernalis, essayis en rewolusionêr. Saam met sy vader Johann Reinhold het hy tussen 1772 en 1775 aan kaptein James Cook se tweede wêreldomseiling deelgeneem en belangrike bydraes tot die vergelykende geografie en volkekunde van die Suidsee gelewer. Hy word as die leidende verteenwoordiger van die Duitse wetenskaplike reisliteratuur beskou. As Jakobyn en medestigter van die Jakobyneklub in Mainz was hy een van die protagoniste van die kortstondige Republiek van Mainz.

Georg Forster se lewe was kort, maar ryk aan ervarings en belewenisse wat in die 18de eeu aan min mense vergun was.



</doc>
<doc id="46125" url="https://af.wikipedia.org/wiki?curid=46125" title="Crusaders (Superrugbyspan)">
Crusaders (Superrugbyspan)

Die Crusaders (voorheen bekend as die Canterbury Crusaders) is ’n Nieu-Seelandse rugbyspan wat sedert 1996 as ’n konsessie aan die Superrugbykompetisie deelneem. Die konsessie sluit die Canterbury-, Tasman-, Weskus- en Marlboroughprovinsies in. Die spelers van Canterbury en Tasman neem ook aan die ITM-beker deel terwyl spelers van Buller, Mid-Canterbury, Suid-Canterbury en die Weskus aan die Heartland-kampioenskap deelneem. Die meeste van hulle tuiswestryde word gespeel in die AMI-stadion.

Die Crusaders se konsessie is gestig as een van vyf Nieu-seelandse spanne om aan die Super 12 deel te neem. Die Crusaders se konsessiegebied beslaan die hele noorde van die Suid-Eiland van Nieu-Seeland en het bestaan uit die Buller-, Canterbury-, Marlborough-, Mid-Canterbury-, Nelson Bay-, Suid-Canterbury- en Weskusrugbyunies. Die eerste Crusaderskaptein was Richard Loe, stut van die All Blacks en die span is afgerig deur Vance Stewart. Die Crusaders het gesukkel in die eerste seisoen en het heel onder aan die punteleër geëindig met slegs twee seges in die seisoen. Die agt verliese het ’n verlies van 49 – 18 teen die Auckland Blues en een van 52 – 16 teen die Queensland Reds ingesluit.

Vir die volgende seisoen het hulle ’n nuwe afrigter en nuwe kaptein gekry. Todd Blackadder het vir Loe opgevolg as kaptein en Wayne Smith het oorgeneem as afrigter. Met vyf seges het die Crusaders sesde geëindig na die rondomtalie. In die Crusaders se laaste wedstryd van die 1997-seisoen het hulle die Queensland Reds met 48 – 3 gewen en die vorige seisoen se verloor gewreek.

Die Crusaders het hul eerste titel in 1998 gewen ten spyte van slegs een oorwinning in hul eerste vier wedstryde. Hulle het die rondomtalietoernooi afgesluit met ’n tweede plek nadat hulle hul laaste sewe wedstryde gewen het. Hulle het in die halfeindronde teen die Coastal Sharks gewen met 36 – 32. In die eindronde op Edenpark het hulle teen die Auckland Blues gespeel en in die week voor die wedstryd was die moraal onder die Crusaders maar laag. Met een minuut se speeltyd oor was die spanne gelykop met 13 elk Andrew Mehrtens het ’n skoppie na die hoekvlag gegee, James Kerr het vinnig opgevolg en die wendrie gedruk. Met die Crusaders se terugkeer na Christchurch is hulle op ’n oorwinningsrit deur die stad met nagenoeg 100,000 mense wat kom kyk het.

Die 1999-seisoen was ewe suksesvol vir die Crusaders ten spyte van slegs ’n vierde plek op die punteleer nadat hulle hul laaste vier rondomtaliewedstryde gewen het. Hulle het die Queensland Reds, wat bo-aan die punteleer was, gewen in Brisbane in die halfeindronde en is na Dunedin om teen die Otago Highlanders in die eindronde te speel.
Die Crusaders het die eindstryd met 24 – 19 gewen nadat Afato So’oalo die wendrie gedruk het toe hy die bal geskop, dit self weer gevang, en vir Jeff Wilson, All Black-vleuel, weggehardloop het.

Nadat die All Blacks in die halfeindronde van die Rugbywêreldbeker 1999 uitgeskakel is, het Wayne Smith vir John Hart as afrigter van die All Blacks opgevolg. Robbie Deans het vir Smith opgevolg as afrigter van die Crusaders. In Deans se eerste jaar as afrigter het die Crusaders hul derde titel in ’n ry ingepalm – iets wat nog nie weer gebeur het nie. Die Crusaders was tweede op die punteleer na die rondomtaliewedstryde en het in Christchurch teen die Highlanders gespeel vir ’n plek in die eindstryd. Twee drieë in die laaste 20 minute deur Marika Vunibaka het ’n oorwinning van 37 – 15 verseker.

Die eindstryd in 2000 is in die sneeu gespeel in Canberra teen die . Vier minute voor die eindfluitjie sou blaas het die Brumbies deur ’n strafskop met 19 – 17 voorgeloop. Die Crusaders het egter ’n strafskop gekry na die afskop en Mehrtens het die skop oorgesit en verseker dat die Crusaders hul derde titel wen met 20 – 19.

Na die drie opeenvolgende Super 12-titels het die Crusaders tiende geëindig in 2001 — hul swakste vertoning sedert 1996. In 2002 het die Crusaders met mening teruggeveg toe hulle die seisoen onoorwonne afgesluit het na die rondomtalietoernooi. Alhoewel dit die geval was het die Crusaders ses van hul wedstryde met sewe punte of minder gewen. Die elf oorwinnings het die 96 – 19 sege in die twaalfde ronde oor die Waratahs, wat op daardie stadium tweede op die punteleer was, ingesluit.

Die Crusaders het teen die Highlanders in die halfeindronde gespeel en die wedstryd met 34 – 23 gewen nadat hulle halftyd met 18 – 6 voorgeloop het. Die volgende week het hulle teen die Brumbies in die eindronde gespeel. Dit was die eerste eindronde op die Jade-stadion. Met agt minute se speeltyd oor het die Crusaders met 14 – 13 voorgeloop maar Caleb Ralph het in die laaste minute ’n drie gedruk en die Crusaders het met 31 – 13 gewen.

Die Crusaders se onoorwonne rekord het in die derde ronde van die 2003-seisoen in die slag gebly toe hulle met 39 – 5 teen die verloor het. Die Crusaders het die seisoen in die tweede plek op die punteleer afgesluit. Hulle het in die halfeindronde teen die Hurricanes gespeel wat deur die voormalige assistentafrigter van die Crusaders, Colin Cooper, afgerig is. Die Crusaders het die wedstryd met 39 – 16 gewen. In die eindronde het die Crusaders teen die Blues gespeel wat ook deur ’n voormalige assistentafrigter van die Crusaders, Peter Sloane, afgerig is. Die Crusaders het met halftyd met 10 – 6 voorgeloop maar die Blues het teruggeveg en tien minute voor die einde was die Blues voor met 21 – 10. Die Crusaders het in daardie tien minute een drie gedruk en die Blues het uiteindelik die wedstryd met 21 – 17 gewen.

Die 2004-seisoen het afgeskop met twee verloorwedstryde, eers teen die Waratahs en daarna teen die Blues. Hulle het die seisoen weer in die tweede plek afgesluit en het teen die Stormers in die halfeindronde gespeel en met 27 – 16 gewen. Hulle het weer teen die Brumbies in die eindronde te staan gekom. Die Brumbies het die eerste 19 minute oorheers en 33 ponte teen 0 aangeteken. Die Crusaders het teruggeveg maar uiteindelik met 47 – 38 verloor.

Die Crusaders se eerste wedstryd in 2005 was ’n herhaling van die vorige eindstryd teen die Brumbies met die Brumbies wat in Canberra geseëvier het. In die sewende ronde is die kaptein, Richie McCaw, bewusteloos van die veld af tydens die Crusaders se verlies van 35 – 20 teen die Bulls. Die Crusaders het egter die seisoen afgesluit in die eerste plek. McCaw was weer fiks om die Crusaders in die halfeindstryd teen die Hurricanes aan te voer. Die Crusaders het met 47 – 7 gewen en die Waratahs moes na Christchurch reis vir die eindronde. Die Crusaders het hulle vyfde Super 12-titel met 35 – 25 teen die Waratahs gewen.

As beloning vir hul sewende eindstryd en vyfde titel mog die Crusaders die Super 12-trofee hou. Aan die einde van die 2005-seisoen het die Crusaders afskeid geneem van Andrew Mehrtens en Justin Marshall wat van die begin in 1996 vir die span gespeel het.

In 2006 is die Super 12 uitgebrei na 14 spanne met die toevoeging van die van Australië en die van Suid-Afrika. Die Crusaders se onoorwonne lopie van sestien wedstryde het amper in die elfde ronde teen die Western Force ten einde geloop toe hulle gelykop gespeel het. Dit het wel die volgende naweek ten einde geloop toe die Crusaders teen die Stormers in Kaapstad verloor het. Dit was die enigste wedstryd wat die Crusaders daardie seisoen verloor het en hulle het weer bo-aan die punteleër geëingid. Nadat die Crusaders die Bulls met 35 – 15 in die halfeindronde geklop het, het hulle teen die Hurricanes in die eindronde gespeel. Die wedstryd is in digte mis gespeel. Baie toeskouers het nie die wedstryd klaar gekyk nie en het reeds voor die eindfluitjie die stadion verlaat. Met 20 minute speeltyd oor was die telling 9 elk. Casey Laulala het toe die enigste drie gedruk en die Crusaders het met 19 – 12 gewen.

In 2007 het sewe spelers van die Crusaders die eerste sewe weke van die kompetisie misgeloop sodat hulle kon deelneem aan die All Blacks se "kondisioneringsprogram". Die kondisioneringsprogram was deel van die All Blacks se voorbereiding vir die Rugbywêreldbeker 2007; 22 spelers is vir die program gekies. Die Crusaders het sleutelspelers soos Chris Jack, Richie McCaw, Greg Somerville, Reuben Thorne, Dan Carter, Leon MacDonald en Aaron Mauger afgestaan. In die agtste ronde van die kompetisie was al die spelers behalwe Somerville (hy het ’n besering opgedoen) weer beskikbaar vir die Crusaders. Die Crusaders was na die negende ronde in die twee plek op die punteleër voordat hulle met 53 – 0 teen die Force in die tiende ronde gewen het. Hierdie oorwinning oor die Force was die Crusaders se 100ste in Superrugby — die Crusaders is die eerste konsessie wat dit kon regkry.

Voor die laaste ronde was die Crusaders bo-aan die punteleër. Om ’n halfeindstryd in Christchurch te verseker moes hulle die Chiefs wen in die veertiende ronde. Die Chiefs het die wedstryd met 30 – 24 gewen en daarmee die Crusaders se reeks van 26 oorwinnings in Christchurch beëindig. Die Bulls het in die veertiende ronde die Reds met 92 – 3 gewen en in die proses die Crusaders verbygesteek om tweede op die punteleër te eindig. Die Crusaders moes na Pretoria reis vir die halfeindronde teen die Bulls waar hulle met 27 – 12 verloor het.

Die 2008-seisoen was weer ’n suksesvolle ene vir die Crusaders. Hulle het die seisoen afgesluit in die boonste plek op die punteleër en die Hurricanes met 33 – 22 in die halfeindronde gewen. Daarna het hulle in die eindronde teen die Waratahs gespeel en gewen met 20 – 12. Die volgende seisoen het nie goed afgeskop vir die Crusaders nie en hulle kon slegs een van hulle eerste vyf wedstryde wen. Die span het uiteindelik sy voete gevind en die seisoen afgesluit in die vierde plek op die punteleër. Die Crusaders het net bo die Waratahs geëindig. Hulle het dieselfde hoeveelheid punte gehad maar die Crusaders se punteverskil was groter as dié van die Waratahs. Die Crusaders het in die halfeindronde teen die Bulls op Loftus Versfeld voor ’n skare van 52,000 met 36 – 23 verloor. Dit was slegs die tweede keer dat die Crusaders in die halfeindronde verloor het; die vorige keer was in 2007 ook teen die Bulls.

Die 2011-seisoen het begin met ’n verloor teen die Blues met twee punte. Hul tweede-rondewedstryd teen die Hurricanes is afgelas na afloop van die aardbewing in Christchurch op 22 Februarie waarin 182 mense oorlede is, en albei spanne het punte gekry vir ’n gelykopuitslag. In hul volgende wedstryd het die Crusaders teen die Waratahs, wat in hul vorige twee wedstryde nog net ses punte afgestaan het, te staan gekom. Die Crusaders het met 33 – 18 gewen voor ’n volgepakte stadion. Hul volgende wedstryde teen die Brumbies, Highlanders en Sharks is al drie gewen. Die wedstryd teen die Sharks is op Twickenham gespeel as gevolg van die skade wat aan die Crusaders se tuisveld aangerig is in die aardbewing. Hul volgende wedstryde was teen die Bulls op die Timaru Alpine-stadion en teen die Chiefs in Mount Manganui wat ook albei deur die Crusaders gewen is. Die Crusaders het in die eindstryd teen die Reds verloor op die Suncorpstadion. Die 2012-seisoen was die eerste waar die Crusaders se tuisveld na die Christchurch-stadion geskuif is. Die Crusaders het weer die uitspeelronde bereik maar teen die Chiefs in die halfeindronde verloor.

Die Crusaders se naam is gekies om die aard van Canterbury rugby te weerspieël (’n "crusade" is ’n kruistog). ’n Potensiële naam was die "Plainsmen" maar daar is besluit op "Crusaders" omdat dit eerder die Engelse erfenis van Christchurch weerspieël. Christchurch in die 19de eeu is deur Engelse emigrante gestig en word dikwels beskryf as die mees Engelse stad buite Engeland. Die konsessie het besluit op Canterbury se tradisionele sportkleure van rooi en swart.

Die konsessie verteenwoordig die Buller-, Canterbury-, Mid-Canterbury-, Suid-Canterbury-, die Tasmaanse- en Weskus rugbyunies.

Voordat die plaaslike Nasionale Provinsiale Kampioenskap in 2006 gereorganiseer is, was Canterbury die enigste provinsiale unie wat in die eerste divisie gespeel het (wat vandag as die Air New Zealand-beker bekend staan) binne die konsessiegebied van die Crusaders. Dit het tot gevolg gehad dat baie van die Crusaders-spelers van Canterbury afkomstig was. Vandag is daar twee spanne in die konsessiegebied van die Crusaders wat in die Air New Zealand-beker deelneem — Canterbury en Tasman.

Die Crusaders se primêre tuisveld is die AMI-stadion in Christchurch met sitplek vir 36 000 mense met planne vir uitbreiding tot 43 000 sitplekke vir die Rugbywêreldbeker 2011. Die Crusaders speel gewoonlik een tuiswedstryd op een van die ander velde, gewoonlik wanneer die Black Caps krieket op die AMI-stadion speel. Vorige stadions sluit Travalgar Park in Nelson en die Alpine Energy-stadion in Timaru in. As deel van die voorwedstrydvermaak wanneer die Crusaders tuiswedstryde speel word "Conquest of Paradise" gespeel terwyl ruiters wat soos ridders geklee is om die veld ry.

Die Crusaders se bestuur het in 2005 voorgestel dat een rondomtaliewedstryd in Melbourne gespeel word wanneer die Jade-stadion nie beskikbaar is nie. Alhoewel vyf van die konsessie se sewe unies (die Marlborough- en Nelson Bay-unies het toe nog nie saamgesmelt nie) die voorstel gesteun het, het die Nieu-Seelandse Rugbyunie dit geveto. In 2006 het die Crusaders ’n voorseisoenwedstryd in Melbourne op die Olympic Park-stadion teen die gespeel. Hulle het dit in 2008 herhaal, ook teen die Force.

Die volgende tabel som die Crusaders se Super 12-uitslae op:

Die volgende tabel som die Crusaders se Super 14-uitslae op:

Die volgende tabel som die Crusaders se Superrugby-uitslae op:

Die volgende tabel som die Crusaders se Superrugby-uitslae vir die uitgebreide toernooi van agtien spanne op:

Die span en enkele spelers hou verskeie superrugbyrekords. Die span hou die rekord vir die meeste punte in ’n wedstryd met ’n oorwinning van 96 – 19 oor die Waratahs in die 12de ronde van die 2002-seisoen. In 2005 het die span die rekord vir die meeste punte in een seisoen opgstel met 541 punte na afloop van die uitspeelrondes. Hulle het in daardie seisoen ook ’n rekord 71 drieë gedruk. Die Crusaders het ook gespeel in die wedstryd waarin die minste punte aangeteken is (hulle het 6 – 0 teen die Highlanders verloor in die 4de ronde van die 2009-seisoen).

Verskeie spelers het toernooirekords opgestel terwyl hulle vir die Crusaders gespeel het. Andrew Mehrtens hou die rekord vir die meeste punte in ’n Super 12-seisoen met 206 (opgestel in 1998); terwyl Dan Carter die Super 14-rekord vir die meeste punte in een seisoen hou met 221. Rico Gear hou ook die rekord vir die meeste drieë in ’n Superrugbyseisoen met 15 in 2005. In die tiende ronde van die 2007-seisoen het die Crusaders die Western Force met 53 – 0 gewen om die eerste span in superrugby te word wat 100 wedstryde kon wen.

Die Crusaders het vyf van die tien Super 12-kompetisies gewen en was in totaal sewe keer in die eindronde. Hulle het ook in die eerste Super-14 eindronde in Christchurch gespeel en gewen. Tussen 1998 en 2006 het die Crusaders net in 2001 nie in die eindronde gespeel nie. Hulle sewe titels maak hulle by verre die suksesvolste span in die geskiedenis van Superrugby.

Crusaders 2017 Superrugbyspan
In hulle eerste seisoen is die Crusaders afgerig deur Vance Stewart met die Aussie McLean as sy assistent. In 1997 is Stewart vervang deur Wayne Smith en McLean met Peter Sloane. Smith was tot aan die einde van die 1999-seisoen die afrigter waarna hy aangestel is as afrigter van die All Blacks. In 2000 het Robbie Deans as afrigter oorgeneem. Deans het verskeie assistente gehad; in 2000 en 2001 was Steve Hansen sy assistent; in 2002 was dit Colin Cooper; in 2003 en 2004 was dit Don Hayes; en in 2005 en 2006 was dit Vern Cotter. In 2007 was die voormalige Crusader Mark Hammett die assistent In Desember 2007 is Deans aangestel as die afrigter van die Wallabies maar het in 2008 nog die Crusaders afgerig. In Julie 2008 is die voormalige Crusader-kaptein Todd Blackadder aangestel as Deans se opvolger en Hammett het aangebly as die assistentafrigter.




</doc>
<doc id="46127" url="https://af.wikipedia.org/wiki?curid=46127" title="'n Plekkie in die son">
'n Plekkie in die son

'n Plekkie in die son is 'n Afrikaanse rolprent wat in 1979 vrygestel is. Die regisseur was William C. Faure en die skrywer De Waal Venter.

Die rolprent is 'n drama. Dit het geen ouderdomsperk nie en is goeie gesinsvermaak.


'n Gevreesde siekte verwoes Karen Viljoen se lewe as gelukkig getroude rykmansvrou. Die ontdekking dat sy melaats is, is maar die begin van haar swaarkry. Terwyl Karen in die Westford-hospitaal met haar siekte worstel, vind Otto, haar man, vertroosting by sy sekretaresse. Vir die siek Karen word die stryd te veel toe haar seuntjie ook van haar weggeneem word. Die nuus bring haar tot by die randjie van 'n senu-instorting. Haar geneesheer, Dr. Tertius Louw, Keer net betyds, maar sy liefde en toewyding bring net ellende. Maande later word Karen ontslaan, genees van melaatsheid, maar nie van die stigma nie. Nie net verwerp die gemeenskap haar nie, maar ook Otto. Karen besluit om na Westford terug te keer – na Tertuis en haar "Plekkie in die son".



</doc>
<doc id="46128" url="https://af.wikipedia.org/wiki?curid=46128" title="Die kandidaat">
Die kandidaat

Die kandidaat is 'n Afrikaanse rolprent wat in 1968 vrygestel is. Die regisseur was Jans Rautenbach en die skrywers Emil Nofal en Jans Rautenbach. Die film was aanvanklik omstrede en is in Suid-Afrika onder sensorskap geplaas omdat dit die Apartheid-stelsel bevraagteken het.

Die rolprent is 'n drama.




</doc>
<doc id="46141" url="https://af.wikipedia.org/wiki?curid=46141" title="Thracië">
Thracië

Thracië (Bulgaars: Тракия, "Trakija"; Grieks: Θράκη, "Thráki"; Turks: Trakya) is ’n historiese en geografiese gebied in Suidwes-Europa. Dit grens aan die Balkan-gebergte in die noorde, die Rhodope-gebergte en die Egeïese See in die suide en die Swartsee en die See van Marmara in die ooste.

Dit beslaan dele in Bulgarye en Griekeland asook die hele Europese kant van Turkye. In Turkye word dit ook Rumeli genoem. Die naam kom van die Thraciërs, ’n antieke Indo-Europese volk wat in Sentraal-, Oos- en Suidoos-Europa gewoon het.



</doc>
<doc id="46142" url="https://af.wikipedia.org/wiki?curid=46142" title="Latynse Ryk">
Latynse Ryk

Die Latynse Ryk of Keiserryk van Romania (Latyn: "Imperium Romaniae") is die naam wat historici gegee het aan die feodale Kruisvaarderstaat wat deur deelnemers aan die Vierde Kruistog gestig is op land wat van die Bisantynse Ryk verower is. Dit het tot stand gekom ná die inval in Konstantinopel in 1204 en het geduur tot in 1261. Die Latynse Ryk was veronderstel om die Bisantynse Ryk te vervang as die titulêre Romeinse Ryk in die ooste, met ’n Westerse Rooms-Katolieke keiser in die plek van die Oosters-Ortodokse Bisantynse keisers.

Boudewyn IX, die Graaf van Vlaandere, is op 16 Mei 1204 as Boudewyn I as die eerste Latynse keiser gekroon. Die Latynse Ryk kon nie politieke of ekonomiese oorheersing handhaaf oor die ander Latynse magte wat ná die Vierde Kruistog in voormalige Bisantynse gebiede gevestig is nie, veral die Republiek Venesië, en ná ’n kort aanvanklike tydperk van militêre suksesse het dit stadigaan begin verval. Dit is verswak deur konstante oorlogvoering teen Bulgarye en die onverowerde dele van die ryk, soos die Niceense Ryk, en eindelik het dit tot ’n einde gekom toe die Bisantyne Konstantinopel in 1261 onder keiser Michael VIII Palaiologos herverower. 



</doc>
<doc id="46143" url="https://af.wikipedia.org/wiki?curid=46143" title="Paaseier">
Paaseier

'n Paaseier is 'n geverfde, dikwels beskilderde of met patrone versierde en meestal hardgekookte hoendereier wat mense tradisioneel in Paastyd aan mekaar skenk of eet. Die voedselbedryf bied 'n oordaad sjokolade-eiers in kleurryke verpakkings as Paaseiers aan.

Die term verwys daarnaas ook na nie-eetbare eiers wat in Paastyd vir dekorasie of as geskenk gebruik word. Gewoonlik word hiervoor hoendereiers uitgeblaas of kunseiers uit materiale soos karton, gips, hout, natuursteen of plastiek vervaardig. Afhangende van die materiaal en funksie waarvoor hulle benodig word, word ook hierdie Paaseiers van 'n groot verskeidenheid versierings voorsien.

Die Christelike tradisie van eierverf as deel van die Paasviering is inheems aan 'n verskeidenheid Europese en Westerse kulture soos Armenië, Rusland, Griekeland, die Middellandse Seegebied en Sentraal-Europa. Vir 'n gewilde kinderspeletjie word geverfde Paaseiers op Paassondagoggend versteek.

Alhoewel die Christelike Paasviering sy oorsprong in die Joodse Pasgafees het en eiers tydens die seder-maaltyd genuttig is, is daar geen samehang tussen die Joodse feesviering en Europese Paaseiertradisies nie. Die historiese en kulturele agtergrond van die Paaseiertradisie is tans nie bekend nie. Weliswaar word daar dikwels na die simboliese betekenis van eiers in die antieke tydperk asook in ander beskawings en godsdienste verwys. In die moderne tyd maak geverfde eiers deel uit van die "Nouruz"-fees in Iran, veral by Zoroastriërs en Jesiede.

In die Christelike teologie speel die eiersimboliek al lank 'n beduidende rol. In die Middeleeue is die eier reeds met Christus se heropstanding geassosieer. Die eier is dan ook in die Europese kunsgeskiedenis algemeen as 'n simbool vir die heropstanding beskou – dit kom byvoorbeeld op Mariaportrette in die agtergrond of as randmotief voor om na die maagdelike geboorte te verwys.


</doc>
<doc id="46145" url="https://af.wikipedia.org/wiki?curid=46145" title="Egeïese See">
Egeïese See

Die Egeïese See (Grieks: Αιγαίο Πέλαγος, [eˈʝeo ˈpelaɣos], ; Turks: "Ege Denizi", [e̞ɟe̞ de̞n̪iz̪i]) is 'n gedeelte van die Middellandse See wat deur Griekeland begrens word aan die westekant, Turkye aan die oostekant en Kreta na die suide. Na die noorde word dit verbind met die See van Marmara, en uiteindelik die Swartsee, deur onderskeidelik die Dardanelle en Bosporus. Die see was aanvanklik bekend as Archipelago (in antieke Grieks: Αρχιπέλαγος). Die betekenis van hierdie naam het intussen verander en verwys tans na die Egeïese eilande in dié see, en meer algemeen na enige eilandgroep.
Die belangrikste nedersettings aan die see is Athene, Heraklion, Rhodosstad en Thessaloniki in Griekeland asook Izmir in Turkye. Van die belangrikste riviere wat in dié see uitmond is die Maritsa. Van die eilande in die Egeïese See sluit in Delos, Dodekanese, Kreta, Kuklade, Lesbos en Rhodos.


</doc>
<doc id="46148" url="https://af.wikipedia.org/wiki?curid=46148" title="Mistisisme">
Mistisisme

Die woord mistisisme is van Griekse herkoms. 'n Mistikus was iemand wat ingewy is in die geheimenisse van die misterieskole. Die Grieke het die idee van misterieskole oorgeneem van dié wat lank tevore in Egipte begin is. Deur inwyding het die mistikus toegang gekry tot esoteriese kennis van 'n goddelike natuur. Die doel van die mistikus was om die tydelike materiële natuur te verryk met 'n bewuswording van sy ewigdurende geestelike natuur. 'n Persoon wat ingewy is in 'n misterieskool het 'n heiligdom betree en is verbied om daardie kennis met enigiemand te deel wat nie ingewy is nie. Die woord "misterie" kom van die Griekse woord "mysterion" wat afgelei is van die werkwoord "muo", wat beteken om jou oë en lippe te sluit. 'n Mistikus word beskou as iemand wie se normale bewussyn verbreed is, om sodoende vermoëns wat sluimerend was te aktiveer en om sy visie te verbreed ten einde waarhede binne te dring wat verberg is vir die rasionele verstand. Mistisisme is nie beperk tot enige geloof of godsdiens nie, maar kom voor in 'n verskeidenheid van godsdienste en gevolglik word 'n verskeidenheid van betekenisse aan die term gekoppel.

'n Paar maniere waarop die term mistisisme beskou kan word, is:

Die gebruik van die woord mistisisme binne 'n Christelike konteks is hoofsaaklik vanweë die invloed van Dionysius die Areopagiet, wat ook bekend was as Pseudo-Dionysius. Hy is verkeerdelik beskou as 'n dissipel van Paulus, met die gevolg dat sy werk "Mistiese teologie" deur die vroeë kerkvaders as gesaghebbend beskou is. Die vroeë teoloë het mistieke teologie beskryf as " 'n uitreiking van die siel na God deur die aandrang van die liefde" of "eksperimentele wysheid deur die vereniging van die liefde".

Radhakrishnan, 'n filosoof van Indië, beskryf mistisisme as geïntegreerde denke, in teenstelling met analitiese denke, wat alle insigte herlei tot 'n betekenisvolle geheelbeeld.

Evelyn Underhill in haar boek "Praktiese mistisisme" beskryf mistisisme as die kuns om een te word met God. Sy skryf: "Mistisisme is die kuns van eenheid met die werklikheid. Die mistikus is 'n persoon wat eenheid in 'n mindere of meerdere mate beleef, of wat so 'n eenheid ten doel het en glo dat groter eenheid haalbaar is."

Mistieke ervarings is op verskeie maniere beskryf, maar dit het tog sommige elemente gemeen. Eienskappe van 'n mistieke ervaring is:

Die Mistieke weg volgens die Rooms Katolieke tradisie, word in drie fases verdeel: Reiniging, Insig en Vereeniging.



</doc>
<doc id="46149" url="https://af.wikipedia.org/wiki?curid=46149" title="Johannes van der Walt">
Johannes van der Walt

Johannes van der Walt (die Gemaskerde Wonder of “Masked Marvel”, plaas Witkoppen, distrik Johannesburg, Transvaal, 9 November 1908 – Johannesburg, Suid-Afrika, 25 Maart 1943) was ’n kampioenstoeier en hoof-generaal van die Ossewabrandwag aan die Witwatersrand. Hy word beskryf as die “groot Afrikanersportheld van die jare dertig”.

Van der Walt se ouers was Jan Hendrik van der Walt (21 Julie 1883 – 30 Desember 1951) – ’n seun van Andries Johannes van der Walt (Middelburg, Kaap, 27 Augustus 1833 – September 1905) en sy tweede vrou, Hester Jacoba Kruger (gebore Krugersdorp, 17 April 1852 – onbekend) – en Levina Johanna van Riet (Zeeland, Nederland, 1 November 1888 – onbekend). Johannes van der Walt was Jan Hendrik en Levina se derde oudste kind. Hul nege kinders was:

Van der Walt het ’n konserwatiewe en Christelike opvoeding by sy ouers, lidmate van die Gereformeerde Kerk, ontvang. Nadat hy sy laerskoolopleiding voltooi en toe die handelskool in Melville bygewoon het, het hy die skool op 15-jarige ouderdom verlaat en by die Johannesburgse munisipale tremweë gaan werk.

Op aanbeveling van 'n medetrembestuurder het Van der Walt, wat tot in daardie stadium nie baie gesond was nie weens ’n ernstige hartkwaal (volgens 'n ander bron 'n maagkwaal), in sy vroeë 20's begin liggaamsoefeninge doen en mettertyd deur due vasberadenheid en veggees wat sy hele lewe sou kenmerk, sy liggaam so goed ontwikkel dat hy aan stoei kon deelneem. As lid van die YMCA-stoeiklub het hy in 1932 aan die Olimpiese proefwedstryde deelgeneem, maar nie die Springbokspan gehaal nie. Ses maande later het hy egter die Suid-Afrikaanse amateurswaargewigtitel gewen en in skermoefeninge teen drie Amerikaanse beroepstoeiers so goed gevaar dat hy in 1934 onder die promotorskap van Henri Irslinger beroepstoeier geword het. Omdat Afrikaans en Afrikaanssprekendes destyds dikwels in die samelewing 'n minderwaardige plek beklee het, het Irslinger besluit om Van der Walt met 'n masker te laat stoei en so sy Afrikaanse identiteit geheim te hou. Dit was ook 'n geslaagde reklameset en die Gemaskerde Wonder (“Masked Marvel”) het spoedig groot gehore begin trek. Sy bekendste aanvalswapen was die volstruisskop wat hy by die Amerikaner “Jumping Joe” Savoldi oorgeneem en vervolmaak het.

In 1935, 15 maande ná sy toetrede tot die beroepskryt, het hy hom vrywillig ontmasker nadat geeneen van sy teenstanders, onder wie stoeiers soos Tom Alley en Martin Merkur, hom met twee valle kon klop nie, 'n voorwaarde vir sy ontmaskering. Daarna het hy voortgegaan om talle stoeiers van formaat onder sy eie naam te klop. In 1937 het hy en Irslinger 'n toer deur Europa en die VSA onderneem en van die 37 gevegte waaraan Van der Walt deelgeneem het, het hy 34 gewen, twee het gelykop geëindig, terwyl hy teen die destydse swaargewigkampioen van die wêreld, Jim Londos van Griekeland, voor 'n skare van 95 000 in Athene verloor het.

Terug in Suid-Afrika het hy weer teen talle stoeiers uit die buiteland opgetree en sy oorwinning oor die Australiër George Pencheff op 11 April 1938 het hom laat deurdring tot 'n geveg om die swaargewigtitel van die Britse Ryk wat hy op 26 November van daardie jaar teen die Kanadees Earl McCready verloor het. In Julie 1940 het sy stoeiloopbaan geëindig ná 184 gevegte waarvan hy 111 gewen en 21 verloor het, terwyl 52 gelykop geëindig het.

Dit was danksy Van der Walt se gewildheid dat beroepstoei in 1938 die tweede sportsoort geword het wat Gideon Roos namens die SAUK regstreeks in Afrikaans uitgesaai het nadat hy in dieselfde jaar die eerste uitsending van 'n rugbywedstryd behartig het.

Van der Walt het hom deurgaans met Afrikaner-ideale vereenselwig. Gedurende die Simboliese Ossewatrek van 1938 is hy gevra om een van die leiers van ’n perdekommando te wees. Hierdie gebeurtenis het ’n onuitwisbare indruk op hom gemaak, want skielik was hy nie meer net ’n stoeiheld nie, maar leier van ’n perdekommando wat besig was om hulde te bring aan ’n stoere voorgeslag. Ná die stigting van die Ossewabrandwag-beweging (OB) begin 1939 het hy hom daarby aangesluit en gevorder tot hoof-generaal vir die Witwatersrand. Die OB se eerste leier was kol. J.C. Laas. Dit was op militêre grondslag georganiseer, maar het kulturele oogmerke gehad. Dié beweging het Afrikaners se verbeelding aangegryp en 'n menigte het aangesluit. Ook aan die Rand het 'n organisasie tot stand gekom onder leiding van M.W. Botha, adv. Pat Jerling en ds. A.H. Stander. Die Voortrekkerpersgebou, tuiste van "Die Transvaler", was die OB in Johannesburg se sentrum van samekoms. In die loop van 1939, en veral ná die uitbreek van die Tweede Wêreldoorlog in September, het die Stormjaers, die militante vleuel van die Ossewabrandwag, die oorlogspoging en regering aktief begin teenstaan met voorvalle van sabotasie met vernuftige brandbomme en handgranate wat lede tuis vervaardig het.

Van der Walt het weldra ’n generaal in die Stormjaers geword. Waarskynlik as gevolg van die toenemende steun wat hy van die jeug ontvang het, het hy ’n gevaar vir die Suid-Afrikaanse regering onder genl. Jan Smuts ingehou. Middel 1941 het die OB en Nasionale Party se weë geskei en in Februarie 1942 het die NP al sy ampsdraers verbied om lid van die OB te wees. Op 15 Desember 1941 is Van der Walt in hegtenis geneem en daarvan aangekla dat hy in besit was van 'n ongelisensieerde pistool (of rewolwer) en patrone. Hy is aanvanklik op borgtog vrygelaat, maar twee dae later weer in hegtenis geneem en aangehou in die polisieselle op Marshallplein (die latere John Vorsterplein), Johannesburg, waaruit hy vyf dae later ontsnap het, volgens oorlewering met behulp van 'n bewaarder óf die Stormjaers. Op 23 Maart 1942 het die polisie die opstal op die plaas Rietvlei omsingel waarin hy naby Krugersdorp (of Roodepoort) geskuil het, en toe hy wou vlug, het ’n polisiekoeël sy rugmurg deurboor en hom so permanent verlam. Hy is onsuksesvol geopereer.

Ná baie lyding tuis in Melville waartydens hy weggekwyn het tot 'n gewig van net 40 kg, is hy byna 'n jaar later oorlede en begrawe uit die Gereformeerde kerk Johannesburg-Noord, waarvan sy vader ouderling was. Die diens is gelei deur prof. Joon van Rooy, destyds voorsitter van die Afrikaner-Broederbond. Die begrafnisstoet na die Wespark-begraafplaas het uit tussen 30 000 en 50 000 mense bestaan en word beskryf as ’n “volksaamstrek”. Sy stoflike oorskot is op die ossewa van Louis Trichardt uit die Simboliese Trek van 1938 vervoer. Enkele maande ná sy dood is ’n grafsteen aangebring op sy graf in die Wesparkse begraafplaas, Johannesburg. Die firma South African Monumental Works was vir die oprigting van die nagenoeg 3 m hoë suil verantwoordelik. Op sy grafsteen staan: “Ek het geval op die pad van Suid-Afrika.”

Die Nasionale dagblad "Die Transvaler" het leiding geneem met die stigting van die Johannes van der Walt-gedenkfonds. Die doel was eerstens die versorging van sy gesin, asook die daarstelling van ’n lewende monument ter ere van hom. Hierdie “lewende monument” sou tweërlei van aard wees, naamlik die daarstelling van ’n gimnasium waar sportmanne kon oefen, asook die oprigting van ’n gepaste grafsteen.

In November 1943 het dr. H.F. Verwoerd, namens die trustees van die Johannes van der Walt-gedenkfonds, die PUK genader met ’n aanbod en ’n versoek: die beskikbaarstelling van £4 000 vir die oprigting van ’n instituut vir liggaamsopvoeding, “as lewendige gedenkteken … sy nagedagtenis ter ere” sodat ’n gesonde gees in ’n gesonde liggaam sy nalatenskap aan die jeug kon wees. Ter verdere motivering vir die skenking is gemeld dat Van der Walt by geleentheid ’n bedrag geld aan die PUK beloof het “en ook omdat hy as troue en belydende lid van die Gereformeerde Kerk spesiale belang moes gehad het by die Universitêre inrigting van daardie Kerk te Potchefstroom”. Die skenking was onderhewig aan sekere voorwaardes. Eerstens moes dit 'n Christelike karakter dra “en in ooreenstemming met die Christelike lewensbeskouing van die Afrikaanse volk” funksioneer. Ook sou die beoogde instituut volledig, in samestelling, inrigting, uitkyk en strewe Afrikaans moes wees. Die voertaal moes Afrikaans wees; so ook die dosente. En as doelstelling is gestel “om manne en vroue te help vorm in wie die edelste en verhewenste karaktertrekke van ons Boerevolk tot openbaring sal kom, getrou aan die Afrikaans tradisie en besiel met die hoogste Afrikaneraspirasies”. Ná aanvanklike probleme om staatsondersteuning te verkry, is van die kant van die kuratore van die Teologiese Skool ’n skenking van £4 000 verkry en het die Johannes van der Walt-instituut gevolglik sy staan in November 1949 gekry op die Oude Molen-landgoed.

M. Jooste skryf in die "Suid-Afrikaanse Biografiese Woordeboek, deel IV": “As mens was Van der Walt beginselvas, voorbeeldig en van onkreukbare karakter.” Uit 'n beëdigde verklaring wat hy op 6 Januarie 1942 afgelê het en wat dr. D.F. Malan op 2 Februarie 1942 in die Volksraad voorgelees het, het dit geblyk dat hy sterk bedenkinge teen sekere leiers (veral dr. Hans van Rensburg, hoofleier, en adv. Pat Jerling) van die Ossewabrandwag gehad het, wat hy beskuldig het van verraad teenoor die Afrikaners, maar aan die breë beginsels van die organisasie as volksbeweging het hy enduit getrou gebly. Volgens die "Afrikaanse Kultuuralmanak" het sy “prestasies in die stoeikryt . . . die Afrikaner aangegryp omdat Johannes volksmens was wat hom in alle opsigte met sy volk se strewe en beginsels geïdentifiseer het”.

Sam Sterling skryf in "Die Gemaskerde Wonder" (1948) Van der Walt was “een van die beste sportmanne wat Suid-Afrika nog ooit opgelewer het, en hy word erken as die stoeier wat die meeste mense na ’n geveg kon lok wat tot dusver in hierdie land verskyn het”. En: "Sukses het hom nooit van sy eenvoudige lewenswyse laat afsien . . . nie."

Op 10 Oktober 1975 is ’n gedenkplaat by die Randse Afrikaanse Universiteit tot sy nagedagtenis onthul.

Van der Walt is op 17 Julie 1929 met Hester Hendrina Kruger (gebore 11 Oktober 1908; sterfdatum onbekend) getroud en twee kinders is uit dié huwelik gebore, onder wie Hester Hendriena (geb. Johannesburg, 8 Oktober 1930), 'n tikster van beroep, wat op 4 Junie 1949 getroud is met Marthinus Swart (geb. Pretoria, 1 Desember 1929), 'n beroepstoeier en superintendent van die hoofposkantoor.

In die oggendblad "Die Transvaler" het die volgende berig ná Van der Walt se dood in 1943 verskyn, waaruit heelwat van die gegewens in die "Suid-Afrikaanse Biografiese Woordeboek" sowel as die "Afrikaanse Kultuuralmanak" kom: “Teen ligdag, op 23 Februarie 1942, is die Hoëveldse oggendstilte op ’n afgeleë boereplaas naby Krugersdorp skielik versteur deur ’n geskarrel in en om die huis, ’n vensterraam wat opskuif en, oomblikke later, ’n dowwe pistoolskoot. ’n Forse figuur stort buite die venster ineen, swaar gewond.

“Op 25 Maart 1943, dertien maande later, het hierdie gewonde, nou uitgeteer en slegs ’n skadu van die fris en gesonde man van weleer, sy laaste asem uitgeblaas. Sy einde was tragies, die slagoffer van ongekende broedertwis in Afrikanergeledere. So onuitwisbaar as wat sy naam in die politieke geskiedenis van ons land, van die veertigerjare opgeteken staan, so diep is Johannes van der Walt se naam in die sportgeskiedenis van Suid-Afrika uitgebeitel.

“Hy was die beroemde stoeier wat onder die skuilnaam van Die gemaskerde Wonder later ’n nasionale held geword het, wat die verbeelding aangegryp het soos nooit tevore nie. Hy het vanweë sy krag maar veral met sy volstruisskop, baie roem verwerf. Toeskouers het in hulle duisende na die stoeikryt gestroom en die sportsoort het ’n hoogtepunt in Suid-Afrika bereik.

“Ná 51 gevegte, waarvan hy net 3 verloor het, is die gemaskerde wonder in November 1935 vrywillig ontmasker nadat daar nie aan die uitdruklike voorwaarde – dat hy met twee valle teen nul geklop moes word – voldoen kon word nie.

“Sedert sy toetrede tot die stoeikryt, het Van der Walt veel roem verwerf, en steeds getrou gebly aan die beste tradisies van sy volk. Hy was ’n nederige en kinderlik-gelowige Christen, baie familievas en intens tradisiebewus. Sy bewussyn van Afrikanerskap het hom ’n welige bos baard laat kweek in die jaar van die Ossewa-trek, en, geïnspireer deur die tydsgees, het hy hom by die destydse Ossewa-Brandwag aangesluit.

“Hy neem ook aktief deel aan sabotasie-pogings teen die regering. Op 17 Desember 1941 verskyn hy in die Johannesburgse magistraatshof op aanklag dat hy onwettig in besit van ’n vuurwapen en ammunisie was. Na borgtog was hy weer gearresteer en in die destydse internasionaal-beroemde Marshall-plein onder streng bewaking toegesluit. Hy ontsnap egter uit die tronk met behulp van een van die bewaarders.

“In Februarie 1942 het dr. D.F. Malan ’n dramatiese beëdigde verklaring van Johannes van der Walt in die Volksraad ter tafel gelê, waarin hy die regering gewaarsku het oor die rigting wat die beweging en sy leiers in geslaan het. In die tragiese einde van die groot held het ’n Duitser, wat aan Johannes bekend was en sy vertroue geniet het, Johannes se skuilplek op ’n plaas naby Krugersdorp aan die polisie verraai.”




</doc>
<doc id="46150" url="https://af.wikipedia.org/wiki?curid=46150" title="Die Baron">
Die Baron

Die Baron is die verhoognaam van Deon Heyneke, 'n Afrikaanse sanger.




</doc>
<doc id="46153" url="https://af.wikipedia.org/wiki?curid=46153" title="Tshwane-Universiteit vir Tegnologie">
Tshwane-Universiteit vir Tegnologie

Die Tshwane-Universiteit vir Tegnologie (TUT) is 'n tersiêre opleidingsinstansie wat in Tshwane geleë is. TUT het in 2003 ontstaan nadat drie groot technikons saamgesmelt het, naamlik: Technikon Noord-Gauteng, Technikon Noord-Wes en Technikon Pretoria.

Daar is meer as ses kampusse onder die naam Tshwane-Universiteit vir Tegnologie.

Om die leidende hoër onderwys-instelling met 'n entrepreneuriese etos te wees wat kennis en tegnologie bevorder, en professionele loopbaan-opvoeding van 'n internasionale standaard bied, wat relevant is vir die behoeftes en aspirasies van Suid-Afrika se mense.





</doc>
<doc id="46161" url="https://af.wikipedia.org/wiki?curid=46161" title="NG gemeente Woodstock">
NG gemeente Woodstock

Die NG gemeente Woodstock was 'n gemeente van die Nederduitse Gereformeerde Kerk in die gelyknamige voorstad van Kaapstad. Dit is in die vroeë jare 90, toe daar skaars 30 belydende lidmate oor was, by die NG gemeente Maitland ingelyf ná die gemeentes reeds van 1988 af 'n leraar gedeel het.

Vanaf omstreeks 1799 het die NG gemeente Kaapstad buitedienste in die wyk Papendorp gehou. Op 13 November 1849 besluit die kerkraad van Kaapstad om die kapel in Papendorp, wat die eiendom van die Londense Sendinggenootskap was, van dr. John Philip oor te neem. Sedert 1876 is 'n diens elke veertien dae in Papendorp waargeneem.

Die behoefte aan 'n leraar om elke Sondag op te tree het daartoe bygedra dat 'n tweede kerkgebou opgerig word waarvan die inwyding op 21 September 1876 plaasgevind het. 

Van 1849 tot 1876 het die lidmaattal stadig toegeneem, maar tussen 1876 en 1898 was daar groot groei weens "de groote verschuiving van de stedelike bevolking nabij Kaapstad, en de plattelandse bevolking hierheen getrokken ten einde een heenkome te zoeken bij de fabrieken en werkplaatsen, zodat er een groote bevolking hier kwam te wonen, en de aanstelling van vaste werkers verplichtend was". Dit was, terloops, ook die rede vir die uiteindelike ontstaan van die Laerskool Tafelberg in Woodstock, Laerskool en Hoërskool Nassau in Observatory en die Laerskool Oranje in Maitland. 

Gedurende dié tydperk van uitbreiding besluit die kerkraad van Kaapstad in 1895 om 'n leraar te beroep met Papendorp as werkkring. Op 16 September 1895 word ds. Z.J. de Beer (1895 tot 1923) beroep. Gedurende sy bediening is die kerkgebou, wat die gemeente tot en met sy inlywing by Maitland sou gebruik, in Aberdeenstraat opgerig en op 10 Maart 1898 ingewy. Die Kaapse gemeente kon die kerkgebou opgerig danksy 'n skenking van J.C. Hofmeyr. Dit is ingewy deur prof. N.J. Hofmeyr van die Kweekskool.

'n Lang tydperk is die wenslikheid bespreek en die behoefte gevoel dat die Papendorpse tak van die moedergemeente beter bearbei kon word en beter aan haar geestelike doel sou beantwoord as dit tot 'n selfstandige gemeente kon kom. Hierdie ideaal is eers op 30 Oktober 1923 verwesenlik toe die selfstandige gemeente Woodstock, waarby die wyk Soutrivier ingesluit was, tot stand kom.

Op 24 Januarie 1924 word dr. D.R. Snyman (1924 - '27) beroep en op 4 April georden tot eerste leraar van Woodstock. Tydens sy bediening het die gemeente 'n kragtige geestelike herlewing beleef wat ook groot opkomste na die eredienste as vrug gehad het.

Vanaf 1941, tydens die bediening van ds. M.N. Janse van Rensburg (1931 - '48), wat terloops van 1934 af in die eerste skoolkomitee van die Hoërskool Nassau gedien het, word die gemeente bearbei deur twee leraars toe ds. H.R. Cilliers (1941 - '44) as medeleraar bevestig word. Toe kon intensiewer bearbeiding gedoen word. Volgens die "Jaarboek van die Nederduits Gereformeerde Kerke in Suid-Afrika 1933" het die gemeente in 1932 'n volle 1 403 lidmate en 3 603 siele (kinders, en volwassenes wat nie aangeneem is nie) gehad. In dieselfde jaar is 116 kinders gedoop, 85 aangeneem en 20 paartjies getroud. 

Met die koms van ds. Dirk Johannes Marthinus Terblanche (1947 - '50) en dié van ds. G.F.K. Carstens (1949 - '51) is besondere aandag aan die jeug en aan evangelisasie gewy. Hulle is opgevolg deur ds. G.J. Labuschagne, wat in 1954 'n beroep na Kamieskroon aanvaar.

Die gemeente se laaste eie predikant was ds. Andries Jakobus Helmon Smith wat op 6 September 1974 bevestig is en op 28 Februarie 1988 sy emeritaat aanvaar het. Hy is opgevolg deur ds. Daniel Malan du Toit wat op 6 Oktober 1988 tegelykertyd as leraar van Woodstock en Maitland bevestig is.

Ná die bloeitydperk van die jare 30 en 40, het Woodstock se lidmaattal deurentyd afgeneem namate lidmate se ekonomiese stand verbeter het en hulle hul in aangename voorstede, weg van die fabrieke af, kon gaan vestig. So was daar in 1978 byvoorbeeld nog 240 belydende lidmate, maar teen 1990 net 30. Kort daarna is Woodstock by Maitland ingelyf. Deesdae huisves die kerkgebou op Regentplein, Aberdeenweg, die Woodstock Baptist Church.

Naamlys van leraars soos verstrek deur beskikbare bronne, in volgorde van bevestiging:




</doc>
<doc id="46162" url="https://af.wikipedia.org/wiki?curid=46162" title="Hippodroom van Konstantinopel">
Hippodroom van Konstantinopel

Die Hippodroom van Konstantinopel (Turks: Sultanahmet Meydanı, At Meydanı) was ’n arena wat die sport- en sosiale middelpunt was van Konstantinopel, die hoofstad van die Bisantynse Ryk. Vandag is dit ’n plein met die naam Sultanahmet Meydanı (Sultan Ahmet-plein) in die Turkse stad Istanboel, met net ’n paar dele van die oorspronklike struktuur oor. Dit word soms Atmeydanı ("Perdeplein") in Turks genoem.

Die woord "hippodroom" kom van die Griekse "hippos" ('ιππος, "perd") en "dromos" (δρομος, pad). Perde- en strydwarenne was gewilde tydverdrywe in die antieke tyd en hippodrome was algemeen in die Griekse stede van die Hellenistiese, die Romeinse en die Bisantynse tydperk.

Hoewel die Hippodroom gewoonlik verbind word met Konstantinopel se dae van glorie, is dit al gebou toe die stad nog Bisantium genoem is en dit minder belangrik was. In 203 het keiser Septimus Severus die stad herbou en die Hippodroom, ’n arena vir strydwarenne en ander vermaakplekke laat bou.

Konstantyn die Grote het die stad later, nadat dit tot Konstantinopel herdoop is, vergoot en die Hippodroom laat restoureer. Dit was toe sowat 450 m lank en 130 m breed. Dit kon 100 000 toeskouers hou.

Die renbaan was in ’n U-vorm en die keiserslosie was aan die oostelike punt. Die losie kon regstreeks van die Groot Paleis bereik word deur ’n gang wat net die keiser en sy familie kon gebruik. Die ander losies, wat vier standbeelde bo-op gehad het van perde wat met koper oorgeblaas was, was aan die noordelike punt geleë. Die draai van die U-vormige struktuur was in die suide. ’n Deel daarvan bestaan vandag steeds. Die vier perde, wat nou die Perde van Sint Markus genoem word, is tydens die Vierde Kruistog in 1204 gesteel en op die fasade van die Sint Markus-basilika in Venesië aangebring. Om die baan was nog standbeelde van beroemde perde en strydwadrywers, maar niks daarvan is oor nie. Die Hippodroom was vol standbeelde van gode, keisers en helde soos ’n Herakles deur Lysippos, Romulus en Remus met hul wolf en die Slangesuil van die Driepoot van Plataia. In sy boek "De Ceremoniis" (boek II,15, 589) beskryf keiser Konstantyn VII die versierings van die Hippodroom tydens ’n besoek van ’n groep Arabiere – hy noem die pers behangsels en seldsame muurtapyte.

Tydens die hele Bisantynse tydperk was die Hippodroom die middelpunt van die stad se sosiale lewe. Die strydwarenne was nie net sportbyeenkomste nie, maar ook van die seldsame geleenthede waar die keisers en sy onderdane in een plek kon byeenkom. Politieke besprekings is ook dikwels daar gehou.

Konstantinopel het nooit regtig herstel ná die verwoesting tydens die Vierde Kruistog nie en al het die Bisantynse Ryk tot in 1453 bly voortbestaan, het die Hippodroom begin verval. Die Ottomaanse Turke wat die stad in 1453 verower het, was nie geïnteresseerd in renne nie en die Hippodroom is geleidelik vergeet, hoewel daar nooit op die terrein gebou is nie.

Hoewel die geboue nie meer bestaan nie, vul die Sultanahmet-plein vandag grootliks die grondplan en dimensies van die Hippodroom.

Om die beeld van sy nuwe hoofstad te verbeter het Konstantyn, en later sy opvolgers, veral Theodosius die Grote, kunswerke van oor die hele ryk daarheen gebring. Van die monumente is in die middel van die Hippodroom, die "Spina", aangebring soos die Driepoot van Plataia, nou bekend as die Slangesuil, wat gemaak is om die oorwinning van die Grieke oor die Perse tydens die Persiese Oorloë van die 5de eeu v.C. te vier. Bo-op was ’n goue bak wat deur drie slangkoppe opgehou is. Die bak is tydens die Vierde Kruistog gesteel of vernietig en die slangkoppe is so laat as die einde van die 17de eeu vernietig, aangesien Ottomaanse miniatuur-skilderye wys dat dit nog in die vroeë eeue van die Ottomaanse Ryk ongeskonde was. Die Slangesuil is al wat van die Driepoot (’n altaar) oor is.

Nog ’n keiser wat die Hippodroom versier het, was Theodosius die Grote, wat in 390 ’n obelisk van Egipte gebring en dit binne-in die renbaan opgerig het. Dit was van pienk graniet en is oorspronklik omstreeks 1490 v.C. by die Temel van Karnak in Luxor opgerig tydens die bewind van Toetmoses III. Theodosius het die obelisk in drie dele laat verdeel en na Konstantinopel gebring. Net die boonste deel is oor en dit staan vandag op ’n marmervoetstuk op die plek waar Theodosius dit geplaas het. Dit is byna 3 500 jaar oud en steeds in ’n verstommend goeie kondisie.

In die 10de eeu het keiser Konstantyn VII nog ’n obelisk aan die ander punt van die Hippodroom laat bou. Dit is tydens die Vierde Kruistog vernietig. Die klipkern daarvan is vandag nog oor en is bekend as die Konstantyn-obelisk.

Sewe standbeelde is in die "Spina" van die Hippodroom opgerig ter ere van Porphyrios, ’n legendariese strydwadrywer van sy tyd. Niks daarvan is oor nie, behalwe die basis van twee van hulle, wat in die Istanboelse Argeologiese Museum bewaar word.

Die gebied is vandag bekend as Sultan Ahmet-plein en word goed bewaar deur die Turkse owerhede. Die baan word aangedui met plaveisel, maar die werklike baan lê sowat 2 m onder die huidige oppervlak. Die oorblywende monumente van die "Spina", die twee obeliske en die Slangesuil, staan steeds daar.

Die Duitse Fontein, ’n agthoekige fontein in ’n neo-Bisantynse styl wat in 1900 deur die Duitse regering laat bou is om die besoek van die Duitse keiser Wilhelm II aan Istanboel in 1898 te herdenk, staan by die noordelike ingang van die Hippodroom-gebied, reg voor die Blou Moskee.

Die Hippodroom is in 1950 en 1951 opgegrawe. ’n Deel van die substrukture van die draai het in die 1980's meer sigbaar geword nadat huise in die gebied gesloop is. In 1993 is ’n gebied voor die Blou Moskee platgestoot sodat ’n gebou opgerig kon word en toe is verskeie rye sitplekke en ’n paar suile van die Hippodroom ontdek. Dit is verwyder en kan nou in museums gesien word. Dit is moontlik dat nog ’n deel van die Hippodroom onder Sultanahmet lê.




</doc>
<doc id="46164" url="https://af.wikipedia.org/wiki?curid=46164" title="Mustafa Kemal Atatürk">
Mustafa Kemal Atatürk

Mustafa Kemal Pasha (Ottomaanse Turks: مصطفى كمال پاشا "Muṣṭafâ Kemâl Paşa"; 1881 – 10 November 1938) was ’n Turkse weermagoffisier, revolusionêre staatsman en die stigter en eerste president van die Republiek van Turkye. Hy het later die bynaam Atatürk, "Vader van die Turke", gekry.

Mustafa Kemal het bekend geword as ’n uiters bekwame militêre offisier deur die enigste onoorwonne Ottomaanse aanvoerder te wees tydens die Eerste Wêreldoorlog. Ná die neerlaag van die Ottomaanse Ryk het hy die Turkse nasionale beweging in die Turkse Oorlog vir Onafhanklikheid gelei. Hy het die magte van die Geallieerdes verslaan en dit het gelei tot die bevryding van die land en die stigting van Turkye. Tydens sy bewind het hy ’n program van politieke, ekonomiese en kulturele hervormings deurgevoer. Hy het die voormalige Ottomaanse Ryk in ’n moderne, demokratiese en sekulêre staat verander. Vroue het byvoorbeeld stemreg gekry, en Arabiese skrif is deur die Romeinse alfabet vervang.

Atatürk is gebore as Mustafa. Sy tweede naam, Kemal (wat "volmaaktheid" of "volwassenheid" beteken), is deur sy wiskunde-onderwyser aan hom gegee uit erkenning van sy akademiese prestasies. Mustafa se pa was ’n Albaniër en sy ma Macedonies. In sy vroeë jare het sy ma, ’n toegewyse Moslem, hom aangemoedig om ’n godsdienstige skool by te woon. Dit was teen sy sin en hy het nie lank gebly nie. Later het sy pa hom na die Şemsi Efendi- private skool gestuur. In 1896 het Mustafa by ’n militêre hoërskool in die Ottomaanse stad Manastır (die huidige Bitola in Macedonië) ingeskryf. In 1899 het hy by die Oorlogskollege in Istanboel ingeskryf, waar hy in 1902 gegradueer het. Op 11 Januarie 1905 het hy aan die Oorlogsakademie gegradueer.

Ná sy graduering het hy luitenant en later kaptein geword. In 1908 het hy ’n rol gespeel in die Jong-Turke-revolusie wat die mag van Abdülhamid II oorgeneem het. Nadat hy in ’n paar oorloë geveg het, is hy in 1913 aangestel as militêre attaché in Sofia en in 1914 bevorder tot luitenant-kolonel.
In 1914, in die Eerste Wêreldoorlog, het hy tydens die Slag van Gallipoli die voorste aanvoerder geword deur korrek te skat waar die Geallieerdes sou aanval en sy posisie te verdedig tot hulle terugtrek. Daarna het hy in Edirne gedien tot in Januarie 1916. Hy is toe na die Kaukasus gestuur, waar hy dapper teen die Russe geveg het tot met die uitbreek van die Russiese Rewolusie in 1917.

Op 13 November 1918 het Mustafa Kemal teruggekeer na ’n beleërde Konstantinopel (hedendaagse Istanboel), die Ottomaanse hoofstad. Britse, Italiaanse, Franse en Griekse magte het begin om Anatolië te beset met die doel om die Ottomaanse Ryk te verdeel. Die beleg van Konstantinopel en İzmir het gelei tot die stigting van die Turkse nasionale beweging en die uitbreek van die Turkse Oorlog vir Onafhanklikheid.

Mustafa Kemal het ’n weerstandsbeweging op die been gebring teen die okkuperende magte. Op 8 Julie het hy uit die Ottomaanse weermag bedank. Hy het ’n beroep gedoen dat ’n nuwe Turkse parlement verkies word met sy setel in Ankara. In Februarie 1920 het die Britse magte die Ottomaanse parlement ontbind. Kemal het die geleentheid gebruik om die Groot Nasionale Vergadering (GNV) uit te roep. Op 23 April 1920 het die GNV geopen met Kemal as speaker. Op 10 Augustus 1920 het die Ottomaanse grootvisier Damat Ferid Pasha die Verdrag van Sèvres onderteken wat sou lei tot die verdeling van die Ottomaanse Ryk. Kemal het aangedring op algehele onafhanklikheid en die beskerming van die belange van die Turkse meerderheid. Hy het die GNV oorreed om ’n leër op die been te bring. Dié het aan drie fronte teen die Geallieerdes geveg: in die Frans-Turkse, die Grieks-Turkse en die Turks-Armeense Oorlog. Op 5 Augustus 1921 het die GNV Kemal bevorder tot bevelvoerder van die leër, wat die Geallieerdes verslaan het. Op 24 Julie 1923 is die Verdrag van Lausanne onderteken en op 29 Oktober 1923 is die Republiek van Turkye gestig.

Kemal het geglo dat die vredesvoorwaardes wat die Sultan onder druk aanvaar het, veels te streng was en hy was daarvan oortuig dat hy dit moes teenstaan. Die regering het hom na Anatolië gestuur, en hy gebruik die geleentheid om openlike teenstand teen die Sultan en die vredesvoorwaardes aan te wakker. 

Toe pogings aangewend word om hom, terug te roep, bedank hy uit die leër en beset die stad Ankara. Hy roep al die lede van die gewese Parlement wat hom onder steun het, daar byeen, en hulle kies hom tot voorsitter van 'n nuwe Nasionale Vergadering. Intussen het die Grieke van die verwarring in die land gebruik gemaak om Turkye aan te val, met die hoop om van die Turkse grondgebied aan die Egeïese See in te palm. 

Hierdie gevaar het Kemal die steun van die hele Turkse volk besorg, en hy word as "generalissimus" (opperbevelhebber) aan stel. Sy militêre vaardigheid het hy nie verloor nie, en in 1922 word die Grieke finaal uit Turkye verdryf. Die Verdrag van Lausanne, wat kort daarna onderteken is het aan Turkye baie van die grondgebied teruggegee wat hulle volgens die ouer verdrag sou moes prysgegee het. In 1923 word 'n nuwe Turkse Republiek uitgeroep met Kemal as president. 

Van hierdie oomblik af het Kemal begin om sy land kragdadig te hervorm. Turkye was 'n ouderwetse en ondoeltreffende Oosterse land, wat spottend die “siek man van Europa" genoem is. Atatürk sou sy land in 'n moderne Westerse nywerheidstaat verander. Kemal het eers baie van die tradisionele instellings van die Turkse regeringstelsel afgeskaf. Met die republiek is die gesag van die Sultans beëindig. 

Vroue het meer regte ontvang en die gebruik om hul gesigte met sluiers te bedek, is verbied. Die ingewikkelde Arabiese alfabet is deur 'n Latynse alfabet vervang, en ŉ algemene onderwysstelsel is ingevoer. Die hoofstad is van Istanboel (Konstantinopel) na Ankara verskuif. Hierdie hervormings het Kemal opgevolg met ŉ aantal praktiese maatreëls om die land se voorspoed te verseker. 

Die nywerheid en handel is aangemoedig en doeltreffender boerderymetodes is ingevoer. Hoewel Kemal drie keer tot president herkies is, het hy nooit al sy hervormingsplanne deurgevoer nie. Hy het byvoorbeeld nie toegelaat dat die demokratiese grondwet, wat reeds opgestel was, volledig deurgevoer word nie. Maar toe hy in 1938 op agt-en-vyftigjarige leeftyd sterf, was dit met die wete dat hy Turkye gehelp het om binne enkele jare ŉ volwaardige staat volgens die standaarde van die twintigste eeu te word. 

Op 29 Januarie 1923 het Mustafa Kemal met Latife Uşaklıgil getrou en op 5 Augustus 1925 is hulle geskei. Hy het nooit weer getrou nie. In sy leeftyd het hy sewe dogters en ’n seun aangeneem.

In 1937 het dit duidelik geword dat sy gesondheid agteruitgaan. Vroeg in 1938 het hy ernstig siek geword. Hy is na Istanboel vir behandeling en is gediagnoseer met sirrose van die lewer weens alkohol. Hy is op 10 November 1938 op 57-jarige ouderdom in die Dolmabahçe-paleis dood. Hy is aanvanklik in die Etnografiese Museum in Ankara begrawe, maar op 10 November 1953, 15 jaar ná sy dood, is sy oorskot na ’n enorme mausoleum verskuif met ’n uitsig oor Ankara.




</doc>
<doc id="46165" url="https://af.wikipedia.org/wiki?curid=46165" title="NG gemeente Maitland">
NG gemeente Maitland

Die NG gemeente Maitland, deesdae die Maitland Gemeenskapskerk, is 'n gemeente van die Nederduitse Gereformeerde Kerk in die Kaapstadse voorstad met dieselfde naam.

Maitland was 'n buitewyk van die NG gemeente Kaapstad tot dit in 1912, dieselfde jaar waarin die aangrensende NG gemeente Observatory afgestig het, selfstandig geword het. Eerw. Andries Dreyer was die leraar met werkkring Maitland van 1901 tot 1903. Hy is opgevolg deur dr. B.J. Haarhoff, van 1905 tot 1912 predikant van Kaapstad met spesiale werkkring Maitland. Die hoeksteen van die huidige kerkgebou in Voortrekkerweg is op 15 Mei 1903 gelê en die gebou is in Junie 1904 ingewy. Ná dr. Haarhoff se vertrek is Maitland op 4 November 1912 tot 'n selfstandige gemeente afgestig met ds. F.X. Roome van Seepunt ('n buitewyk van Kaapstad wat afsonderlike bly voortbestaan het omdat lidmate hulle nie van die moedergemeente wou losmaak en by Drieankerbaai wou inskakel nie) as konsulent.

Op 19 Junie 1913 is die eerste vaste leraar van die gemeente, ds. M.N. Janse van Rensburg, bevestig. Hy was van 1931 tot 1948 leraar van Woodstock. Ds. D.C. de Villiers was 'n kwarteeu lank van 1918 tot 1943 sy opvolger. Van 1938 tot 1945 het ds. C. van der Merwe die gemeente saam met hom bearbei. In 1944 beroep die gemeente dr. S.H. Rossouw van Swellendam en hy en ds. Van der Merwe werk 'n jaar lank saam as medeleraars.

Die hoeksteen van die hoofkerkgebou is, toe die gemeente nog 'n buitewyk van NG gemeente Kaapstad was, op 15 Mei 1903 deur ds. Abraham Isaac Steytler gelê en in 1904 deur prof. J.L. Marais ingewy. Die eiendom waarop die kerk en pastorie opgerig is, is deur die weduwee S.J. Jansen geskenk, terwyl die grond waarop die wykskerksaal in Ysterplaat gestaan het 'n geskenk was van ouderling S.V. van Reenen. Ysterplaat is in 1940 met 1 100 lidmate afgestig en Pinelands in 1943 met 200 lidmate. Nogtans tel die gemeente in 1952 meer as 1 800 lidmate.

Die kerkgebou is in Julie 1963 teen R40 000 gerestoureer.

Met die geleidelike verval van die voorstad Maitland as woonbuurt het die gemeente se lidmaattal algaande afgeneem van meer as duisend in die middel jare sewentig tot 255 in 1989, 97 in 1999 (ondanks NG gemeente Woodstock se inlywing vroeg in die jare 90) en 74 in 2010, toe die gemeente reeds meer as twee jaar vakant was.





</doc>
<doc id="46166" url="https://af.wikipedia.org/wiki?curid=46166" title="NG gemeente Paarl">
NG gemeente Paarl

Die NG gemeente Paarl is die derde oudste gemeente van die Nederduitse Gereformeerde Kerk in Suid-Afrika. Die gemeente het vroeër as Drakenstein bekend gestaan en staan ook soms as Strooidakkerk bekend na aanleiding van sy kerkgebou.

Die gemeente se ontstaan is 'n voortvloeisel van die koms van die Franse Hugenote na Suid-Afrika in 1688. Hulle het aanvanklik geressorteer onder die NG gemeente Stellenbosch, maar in 1691 is hulle tot 'n afsonderlike gemeente, destyds Drakenstein, gevorm. 

Die eerste plek van samekoms was iewers in die buurt van Simondium geleë in 'n geboutjie van hout en klei wat sommige beskryf het as 'n "vuile hokje" of "'n gevaarte". Hier het ds. Pierre Simond, wat saam met die Hugenote Kaap toe gekom het, in keurige Frans gepreek, tot hy in April 1702 sy laaste preek aan die Kaap gehou en na Europa teruggekeer het. 

Onder leiding van ds. Petrus van Aken is in 1717 tot die oprigting van 'n behoorlike kerkgebou oorgegaan, gedeeltelik met behulp van 'n legaat van die bekende Henning Huising. Dit het waarskynlik aan die noordekant van die teenswoordige kerkgebou, waar die graf van ds. R.N. Alting (predikant van 1784 tot 1800) is, gestaan. In 1805 is die huidige kerkgebou in ou Kaaps-Hollandse styl opgetrek, wat vandag nog as die Strooidakkerk bekend staan en die oudste kerkgebou in Suid-Afrika is wat steeds as sodanig gebruik word. 

Die Pinksterbidure, wat vandag 'n gebruik in die hele NG Kerk is, het ontstaan uit 'n gebedsweek tussen Hemelvaartdag en Pinkstersondag in 1861 toe ds. G.W.A. van der Lingen 'n besondere geestelike ervaring beleef het. Hy was predikant van die Paarlse gemeente van 1831 tot 1869 en mede-verantwoordelik vir die stigting van die Paarl Gimnasium.




</doc>
<doc id="46167" url="https://af.wikipedia.org/wiki?curid=46167" title="Konstantyn die Grote">
Konstantyn die Grote

Caesar Flavius Valerius Aurelius Constantinus Augustus (27 Februarie omstreeks 272 – 22 Mei 337), algemeen bekend as Konstantyn die Grote, Konstantyn I of in die Ortodokse Kerk as Sint Konstantyn, was van 306 tot 324 medekeiser van die Romeinse Ryk saam met Licinius en tot met sy dood in 337 die alleenkeiser. Hy is algemeen bekend as die eerste Christelike Romeinse keiser.

Konstantyn vaardig die Edik van Milaan uit in die jaar 313. Daarvolgens verkry die Christene geloofsvryheid in die Romeinse Ryk. Hulle kon nou vrylik byeenkom sonder die vrees vir vervolging. Hierdie geloofsvryheid, tesame met die aktiewe steun van Konstantyn, lei tot 'n geweldige groei in die getalle van die Christelike kerk.

Hy roep die Eerste Konsilie van Nicea byeen in 327, as 'n geleentheid om konsensus rondom etlike sake in die Christelike kerk te bereik.

Konstantyn het die antieke Griekse kolonie Bisantium omskep in ’n nuwe keiserlike hoofstad, Konstantinopel, wat langer as 1 000 jaar die hoofstad van die Oos-Romeinse Ryk sou bly.



</doc>
<doc id="46170" url="https://af.wikipedia.org/wiki?curid=46170" title="Septimius Severus">
Septimius Severus

Septimius Severus (Lucius Septimius Severus Augustus; 11 April 146 – 4 Februarie 211), ook bekend as Severus, was Romeinse keiser van 193 tot 211 n.C.. Severus is gebore in Leptis Magna in die provinsie Africa. As 'n jong man het hy deur die gebruiklike opeenvolging van benoemings opgang gemaak tydens die bewinde van Marcus Aurelius en Commodus. Severus het 'n magsgreep uitgevoer kort na die dood van Keiser Pertinax in 193 n.C., tydens die jaar van die vyf keisers. Ná die afsetting en om die lewe bring van die destydse keiser Didius Julianus, het Severus 'n stryd gevoer teen wedywerende aanspraakmakers, die generaals Pescennius Niger en Clodius Albinus. Niger is in 194 n.C. verslaan met die Slag van Issus in Cilicië. Later daardie jaar het Severus 'n kort strafkampanje gevoer oorkant die oostelike front, waardeur die Koninkryk van Osroene as 'n nuwe provinsie geannekseer is. Severus het Albinus drie jaar later verslaan met die Slag van Lugdunum in Gallië.

Ná konsolidasie van sy bewind oor die westelike provinsies, het Severus 'n verdere kortstondige en meer suksesvolle veldtog in die ooste teen die Partherryk gevoer, en hul hoofstad Ctesiphon in 197 n.C. geplunder, wat die ryk se oosfront tot aan die Tigris uitgebrei het. Daarbenewens het hy die "Limes Arabicus" in Arabia Petraea vergroot en gefortifiseer. In 202 n.C. het hy 'n veldtog in Africa en Mauretanië gevoer teen die Garamantes. Hul hoofstad Garama is verower en die "Limes Tripolitanus" is langs die suidelike front van die ryk uitgebrei. Laat in sy bewind het hy na Britannia gereis, die Hadriaanse muur versterk en die Antoninemuur herbeset. In 208 n.C. het hy die verowering van Caledonië (moderne Skotland) van stapel gestuur, maar hierdie oogmerk is verydel toe hy laat in 210 n.C. noodlottig siek word. Severus is vroeg in 211 te Eboracum oorlede, en is opgevolg deur sy seuns Caracalla en Geta. Met die opvolging van sy seuns, het Severus die stigter van die Severiese dinastie geword, die laaste dinastie van die ryk voor die krisis van die derde eeu.



</doc>
<doc id="46171" url="https://af.wikipedia.org/wiki?curid=46171" title="Seraglio-punt">
Seraglio-punt

Seraglio-punt (Turks: Sarayburnu, Paleispunt) is ’n kaap wat die Goue Horing en die See van Marmara skei in Istanboel, Turkye. Die gebied is veral bekend vir die Topkapı-paleis en Gülhane-park. Dit is deel van die historiese gebiede van Istanboel wat sedert 1985 ’n Unesco-wêrelderfenisgebied is.


</doc>
<doc id="46172" url="https://af.wikipedia.org/wiki?curid=46172" title="Kadıköy">
Kadıköy

Kadıköy (die antieke en Bisantynse Chalcedon) is ’n groot, dig bevolkte en kosmopolitiese distrik van Istanboel, Turkye, aan die Asiatiese kant van die See van Marmara.

Kadıköy is ook die naam van die mees prominente buurt van die distrik, ’n woon- en kommersiële gebied wat met sy talle kroeë, bioskope en boekwinkels die kulturele middelpunt van die Anatoliese kant is. Kadıköy het in 1928 ’n distrik geword toe dit van die Üsküdar-distrik afgestig het. Die bevolking van die distrik volgens die 2007-sensus is 509 282.

Kadıköy is ’n ouer nedersetting as dié aan die Europese kant van Istanboel. Artefakte wat van 5500-3500 v.C. dateer, is by die Fikirtepe-heuwel gevind – en artikels van klip, been, keramiek en brons wys dat mense sedert die prehistoriese tye aaneenlopend hier gebly het. ’n Hawe-nedersetting uit die tyd van die Fenesiërs is ook ontdek.

Chalcedon was die eerste nedersetting van die Grieke aan die Bosporus, in 685 v.C., ’n paar jaar voordat hulle Bisantium in 667 v.C. aan die ander kant van die seestraat gestig het. Chalcedon het verskeie kere van hande verwissel terwyl Perse, Bisantyne, antieke Romeine, Arabiere, Kruisvaarders en die Ottomaanse Turke deur die gebied getrek het.

Dit is tydens die Vierde Kruistog erg beskadig en het in 1353 in die hande van die Ottomaanse Ryk geval, ’n hele eeu voor Konstantinopel (Istanboel). Kadıköy het dus die oudste moskee in Istanboel wat gebou is ’n eeu voor die verowering van Konstantinopel in 1453.

Toe dit verower is, was Chalcedon ’n plattelandse nedersetting buite die stad se beskerming. Dit is gou onder die jurisdiksie van die Istanboelse howe geplaas, vandaar die naam Kadıköy, wat beteken "Dorp van die regter". In die Ottomaanse tydperk het Kadıköy ’n gewilde mark vir landbougoedere geword en het mettertyd ontwikkel in ’n woongebied vir mense wat per boot na die stad gependel het. Die bevolking was die tipiese Ottomaanse mengsel van Armeniërs, Grieke, Jode en Turke.

Kadıköy het baie interessante huise uit die Ottomaanse tydperk wat in systraatjies versteek is. Baie van hulle is omskep in kafees, kroeë en restaurante, veral seekoseetplekke.

Kadıköy is ’n besige inkopiedistrik met ’n groot verskeidenheid van atmosfere en argitektuurstyle. Sommige strate is smal en ander soos Bahariye Caddesi is breë voetgangersones. Turkye se grootste kosmark is daar, asook moderne winkelsentrums en straatverkopers. In die strate agter die hoofposkantoor is daar talle bekende boekwinkels wat nuwe en tweedehandse boeke verkoop, daar is ook kunsvlytwinkels, prenteramers en musiekwinkels. Omdat dit so ’n besige inkopiedistrik is, is daar volop smouse, skoenpoetsers, gomsnuiwers en skoolkinders wat blomme, kougom, sneesdoekies en nog wat verkoop.

Die hoofpad by die veerboot-terminaal is besig en lawaaierig, en daar is talle bedelaars en mense wat buitelandse geld op die swartmark of roofkopieë van sagteware en ander multimedia-produkte verkoop.

Kadıköy het baie strate vol kafees, restaurante, kroeë en bioskope. Die markgebied is vir verkeer gesluit en het talle kitskos-eetplekke. Baie studente koop hier groot toebroodjies bekend as "maniac" en "psychopath". Agter die sentrum lê ’n groot winkel- en woongebied wat opdraand loop na die Bahariye Caddesi-voetgangersone. Kadıköy se vermaak is nie vir die hoër klasse nie, dis eerder ’n werkersklas-omgewing. Dit het nie so ’n goeie naglewe soos Beyoğlu of sulke hoëgehalte-produkte soos die gebied om die Bosporus nie.

Langs die kus, weg van die sentrum, is daar duurder winkels en hoërklas-buurte soos Moda en Fenerbahçe. Moda is ’n ou, stil en kosmopolitiese buurt. Baie historiese huise is gesloop en vervang deur woonstelblokke. Dit word egter beskou as een van die meer aangename woondistrikte van die stad. Daar is talle kerke en bekende skole. Nog ’n mooi nuwe buurt is Acıbadem met sy goeie private hospitaal en lang strate vol goeie kafees, restaurante en roomysplekke.

Die lang inkopiestraat Bağdat Caddesi loop oos en daar is baie goeie woonbuurte tussen die pad en die kus. Tot die 1950's was hierdie gebiede vol somerhuise van die rykes. Sedert die Bosporus-brug gebou is en toegang makliker is, is die meeste van die huise gesloop en deur woonstelblokke vervang. Daar is baie seekus-parke en seiljagmarinas.



</doc>
<doc id="46173" url="https://af.wikipedia.org/wiki?curid=46173" title="Licinius">
Licinius

Valerius Licinianus Licinius (omstreeks 263-325) was van 308 tot 324 die 59ste keiser van die Romeinse Ryk. Hy is in Maart 313 getroud met Julia Constantia, halfsuster van Konstantyn die Grote. Hulle het in 315 ’n seun, Licinius II, gehad.

Licinius het die heerser van die ooste van die ryk geword, terwyl Konstantyn oor die weste regeer het. In 314 het ’n burgeroorlog tussen die twee heersers uitgebreek. Konstantyn het Licinius twee keer verslaan, waarna hulle versoen geraak het.

Ná nog talle oorloë tussen hulle is Licinius in Thessaloniki aangehou. Die volgende jaar het Konstantyn hom laat doodmaak nadat hy hom daarvan beskuldig het dat hy ’n leër op die been probeer bring het.



</doc>
<doc id="46174" url="https://af.wikipedia.org/wiki?curid=46174" title="Fener">
Fener

Fener, Phanar of Fanar (Grieks: Φανάρι, Faˈnari) is ’n buurt in Istanboel, Turkye. Die strate in die gebied is vol historiese houthuise, kerke en sinagoges uit die Bisantynse en die Ottomaanse tydperk.

Ná die val van Konstantinopel het Fener die tuiste van die meeste van die Grieke geword wat in die stad agtergebly het. Die setel van die Patriarg van Konstantinopel, die spirituele leier van die Oosters-Ortodokse Kerk, is steeds hier.

Die naam Fener is afgelei van die Griekse "fanari" (φανάρι) en die Turkse "fener", wat "lantern" beteken.


</doc>
<doc id="46177" url="https://af.wikipedia.org/wiki?curid=46177" title="Christa Steyn">
Christa Steyn

Christa Steyn, gebore Christina Maria Schutte, (15 Junie 1958, Krugersdorp – 11 Junie 2012, Pretoria) was 'n komponis, pianis en Afrikaanse sangeres wat bekend is vir haar werk saam met Jannie du Toit (onder andere as "Jannie en die Tannie"). Haar verwerkings het verskeie kunstenaars help vestig, onder andere Anneli van Rooyen, Karin Hougaard en Jan de Wet.

Christa Steyn het by haar ma, Myra Schutte, leer klavier speel. Haar pa was die NG predikant dr. Ben Schutte wat onder andere drie verskillende gemeentes op Potchefstroom bedien het. In 1962 op vierjarige ouderdom begelei sy reeds haar kleuterskool se koortjie wat "Die Oukraalliedjie" sing sonder dat haar ma daarvan weet.

Sy studeer musiek by die PU vir CHO en begin met klavierlesse by prof. Pieter de Villiers. Sy sukkel aanvanklik met musiekteorie, maar slaag haar teorie-eksamen in 1972 met lof.

In 1973 wen sy die "Collegium Musicum"-kompetisie vir 3 agtereenvolgende jare. In 1981 word haar eerste ses liedjies (as solosanger) opgeneem, onder ander "Eerste Liefde" en "Bly By My". In 1982 en 1984 wen sy Crescendo se komposisie-afdelings. In 1986 verskyn haar eerste plaat, "Aan die Einde van die Reënboog".

In 1988 word sy as musiekregisseur van Crescendo aangestel waar sy diens doen tot 1993. In 1991 word sy aangestel as die kursusleier van die ATKV se Ligteliedjiewerkskool tot 2000. In 2004 word sy deur die ATKV aangewys as die "Afrikaanse Liedjieskrywer van die jaar".

Vanaf 1986 werk sy vir 25 jaar as pianis en medekunstenaar saam met Jannie du Toit op die verhoog, in ateljees en as medeskrywer van liedjies. Hulle besoek saam 25 lande en tree in 21 van die lande op. Hulle gewildste verhoogproduksies sluit in Blik en Snaar (1986), Skadu's teen die muur (1992), De Kleine Man (1994v en 2000), Musiek en Repliek – Klas van '79 (saam met Lucas Maree – 1999), Nagkantoor saam met 'n verskeidenheid ander kunstenaars onder regié van Sandra Prinsloo en met 'n teks van PG du Plessis – 2004), Jannie en die Tannie (2006), Hartsnaar (saam met haar seun Douw Steyn, Mariëtte Galjaard en Werner Spies – 2008), Houtkruis (saam met verskillende kunstenaars – 2008) en Brel in Brooklyn (saam met Laurika Rauch en Sergio Zampolli 2010)

Christa is op 11 Junie 2012 oorlede nadat sy ’n lang stryd teen kanker gely het.





</doc>
<doc id="46178" url="https://af.wikipedia.org/wiki?curid=46178" title="Dihan Slabbert">
Dihan Slabbert

Dihan Slabbert (gebore 3 Junie 1982), is 'n Suid-Afrikaanse sanger, komponis, vervaardiger, musikant en liedjieskrywer. Hy is bekend as hoofsanger van die popgroep Hi-5.










</doc>
<doc id="46179" url="https://af.wikipedia.org/wiki?curid=46179" title="Inka">
Inka

Die Inkas (Quechua: "Tawantinsuyu") was 'n Suid-Amerikaanse volk uit die Andes in 'n deel van wat vandag as Peru bekend staan.

Die Inkabeskawing het 'n glorietyd beleef wat geduur het van 1438 tot 1532. Die Inka-ryk is vernietig deur die Spaanse conquistadores onder leiding van Francisco Pizarro. Die Inka-ryk het op sy hoogtepunt rofweg die huidige lande Peru, Bolivië, Ecuador, die suide van Colombia en die noorde van Argentinië en Chili beslaan. Baie van die geboue in die Peruaanse stad Cusco is gebou op die oorblyfsels van Inka geboue, aangesien dat Cusco eens die hoofstad van die ryk was. Een van die bekendste ruïnestede van die Inkas is Machu Picchu in Peru.

Dit was egter eers in 1531 dat kapt. Francisco Pizarro, pas aanverteenwoordiger van koning Karel V van Spanje, met 180 manskappe en 27 perde in drie skepe vertrek het om die bergagtige en goed verdedigde land Peru, die land van die Inkas, binne te dring. Die term "Inka" word vandag gebruik om die Indiaanse stamme en kultuur te beskryf wat die Spanjaarde in Peru, Ecuador, Bolivia en Noord-Chili aangetref het. 

Die ekspedisie het op 13 Mei 1532 naby Tumbes geland. Die Inkas in daardie stadium pas klaar met 'n uitputtende burger-oorlog Atahualpa, wat die oorlog gewen het, was nou die Inka, of aangewese keiser, maar hy het nie die mag van die vreemde aanvallers besef nie. Die Spanjaarde het min weerstand ondervind totdat hulle die stad Kajamarka bereik het. 

Hier is hulle deur 50 000 Inka-krygs-manne omsingel. 'n Ontmoeting is tussen Pizarro en Atahualpa gereël. Maar die Spanjaarde, gewapen met gewere, het die Inkas onverwags aangeval, 2 000 inboorlingwagte - wat ongewapen opgedaag het om nie aanstoot te gee nie - doodgeskiet en Atahu-alpa gevange geneem. In daaropvolgende vyf jaar het die Spanjaarde die hele antieke ryk van die Inkas beset. Skatte ter waarde van miljoene rande het in die hande van die Spaanse oorwinnaars (bekend as die Conquista-dores), die Spaanse kerk en die Spaanse koning geval. 

Die verowering van so 'n groot gebied deur 'n handjievol fortuinsoekers is een van die merkwaardigste gebeurtenisse in die geskiedenis, en ŉ  onuitwisbare klad op die naam van Spanje, want die inboorlinge is keer op keer verraai en uitgemoor. Dat dit so lank geduur het om die Inkas te oorwin, moet toegeskryf word aan die feit dat die ryk georganiseer was, en dat die Inka al die mag gehad het. Toe hy dus deur 'n Spaanse goewerneur en administrasie vervang is, het alles baie lank nog volgens die ou stelsel voortgegaan.

Die “Sapa Inka<nowiki>", wat die uitgestrekte gebied regeer het, is deur sy Indiaanse onderdane as '</nowiki>n goddelike afstammeling van die Songod beskou. Die grond, die mense, die aarde, alle goud (die sweet van die son) en silwer (die trane van die maan) was sy eiendom. 

Hy moes onder meer sy mense teen oorlog en hongersnood beskerm, hy moes toesien dat die paaie in stand gehou word en by moes die wet en orde handhaaf. Hy het honderde offisiere gehad wat hom met al hierdie take gehelp bet. Sy hoofvrou, die "koja", was die koningin. Die Inka het die reg gehad om haar bekwaamste seun as sy opvolger aan te wys. Na die Inka se dood is sy lyk gebalsem.

Die bekendste voorbeelde van die Inka-argitektuur is deur die regering volgens sorgvuldige planne opgerig. Die hoofstad, Cuzco, was in ŉ vallei geleë. Die stad was in vier, dele verdeel volgens die hoofpunte van die kompas en het twee sentrale pleine gehad. Die huis van die gewone stadbewoners het net een verdieping gehad, maar die van die welgestelde inwoners het uit twee en selfs drie verdiepings bestaan. 

Die hoofgeboue is deur beroepsargitekte ontwerp. Dit was van lang stukke fyn afgewerkte, vierkantig gepakte klip, wat merkwaardig noukeurig in posisie geplaas is. Die koninklike paleise en die Sontempel is met goud oorgetrek. Die skouspelagtigste gebou in Cuzco was die Goue Omheining (Curi-Cancha). Hierdie tempel het vyf heiligdomme gehad, wat onderskeidelik aan die son, die maan, die sterre, die weerlig en die reën gewy was. 

Op ŉ binneplein met die naam Veld van die Son was daar ŉ goue fontein, goue nabootsings van plante, 'n kunsmatige koringland en lewensgroot goue modelle van lamas met goue wagters wat hulle oppas. Die vesting of "poekara", op 'n heuwel agter die stad, is van rotsblokke gebou, waarvan party 20 ton geweeg het. Ambagsmanne het die blokke met klipgereedskap gesny. Die blokke is met bronsstawe uit die steengroewe gelig en op rollers vervoer. Altesame 30 000 werkers het 70 jaar aan die vesting gebou.

Aangesien ‘n doeltreffende verbindingstelsel noodsaaklik was vir die regering van die land, is 'n uitstekende netwerk van paaie in stand gehou. Daar was duisende kilometer weervaste hoofweë, waarvan die belangrikste die Koninklike Pad (Capacnan) en die Kuspad was. Eersgenoemde het oor die Andes-hoogland, deur die huidige Ecuador, Peru en Bolivië tot in Argentinië geloop. 

Die Kuspad het van die grens by Tumbes tot in Chili gestrek. Die Koninklike Pad was 5 000 km en die Kuspad 4 000 km lank. Die hoofpaaie het 'n standaard-wydte van 7 m gehad. Aangesien die Inkas nie die wiel geken het nie, was die paaie nie vir voertuie bedoel nie, maar vir voetgangers en lasdiere. Kliptrappe het teen kranse opgelei, die riviere is deur hangbrûe, wat van veselkabels gemaak was, oorbrug, en moerasagtige gebiede is deur verhoogde grondpaaie, wat met plaveiklip uitgelê was, oorkruis. 

Op sommige plekke is selfs tonnels deur heuwels gemaak. 'n Besondere kenmerk van die Peruaanse paaie was die sywalle, wat dryfsand gekeer en die kant van die pad aangedui het. Rushuise of "tamboes" is langs die paaie opgerig vir gebruik deur staatsamptenare op reis, en afstande is deur padtekens aangedui. Karavane lamas het die goedere vervoer, terwyl belangrike mense op draagstoele gedra is. Aflosboodskappers het die Inka se boodskappe aan en verslae van sy goewerneurs in alle dele van die ryk oor hierdie paaie gedra. Wanneer die Inka die provinsies besoek het, het hy in praal op ŉ draagstoel gereis. Die draagstoel was ryklik versier met goud en silwer en met gordyne behang. Op sulke reise is hy deur die koninklike wag en 5 000 krygers, gewapen met slingervelle, vergesel. Die stoel is beurtelings deur tagtig draers gedra.



</doc>
<doc id="46180" url="https://af.wikipedia.org/wiki?curid=46180" title="Geel, België">
Geel, België

Geel is 'n Belgiese munisipaliteit en stad (sedert 1985) in die Vlaamse provinsie Antwerpen. Die munisipaliteit het sowat 37 000 inwoners (2011) en 'n oppervlakte van 110 km². Sy beskermheilige is die heilige Dimpna van Geel.



</doc>
<doc id="46181" url="https://af.wikipedia.org/wiki?curid=46181" title="Johan Botha (tenoor)">
Johan Botha (tenoor)

Johan Botha (* 19 Augustus 1965 in Rustenburg, Suid-Afrika; † 8 September 2016 in Wene, Oostenryk) was 'n Suid-Afrikaanse tenoor.

Hy maak sy debuut in 1989 op die verhoog van die munisipale teater in Roodepoort as Max in "Der Freischütz". Sy internasionale deurbraak kom in 1993 by die "Opera de la Bastille" as "Pinkerton" in "Puccini" se "Madama Butterfly". Sedertdien het hy opgetree by toonaangewende operahuise oor die wêreld soos die "Metropolitan Opera", "Weense Staatsopera", "Opera Australia", "Royal Opera House" (Londen), "La Scala", en die "Salzburg Festival". Hy is op 8 September 2016 na 'n stryd teen kanker oorlede.

Johan Botha is die Suid-Afrikaanse operasanger wat by verreweg die meeste Internasionale opnames gemaak het:




</doc>
<doc id="46182" url="https://af.wikipedia.org/wiki?curid=46182" title="Izmit">
Izmit

Izmit (Turks: İzmit; Grieks: Νικομήδεια, Nikomedia) is ’n stad in Turkye. Dit is die administratiewe hoofstad van die Kocaeli-provinsie en van die Kocaeli-metropool. Dit lê aan die Golf van Izmit (die antieke Golf van Astacus) in die See van Marmara, sowat 100 km van Istanboel in die noordwestelike deel van Anatolië. Die eintlike stad het ’n bevolking van 293 339 (2009-sensus) en die hele provinsie ’n bevolking van 1 422 752. (Anders as ander priovinsies in Turkye val die hele provinsie nou onder die metropool se munisipaliteit.)

Izmit (Nikomedia) was tussen 286 en 324 die oostelike en mees senior hoofstad van die Romeinse Ryk tydens die tetrargie of viervorstedom. Ná Konstantyn die Grote se oorwinning oor Licinius in 324 was Nikomedia tot in 330 Konstantyn se tussentydse hoofstad, totdat die nabygeleë Bisantium (die huidige Istanboel) as hoofstad gekies is.

Izmit word omring deur Golf van Izmit in die suide, Istanboel en die See van Marmara in die weste, die Swartsee in die noorde en Sakarya in die ooste. Die grootste deel van die stad lê op heuwels, met plat gebiede om die golf. Die middestad lê op die plat deel en die spoorlyne en snelweë loop ook van dié gebied af, wat naby die See van Marmara lê. Die heuwelagtige gebiede het talle historiese huise uit die Ottomaanse tydperk.


</doc>
<doc id="46183" url="https://af.wikipedia.org/wiki?curid=46183" title="Theodosius I">
Theodosius I

Theodosius (11 Januarie 347 – 17 Januarie 395), ook bekend as Theodosius I of Theodosius die Grote (Grieks: Θεοδόσιος of Θεοδόσιος ο Μέγας), was van 379 tot 395 keiser van die Romeinse Ryk. Hy het die oostelike en die westelike deel van die ryk herenig en was die laaste heerser van albei dele. Ná sy dood is die twee dele permanent verdeel tussen sy twee seuns, Arcadius en Honorius.



</doc>
<doc id="46184" url="https://af.wikipedia.org/wiki?curid=46184" title="Michael VIII Palaiologos">
Michael VIII Palaiologos

Michael VIII Palaiologos of Paleologus (Grieks: Μιχαὴλ Η΄ Παλαιολόγος, "Mikhaēl VIII Palaiologos"; 1223 - 1 Desember 1282) was van 1259 tot 1261 medekeiser van die Niceense Ryk en van 1261 tot met sy dood keiser van die Bisantynse Ryk.

Hy was die stigter van die Palaiologos-dinastie wat tot met die val van Konstantinopel in 1453 oor die Bisantynse Ryk regeer het. 

Johannes IV Laskaris van Nicea was net sewe jaar oud toe sy pa, Theodorus II, dood is en hy die troon geërf het. Sy regent was oorspronklik die burokraat George Mouzalon, maar hy is deur die adel vermoor en Michael, wat hulle leier was, het die pos oorgeneem. Kort daarna, op 1 Januarie 1259 het hy homself medekeiser gemaak. 

In 1261 het hy Konstantinopel terugverower van die Rooms-Katolieke van die Vierde Kruistog wat die stad ingeneem en die Latynse Ryk gestig het. Hy het daarna die Niceense Ryk in ’n herstelde Bisantynse Ryk omskep.

Tydens sy bewind is die Bisantynse mag herstel, onder meer die leër en vloot. Die stad is ook herstel en die bevolking het vergroot. 

Ná die verowering van Konstantinopel is Johannes IV in Nicea agtergelaat. Hy is op sy 11de verjaardag, 25 Desember 1261, in opdrag van Michael verblind. Dit het hom ongeskik vir die troon gemaak en hy is verban en in ’n fort in Bithinië opgesluit. Hy het die res van sy lewe as ’n monnik onder die naam Joasaph deurgebring. 

Michael het ook gou Johannes se susters met twee Italiaanse en ’n Bulgaarse adellike laat trou sodat hulle kinders nie ’n bedreiging vir sy eie kinders sou wees in die opvolging van die Bisantynse troon nie.



</doc>
<doc id="46187" url="https://af.wikipedia.org/wiki?curid=46187" title="Edirne">
Edirne

Edirne is ’n stad in Thrakië, die westelike deel van Turkye, naby die land se grense met Griekeland en Bulgarye. Dié grense word deur die Maritsarivier gevorm wat ook deur die stad vloei. Dit was die hoofstad van die Ottomaanse Ryk van 1365 tot 1457, toe Konstantinopel (die huidige Istanboel) Konstantyn die Grote se nuwe hoofstad geword het.

Edirne is tans die hoofstad van die Edirne-provinsie in Oos-Thrakië. Die stad het in 2009 ’n bevolking van 141 570 gehad (119 298 in 2000).



</doc>
<doc id="46188" url="https://af.wikipedia.org/wiki?curid=46188" title="Bursa">
Bursa

Bursa is ’n stad in Noordwes-Turkye en die hoofstad van die Bursa-provinsie. Met sy bevolking van 2 562 828 in 2007, is dit die land se vierde grootste stad. Bursa is in 2014 saam met Cumalıkızık deur UNESCO as wêrelderfenisgebied gelys.

Bursa is aan die noordwestelike hange van Berg Uludağ in die suidelike Marmara-streek geleë. Daar word dikwels na die stad verwys as "Yeşil Bursa" ("Groen Bursa") vanweë sy talle parke en tuine, asook die groot woude in die omliggende gebied. Die stad is sinoniem met Berg Uludağ, ’n gewilde ski-oord, wat bo hom uittroon.

Daar is talle mausoleums van vroeë Ottomaanse sultans en ander geboue uit dié tyd. Die omringende vrugbare vlakte, sy warmbaddens en verskeie interessante museums, veral die argeologie-museum, is elemente waarvoor Bursa bekend is.



</doc>
<doc id="46189" url="https://af.wikipedia.org/wiki?curid=46189" title="Galata-toring">
Galata-toring

Die Galata-toring (Turks: "Galata Kulesi"), wat deur die Genuese Christea Turris (die Christus-toring) genoem is, is ’n Middeleeuse kliptoring in die Galata-distrik van Istanboel, Turkye, net noord van die Goue Horing. Dit is een van die stad se treffendste bakens en troon bo ander geboue uit. Uit die toring is daar ’n panoramiese uitsig oor ou Istanboel en die omgewing.

Die toring is nege verdiepings of 66,9 meter hoog (51,65 meter by die uitkykdek) en het 3,75 meter dik mure. Dit was die hoogste gebou in die stad toe dit gebou is. Daar is ’n restaurant en kafee op die boonste verdiepings met ’n lieflike uitsig oor Istanboel en die Bosporus, asook ’n nagklub.

Die toring is in 1348 as "Christea Turris" gebou tydens die uitbreiding van die Genuese kolonie in Konstantinopel. Dit was die hoogste punt van die versterkingsmure om die Genuese Galata-vesting. Die boonste deel met sy keëlvormige punt is verskeie kere verander tydens retourasiewerk in die Ottomaanse tydperk toe dit gebruik is as ’n uitkyktoring om brande te sien.

In 1794, tydens die bewind van sultan Selim III, is die dak van lood en hout en die trappe erg in ’n brand beskadig. Nog ’n brand het die toring in 1831 beskadig, waarna dit weer gerestoureer is. In 1875, tydens ’n storm, is die keëldak verwoes en die toring het vir die res van die Ottomaanse tydperk ’n ronde dak gehad.

Baie jare later, in 1965–1967, tydens die tyd van die Republiek van Turkye, is die keëldak herstel. Tydens die laaste restourasiewerk in die 1960's is die hout-binnekant met sement vervang. Dit is daarna vir die publiek oopgestel.



</doc>
<doc id="46190" url="https://af.wikipedia.org/wiki?curid=46190" title="Galata-brug">
Galata-brug

Die Galata-brug (Turks: "Galata Köprüsü") is ’n brug oor die Goue Horing in Istanboel, Turkye. Veral sedert die einde van die 19de eeu kom dit dikwels voor in letterkunde, teaterstukke, poësie en romans.

Die eerste bekende brug wat oor die Goue Horing gebou is, is tydens die bewind van Justinianus I in die 6de eeu gebou naby die Mure van Konstantinopel aan die westekant van die stad. In 1453, tydens die val van Konstantinopel, het die Ottomaanse Turke ’n mobiele brug gemaak deur hul skepe teen mekaar te trek sodat die soldate van die een kant van die Goue Horing na die ander kon beweeg.
In 1502–1503 het sultan Bajezid II beplan om ’n brug op die huidige plek te bou. Leonardo da Vinci het ’n enkelvakbrug sonder presedent ontwerp wat met ’n lengte van 240 m en ’n breedte van 24 m die langste brug in die wêreld sou gewees het as dit gebou is. Die sultan het egter die ambisieuse projek afgekeur. Nog ’n Italiaanse kunstenaar, Michelangelo, is genooi om ’n brug te ontwerp, maar het dit van die hand gewys. Die plan om ’n brug oor die Goue Horing te bou het agterweë gebly tot in die 19de eeu.

’n Kleiner weergawe van Da Vinci se "Goue Horing-brug" is in 2001 laat bou naby Oslo, Noorweë, deur die eietydse kunstenaar Vebjørn Sand. Die Vebjørn Sand-Da Vinci-projek wil die ontwerp gebruik om brûe reg oor die wêreld te laat bou, onder andere oor die Goue Horing, met die gebruik van plaaslike materiaal en in samewerking met plaaslike kunstenaars as ’n wêreldwye kunsprojek.

In die vroeë 19de eeu het Mahmoed II (1808–1839) ’n brug ’n entjie hoër op laat bou, tussen Azapkapı en Unkapanı. Die brug, bekend as die Hayratiye ("weldaad" in Afrikaans), is op 3 September 1836 geopen. Dit was tussen 500 en 540 m lank.

Die eerste Galata-brug by die mond van die waterweg is in 1845 laat bou deur Valide Sultan, die ma van sultan Abdülmecid I (1839–1861) en is 18 jaar lank gebruik. Dit was bekend as die Cisr-i Cedid of Nuwe Brug om dit te onderskei van die vroeëre brug, wat toe bekend gestaan het as die Cisr-i Atik of Ou Brug.

Vir die eerste drie dae was die gebruik van die brug gratis. Daarna moes tolbelasting bekend as "mürüriye" aan die vlootministerie betaal word. Die belasting is op 25 November 1845 ingestel en was soos volg:

Die belasting is tot op 31 Mei 1930 ingevorder deur amptenare in wit uniforms wat weerskante van die brug gestaan het.

Hierdie brug is in 1863 deur ’n tweede houtbrug vervang wat gebou is in opdrag van sultan Abdülaziz (1861–1876) tydens verbeterings wat aangebring is voor die besoek van Napoleon III aan Istanboel.

In 1870 is ’n kontrak met ’n Franse maatskappy, Forges et Chantiers de la Mediteranée, geteken vir die bou van ’n derde brug, maar die projek is afgestel met die begin van die Frans-Pruisiese Oorlog. Die kontrak het toe in 1872 na ’n Britse maatskappy, G. Wells, gegaan. Die brug, wat in 1875 voltooi is, was 480 m lank en 14 m breed. Dit is tot in 1912 gebruik, toe dit hoër op geskuif is om die toe werklike ou Cisr-i Atik-brug te vervang.

Die vierde Galata-brug is in 1912 deur die Duitse maatskappy MAN AG gebou. Die drywende brug was 466 m lank en 25 m breed. Dit is in 1992 erg in ’n brand beskadig en moes plek maak vir die moderne brug wat vandag gebruik word.

Die vyfde Galata-brug is deur ’n Turkse maatskappy gebou net ’n paar meter van die vorige brug, tussen Karaköy en Eminönü. Dit is in Desember 1994 voltooi. Dit is ’n wipbrug met ’n lente van 490 m. Die dek is 42 m breed en het drie verkeersbane en ’n voetgangerbaan in elke rigting. Tremspore is ook onlangs bygevoeg sodat trems van Zeytinburnu in die voorstede naby die Atatürk- Internasionale Lughawe na Kabataş naby die Dolmabahçe-paleis kan loop.


</doc>
<doc id="46191" url="https://af.wikipedia.org/wiki?curid=46191" title="Tommy Dell">
Tommy Dell

Tommy Dell (gebore Thomas Albert Berry, 1942 in Oos-Londen) is 'n Suid-Afrikaanse country-sanger. Hy is veral bekend vir sy treffer "Teddy Bear". Van sy ander treffers sluit in "Little Rosa" en "Don't worry about me".




</doc>
<doc id="46192" url="https://af.wikipedia.org/wiki?curid=46192" title="Kippie Moeketsi">
Kippie Moeketsi

Kippie "‘Morolong’" Moeketsi (1925-1983) was 'n Suid-Afrikaanse jazz musikant wat die saxofoon bespeel het. Moeketsi was in Johannesburg gebore en was die jongste van vier broers wat elk 'n instrument bespeel het.

Morolong is in 1983 na jare se oormatige gebruik van alkohol oorlede. Die Newtown-jazzklub, "Kippies", wat by die ""Market Theatre"" in Johannesburg geleë is, is na hom vernoem.



</doc>
<doc id="46193" url="https://af.wikipedia.org/wiki?curid=46193" title="Nuwe Moskee">
Nuwe Moskee

Die Yeni-moskee, Nuwe Moskee of Moskee van die Valide Sultan (Turks: "Yeni Cami" of "Yeni Valide Camii") is ’n Ottomaanse keiserlike moskee in die Eminönü-distrik van Istanboel, Turkye. Dit is aan die Goue Horing geleë aan die suidpunt van die Galata-brug. Dit is een van die stad se bekendste bakens.

Bouwerk aan die moskee het in 1597 begin op bevel van Safiye Sultan, die vrou van sultan Murat III. Die oorspronklike argitek was Davut Aga, ’n leerling van die groot Mimar Sinan. Davut Aga is egter in 1599 dood en is vervang met Dalgic Ahmed Cavus.

Die projek is aan bande gelê deur politieke ontevredenheid en die ligging en geldelike implikasies het gelei tot ontevredenheid in die hof. Die Eminönü-buurt was die stad se voorste handelsentrum en die tuiste van ’n hoofsaaklik Joodse gemeenskap. Deur die moskee daar te plaas, het Safiye Sultan gehoop om die Islamitiese invloedsfeer uit te brei en voordeel te trek uit die groeiende ontevredenheid onder plaaslike en oorsese handelaars oor die toenemende mag en invloed van hul Joodse eweknieë. Die hoë koste van die projek het egter groot kritiek ontlok. Safiye Sultan moes die projek noodgedwonge laat vaar ná Murat III se dood. Die nuwe sultan, Ahmet I, het nie daarin belanggestel nie en bouwerk is laat vaar.

Die onvoltooide gebou het verval en is in 1660 grootliks deur ’n brand verwoes. Later dié jaar het die argitek Mustafa Aga voorgestel dat Valide Turhan Hadice, die ma van Mehmet IV, die projek voltooi as ’n godsdiensdaad. Die moskee is eindelik in 1663 voltooi en in 1665 ingewy.



</doc>
<doc id="46194" url="https://af.wikipedia.org/wiki?curid=46194" title="Prinse-eilande">
Prinse-eilande

Die Prinse-eilande (Turks: "Prens Adaları") is nege eilande aan die kus van Istanboel, Turkye, in die See van Marmara.

Die Turkse naam is Prens Adaları (Prinseilande), of meer dikwels Kızıl Adalar (Rooi Eilande) of net Adalar, soos wat hulle amptelik genoem word. Die antieke Griekse naam is Πριγκήπων νήσοι (Prinkēpōn nēsoi) en die moderne Griekse naam τα Πριγκηπόνησα (ta Prinkiponisa) of Πριγκηπονήσια (Prinkiponisia).
Die grootste vier eilande van die groep is Büyükada ("Groot Eiland") van 5,46 km, Heybeliada ("Saalsak-eiland") van 2,4 km, Burgazada van 1,5 km en Kınalıada ("Henna-eiland") van 1,3 km.

Die vyf kleineres is Sedef Adası ("Perlemoen-eiland) van 0,157 km, Yassıada ("Plat Eiland") van 0,05 km, Sivriada ("Skerp Eiland") van 0,05 km, Kaşık Adası ("Lepel-eiland") van 0,006 km en Tavşanadası ("Haaseiland") van 0,004 km.

Die eilande is een van die distrikte van die Istanboel-provinsie.

In die somer is die Prinse-eilande gewilde bestemmings vir ’n daguitstappie van Istanboel af. Aangesien daar geen voertuie toegelaat word nie, net perdekarre, is dit baie vreedsaam in vergelyking met die stadsgebied.

Dit is net ’n kort veerbootrit van beide die Asiatiese en die Europese kant van Istanboel. Die meeste veerbote doen die vier grootste eilande aan. In die lente en herfs is die eilande stiller, alhoewel die see dan rof kan wees, nes in die winter. Die eilande is soms afgesny van die buitewêreld wanneer die veerbootdienste opgeskort word weens die onstuimige water. In die winter is die eilande dikwels amper verlate weens die koue, sterk winde en die gevolglike kansellasie van veerbootritte.

In die Bisantynse tydperk is prinse en ander koninklikes na die eilande verban, en later ook lede van Ottomaanse keiserlike families, vandaar die huidige naam. In die 19de eeu het die eilande ’n gewilde oord vir die stad se rykes geword en Victoriaanse huise kan steeds op die grootste eilande gesien word.

Die Prinse-eilande het al hoe meer etnies Turks geraak namate ryk Turkse stralerjakkeraars dit ontdek het. Die Griekse, Armeense en Joodse gemeenskappe maak egter nog ’n baie klein deel van die bevolking uit.



</doc>
<doc id="46195" url="https://af.wikipedia.org/wiki?curid=46195" title="Beyazıt-toring">
Beyazıt-toring

Die Beyazıt-toring is ’n 85 meter hoë toring in die binnehof van die Universiteit van Istanboel se hoofkampus aan Beyazıt-plein in Istanboel, Turkye, op een van die sewe heuwels waarop die stad gebou is. Die toring is gebruik om uit te kyk vir brande. Dit is deur sultan Mahmut II (1808–1839) laat bou en is ontwerp deur Senekerim Balyan, wat dit in 1828 van stene laat bou het op die plek waar die oorspronklike houttoring gestaan het. Dié is deur ’n brand verwoes en is vroeër deur die argitek se broer, Krikor Balyan, ontwerp.


</doc>
<doc id="46197" url="https://af.wikipedia.org/wiki?curid=46197" title="Fatih-moskee">
Fatih-moskee

Die Fatih-moskee (Turks: "Fatih Camii") is ’n Ottomaanse keiserlike moskee in die Fatih-distrik van Istanboel, Turkye. Dit is een van die beste voorbeelde van Turks-Islamitiese argitektuur in die stad en verteenwoordig ’n belangrike stadium in die ontwikkeling van klassieke Turkse argitektuur.

Die moskee is van 1463 tot 1471 gebou in opdrag van Mehmet II die Veroweraar op die terrein van die voormalige Bisantynse Kerk van die Heilige Apostels wat gesloop is om die moskee te bou.

Die oorspronklike moskee is erg beskadig in die 1509-aardbewing en dit is toe gerestoureer. Dit is egter weer in 1557 en 1754 in aardbewings beskadig en weer gerestoureer. Op 22 Mei 1766 is dit heeltemal verwoes in ’n aardbewing toe die hoofkoepel ingestort en die mure onherstelbaar beskadig is. Die huidige moskee, wat op ’n heeltemal ander plan geskoei is, is 1771 voltooi onder sultan Mustafa III.



</doc>
<doc id="46199" url="https://af.wikipedia.org/wiki?curid=46199" title="Dolmabahçe-paleis">
Dolmabahçe-paleis

Die Dolmabahçe-paleis (Turks: Dolmabahçe Sarayı) in Istanboel, Turkye, aan die Europese kant van die Bosporus, was van 1856 tot 1922 die hoof- administratiewe sentrum van die Ottomaanse Ryk, buiten ’n tydperk van 20 jaar toe die Yıldız-paleis gebruik is.

Die Dolmabahçe-paleis is tussen 1843 en 1856 gebou in opdrag van sultan Abdülmecid I. Die paleis van 45 000 m staan op ’n terrein van 110 000 m. Hacı Said Ağa was verantwoordelik vir die bouwerk, terwyl dit ontwerp is deur die argitek Garabet Balyan, sy seun Nigoğayos Balyan en Evanis Kalfa.

Die ontwerp is ’n mengsel van die barok-, rococo- en neoklassieke styl en tradisionele Ottomaanse argitektuur. Dit bevat elemente van die Ottomaanse paleislewe asook van tradisionele Turkse wonings. Dit is die grootste paleis in Turkye. Die sultan en sy familie het voorheen in die Topkapı-paleis gewoon, maar omdat moderne luukses en styl in die Topkapı ontbreek het, het sultan Abdülmecid besluit om die Dolmabahçe-paleis te bou naby die eertydse Beşiktaş-paleis aan die Bosporus, wat gesloop is. Terwyl die Topkapı uitstekende voorbeelde van Iznik-teëls en Ottomaanse houtsnywerk bevat, is daar in die Dolmabahçe-paleis meer goud en kristal.

Die paleis was van 1856 af die tuiste van ses sultans. In 1924 is die eienaarskap oorgedra aan die nasionale nalatenskap van die Republiek van Turkye. Mustafa Kemal Atatürk, die stigter een eerste president van die republiek, het die paleis in die somer gebruik as presidentswoning. Hy het op 10 November 1938 hier gesterf.

Die terrein van die paleis was oorspronklik ’n baai aan die Bosporus wat geleidelik gedurende die 18de eeu drooggelê en opgevul is vir ’n keiserlike tuin. Dit is waar die naam Dolmabahçe ("Opgevulde Tuin") vandaan kom: van "dolma" ("opgevulde") en "bahçe" ("tuin").



</doc>
<doc id="46202" url="https://af.wikipedia.org/wiki?curid=46202" title="Ortaköy-moskee">
Ortaköy-moskee

Die Ortaköy-moskee (Turks: "Ortaköy Camii") in Beşiktaş, Istanboel, is aan die Ortaköy-kaai aan die Bosporus geleë. Die amptelike naam is die Büyük Mecidiye Camii (Groot Keiserlike Moskee van Sultan Abdülmecid).

Die oorspronklike Ortaköy-moskee is in die 18de eeu gebou. Die huidige een, wat in sy plek gebou is in opdrag van sultan Abdülmecid I, is in 1856 voltooi. Dit is deur die vader en seun Garabet en Nigoğayos Balyan (wat ook verantwoordelik was vir die nabygeleë Dolmabahçe-paleis) ontwerp in ’n neobarok-styl. In die moskee hang verskeie voorbeelde van Islamitiese kalligrafie wat deur sultan Abdülmecid self geskryf is.

Die wye, hoë vensters laat die voortdurend veranderende lig van die Bosporus in die moskee weerkaats.


</doc>
<doc id="46203" url="https://af.wikipedia.org/wiki?curid=46203" title="Eminönü">
Eminönü

Eminönü is ’n voormalige distrik van Istanboel in Turkye en is nou ’n buurt van die Fatih-distrik. Dit is die hart van die ommuurde stad van Konstantyn, die fokus van ’n geskiedenis van buitengewone rykdom.

Eminönü beslaan die punt waarop die Bisantynse hoofstad gebou is. Die Galata-brug loop oor die Goue Horing in Eminönü in en die mond van die Bosporus lê hier aan die See van Marmara. Op die heuwel staan die Topkapı-paleis, die Blou Moskee, die Aya Sophia en die Nuwe Moskee. Eminönü is dus die hoof-toeristegebied van Istanboel.

Dit was tot in 1928 deel van die Fatih-distrik, wat die hele skiereiland van ou Istanboel binne die Middeleeuse stadsmure beslaan het – die deel wat bekend was as Konstantinopel. Omdat dit vandag min inwoners het, het dit in 2009 weer deel van Fatih geword.



</doc>
<doc id="46205" url="https://af.wikipedia.org/wiki?curid=46205" title="Fatih">
Fatih

Fatih (in Afrikaans "Veroweraar") is een van die grootste distrikte in die hart van Istanboel, Turkye. Aangesien dit die ou kwartier van die stad beslaan wat op 29 Mei 1453 deur Mehmet die Veroweraar verower is, word dit vandag steeds dikwels die "regte Istanboel" of "eerste Istanboel" genoem.

Vandag beslaan Fatih die historiese skiereiland tot by die Theodosiese stadmure aan die westekant van die middestad, dus die deel wat die ou Konstantinopel was. Dit is onder andere die tuiste van die Fatih-moskee, die eerste Ottomaanse keiserlike moskee in Istanboel. Dit bevat ook van die histories belangrikste geboue in die stad.



</doc>
<doc id="46207" url="https://af.wikipedia.org/wiki?curid=46207" title="Mure van Konstantinopel">
Mure van Konstantinopel

Die Mure van Konstantinopel is ’n reeks verdedigingsmure wat die stad Konstantinopel (die huidige Istanboel in Turkye) beskerm het sedert sy stigting as die hoofstad van die Oos-Romeinse Ryk deur Konstantyn die Grote. Met verskeie toevoegings en veranderings tydens die geskiedenis is hulle die laaste groot oorblywende versterkingstelsel van die antieke tyd, asook een van die ingewikkeldste en mees uitgebreide stelsels wat ooit gebou is.

Dit is oorspronklik deur Konstantyn die Grote laat bou en het die nuwe stad aan alle kante omring en teen aanvalle oor land en ter see beskerm. Namate die stad gegroei het, is die bekende dubbele lyn van die Theodosiese Mure in die 5de eeu gebou. Die mure was feitlik ondeurdringbaar vir enige Middeleeuse aanvallers en dit het die stad, en die Bisantynse Ryk, veilig gehou tydens aanvalle van talle nasies, onder andere die Russe, Arabiere en Bulgare. Die uitvinding van kanonne wat met buskruit werk, het die versterkings kwesbaar gemaak en dit het gelei tot die verowering van die stad deur die Ottomaanse Turke op 29 Mei 1453 ná ’n lang beleg.

Die mure het tydens die grootste deel van die Ottomaanse tydperk behoue gebly totdat dele in die 19de eeu afgebreek is namate die stad uit sy nate gebars het. Ondanks die gebrek aan onderhoud het groot dele van die mure bly staan. ’n Grootskaalse restourasieprogram is sedert die 1980's aan die gang, wat besoekers toelaat om te sien hoe hulle oorspronklik gelyk het.



</doc>
<doc id="46208" url="https://af.wikipedia.org/wiki?curid=46208" title="Jani Allan">
Jani Allan

Jani Allan (gebore 11 September 1953) is 'n eertydse Suid-Afrikaanse joernalis en radiokommentator. Sy het tussen 1979 en 1989 bekend geword as 'n Sunday Times joernalis. Sy is ook bekend vir haar beweerde verhouding met Eugène Terre’Blanche, die aanslag op haar lewe en lastersaak (waarop Terre'Blanche onskuldig bevind is).

Van die bekendes met wie sy onderhoude gevoer het sluit in: Mangosuthu Buthelezi, Eugène Terre’Blanche, Winnie Madikizela-Mandela, Sol Kerzner, Vladimir Tretchikoff, Walter Battiss, Pik Botha, Denis Worrall, Pieter-Dirk Uys, Rian Malan, Elizabeth Klarer, Taubie Kushlick, Bill Haley, Barry Manilow, Goldie Hawn, Roger Moore, Charlton Heston, Ursula Andress en Oliver Reed.



</doc>
<doc id="46210" url="https://af.wikipedia.org/wiki?curid=46210" title="Turkse bad">
Turkse bad

’n Hamam (van Arabies: حمّام, "ḥammām") is ’n Midde-Oosterse weergawe van ’n stoombad. In Wes-Europa was die Turkse bad as ’n manier om te was en ontspan veral in die Victoriaanse tydperk gewild. Om ’n Turkse bad te gebruik is soortgelyk aan ’n sauna, maar dit is nader verwant aan antieke Griekse en Romeinse badgeriewe.

In ’n Turkse bad ontspan ’n mens eers in ’n kamer wat deur droë, warm lug verhit word om die mens te laat sweet. Daarna bly die persoon in nog ’n warm kamer voordat hy homself met koue water afspoel. Nadat hy gewas en ’n massering gekry het, ontspan hy in die "afkoelkamer".

Die woord "ḥammām" is afgelei van die Arabiese stam "ḥmm" wat hitte beteken en waarvan baie ander woorde afgelei is wat met warm verband hou, soos warmbron, koors, ens.

Die hamam kombineer die funksies en struktuur van sy voorgangers in Anatolië, die Romeinse Ryk en die Bisantynse Ryk met die Sentraal-Asiatiese Turkse tradisie van stoombaddens, rituele reiniging en respek vir water. Die Ottomaanse hamans het egter ontwikkel van annekse aan moskees tot sosiale instellings en eindelik, danksy arigtekte soos Mimar Sinan, tot groot komplekse. Die beste voorbeeld hiervan is die Çemberlitaş Hamamı in Istanboel, wat in 1584 gebou is.

’n Tipiese hamam bestaan uit drie kamers wat vebind is: die "sıcaklık", die eerste warm kamer, die "tepidarium", die tweede warm kamer, en die "soğukluk", die afkoelkamer.

Die "sıcaklık" het gewoonlik ’n groot koepel met klein vensters wat net min lig deurlaat. Dit het ook ’n groot marmerblad in die middel waarop kliënte kan lê en fonteine in die hoeke. Die "tepidarium" word gebruik om met seep en water te was en die "soğukluk" is om te ontspan, aan te trek en iets verfrissends te drink.

Hamams het gewoonlik aparte geriewe vir mans en vroue of hulle word op verskillende tye toegelaat. Omdat die hamams in die Ottomaanse tydperk sosiale vergaderplekke was, was hulle in feitlik elke stad te kry. Daar was dikwels tradisionele vermaak soos dans en kos, asook spesiale seremonies soos voor troues, vir die viering van vakansiedae, geboortes, ens.

Daar is gewoonlik spesiale bykomstighede in ’n hamam, soos ’n "peştemal" (’n spesiale sy- of katoenlap om die lyf mee te bedek), "nalın" (houtskoene sodat ’n mens nie op die nat vloere gly nie), "kese" (rowwe vingerlose handskoene vir masserings), en soms juweliersdosies, vergulde seepkissies, spieëls, parfuumbottels, ens.




</doc>
<doc id="46212" url="https://af.wikipedia.org/wiki?curid=46212" title="Kapmes">
Kapmes

'n Kapmes is 'n groot mesvormige stuk gereedskap met 'n lem wat 50–60 cm lank is, maar korter weergawes word ook gevind. Die kapmes word normaalweg gebruik om deur dik plantegroei soos suikerriet te kap. Hoewel dit primêr 'n landbouwerktuig is, word dit ook in sommige dele van die wêreld as wapen ingespan.

Die panga is 'n soort kapmes waarvan die lem aan die rugkant breër word. Die panga was veral in Suid-Afrika in die 1980's en vroeë 1990's gebruik as wapen tydens konflikte tussen ANC- en IVP-ondersteuners in Natal. Die AWB-leier, Eugène Terre'Blanche is op 3 April 2010 met 'n panga vermoor.

 'n Kapmes word prominent op die vlag van Angola afgebeeld.


</doc>
<doc id="46213" url="https://af.wikipedia.org/wiki?curid=46213" title="Panga">
Panga

Panga kan na een van die volgende verwys:



</doc>
<doc id="46214" url="https://af.wikipedia.org/wiki?curid=46214" title="Knopkierie">
Knopkierie

'n Knopkierie is 'n wapen met 'n groot houtknoets aan die een kant en 'n lang houtsteel wat na agter loop. Knopkieries kan tydens die jag van diere deur die lug gegooi word met die hoop dat dit die dier sal tref en immobiliseer. Die ander gebruik is om 'n vyand (mens) mee by te dam. Dit word veral in Suidelike en Westelike Afrika gebruik.

'n Gekruisde knopkierie en spies kom op die huidige Suid-Afrikaanse landswapen voor.


</doc>
<doc id="46215" url="https://af.wikipedia.org/wiki?curid=46215" title="Beyoğlu">
Beyoğlu

Beyoğlu (Turks: Bejoɣlu) is ’n distrik aan die Europese kant van Istanboel, Turkye, wat van die historiese skiereiland van die ou Konstantinopel afgesny word deur die Goue Horing. In die Middeleeue was dit in Grieks bekend as Pera ("Oorkant"), en dié naam is algemeen gebruik voor die stigting van die Republiek van Turkye in 1923.
Die distrik sluit ander buurte noord van die Goue Horing in, soos Galata, Karaköy, Şişhane, Tepebaşı, Tarlabaşı, Dolapdere en Kasımpaşa. Dit het die aktiefste kuns-, vermaak- en naglewe in Istanboel.

Die gebied word duisende jare al bewoon, maar het vanaf die 5de eeu bebou geraak as deel van Bisantium. Dit was in dié tyd bekend as Galata, en ’n fort is daar gebou, waarvan nog net die Galata-toring oor is.

Die moderne Beyoğlu is ’n vermaak- en inkopiedistrik vir plaaslike inwoners sowel as buitelandse besoekers.

Die bekende İstiklal Caddesi (İstiklal-laan), ’n gewilde inkopiestraat wat vir verkeer gesluit is en oploop na die bekende Taksim-plein, is in dié gebied. Weerskante van die laan is restaurante, kafees, kroeë, winkels, wynhuise en klubs, asook teaters, bioskope en kunsgalerye.

Parallel daarmee loop die wye Tarlabaşı Caddesi, wat die meeste van die verkeer deur die gebied dra. Dit is in die 1980's gebou en verskeie historiese geboue is daarvoor gesloop. Weerskante van dié laan is steeds historiese geboue, onder andere kerke.



</doc>
<doc id="46216" url="https://af.wikipedia.org/wiki?curid=46216" title="Groot Paleis van Konstantinopel">
Groot Paleis van Konstantinopel

Die Groot Paleis van Konstantinopel (Grieks: Μέγα Παλάτιον; Turks: Büyük Saray) was die groot Bisantynse keiserlike paleiskompleks aan die suidoostelike kant van die skiereiland wat nou bekend is as Ou Istanboel. Dit was van 330 tot 1081 die hoofwoning van die Bisantynse en Oos-Romeinse keisers en langer as 800 jaar die sentrum van keiserlike administrasie.

Dit was in Latyn ook bekend as die "Heilige Paleis" (Sacrum Palatium).

Toe Konstantyn die Grote sy Romeinse hoofstad in 330 na Konstantinopel skuif, het hy vir hom ’n paleis laat ontwerp tussen die Hippodroom en die Aya Sophia. Dit is deur die eeue verskeie kere verander en uitgebrei, veral onder die keisers Justinianus I en Theophilus.

Tot die vroeë 13de eeu was die paleis die hoof- administratiewe en seremoniële sentrum van die stad, hoewel die paleis van Blachernae sedert die vroeë 11de eeu verkies is as keiserlike woning. Tydens die verwoesting van Konstantinopel tydens die Vierde Kruistog is die paleis geplunder. Hoewel die daaropvolgende Latynse keisers steeds die paleis gebruik het, het hulle nie geld gehad om te behoorlik in stand te hou nie.

Toe die Bisantynse keiser Michael VIII Paleologus die stad in 1261 terugverower, was die Groot Paleis in ’n haglike toestand. Die keisers het daarna eerder uit Blachernae regeer. Toe die Ottomaanse sultan Mehmet II die stad in 1453 verower, was die paleis leeg en vervalle. ’n Groot deel van die gebou is gesloop tydens die heropbouing van Konstantinopel in die Ottomaanse tyd. In die vroeë 20ste eeu het ’n brand egter ’n deel van die paleis ontbloot. Tronkselle, groot kamers en moontlik graftombes is gevind. Uitgrawings gaan steeds op die terrein in die huidige Istanboel voort, maar die werk word belemmer deur die feit dat die Blou Moskee en sy aangrensende geboue bo-op ’n deel van die ou paleisterrein gebou is.

Kenners glo die Groot Paleis was ’n reeks paviljoene, soortgelyk aan die Ottomaanse Topkapı-paleis wat daarna gebou is. Die terrein was meer as 19 000 m groot.

Die hoofingang was die Chalke-poort ("Bronspoort") by die Augustaion (’n belangrike seremoniële plein). Die Augustaion was suid van die Aya Sophia geleë en dit is waar die stad se hoofstraat, die Mese ("Middelstraat"), begin het. Oos daarvan was die senaatshuis van Magnaura, waar die Universiteit van Konstantinopel later gestaan het, en wes daarvan die Milion (die "mylmerker", van waar alle afstande gemeet is) en die ou Baddens van Zeuxippus.

Reg agter die Chalke-poort was die kasernes van die paleiswag, die Scholae Palatinae. Daaragter was die ontvangsaal, gevolg deur die Daphne-paleis, die keisers se hooftuiste. Van daar het ’n gang reguit na die keiserslosie in die Hippodroom gelei. Die hooftroonkamer was die Chrysotriklinos, wat deur Justinius II laat bou en later deur Basilius I vergroot en gerestoureer is, met die paleiskapel daarnaby. Noord daarvan was die Triconchos-paleis, wat deur keiser Theophilus laat bou is.

Oos van die Triconchos was die ryklik versierde Nea Ekklesia ("Nuwe Kerk") met sy vyf vergulde koepels wat deur Basilius I laat bou is. Die kerk het tot met die Ottomaanse verowering bly staan. Dit is as ’n bergplek vir buskruit gebruik en het ontplof toe dit in 1490 deur weerlig getref is. Tussen die kerk en die seemure was ’n poloveld.

Verder suid het die Bucoleon-paleis teen die see gelê. Dit is deur Theophilos laat bou en het dele van die seemure ingesluit. ’n Poort het toegang verleen tot die keiserlike hawe van Bucoleon.




</doc>
<doc id="46218" url="https://af.wikipedia.org/wiki?curid=46218" title="Aya Irene">
Aya Irene

Die Aya Irene of Eirene (Grieks: Ἁγία Εἰρήνη, "Heilige Vrede"; Turks: "Aya İrini") is ’n eertydse Ortodokse kerk in die Eerste Binnehof van die Topkapı-paleis in Istanboel, Turkye. Dit is ’n museum, maar spesiale toestemming is nodig om dit te besigtig.

Dit is die eerste kerk wat in Konstantinopel gebou is. Die Romeinse keiser Konstantyn die Grote het die eerste Aya Irene in die 4de eeu laat bou. Dit het in 532 tydens onluste afgebrand. Keiser Justinianus I het dit in 548 laat restoureer.

In die 8ste eeu is dit erg in ’n aardbewing beskadig, en dit is daarna gerestoureer tot sy huidige vorm. Ná die verowering van Konstantinopel in 1453 deur die Ottomaanse sultan Mehmet II, is die kerk binne die mure van die Topkapi-paleis toegebou.

Vandag word die kerk hoofsaaklik gebruik vir musiekuitvoerings vanweë sy besonderse akoestiek en indrukwekkende atmosfeer.




</doc>
<doc id="46240" url="https://af.wikipedia.org/wiki?curid=46240" title="SV Drochtersen/Assel">
SV Drochtersen/Assel

Die klub is op 19 April 1977 gestig as 'n samesmelting van die sokkerafdelings van "Vereinigte Turnvereine Assel von 1909" en "Turnverein Germania Drochtersen" (gestig op 11 Augustus 1897).

Die eerste samesprekings tussen die klubs het reeds op 17 April 1974 plaasgevind, maar toe die voorstelle aan die lede van die klubs voorgelê is, het VTV Assel se lede teen die samesmelting gestem. Die twee klubs het wel tussen 1974 en 1977 gesamentlike jeugspanne in die veld gestoot as "JSG Südkehdingen".

Beide moederklubs bestaan steeds en S.V. Drochtersen/Assel is eintlik 'n gesamentlike onderneming ("Spielvereinigung") van die twee klubs se sokkerafdelings.

Die klub se beste prestasie was 'n 6de plek in die Oberliga in 2009.



</doc>
<doc id="46245" url="https://af.wikipedia.org/wiki?curid=46245" title="Frederik II van Pruise">
Frederik II van Pruise

Frederik II, ook bekend as Frederik die Grote, Frederik die Enigste of Alter Fritz, (* 24 Januarie 1712 in die Berlynse stadskasteel; † 17 Augustus 1786 in die Sanssouci-kasteel naby Potsdam) het vanaf 1740 as koning "in" Pruise en vanaf 1772 as koning "van" Pruise geregeer. As keurvors van Brandenburg het hy ook as aartskamerheer van die Heilige Romeinse Ryk gefungeer.

Met die Silesiese Oorloë, wat hy self begin het, het hy tussen 1740 en 1763 daarin geslaag om die Boheemse-Oostenrykse gewes Silesië vir die Keurvorstedom Brandenburg te verower. Met Brandenburg-Pruise se oorwinning in die Sewejarige Oorlog is Pruise as die vyfde groot moondheid in die Europese "Pentargie" erken - naas die Habsburgse Oostenryk, Frankryk, die Russiese Ryk en die Koninkryk Groot-Brittanje.
Frederik word as 'n verteenwoordiger van die verligte absolutisme beskou wat die administrasie van sy koninkryk doeltreffender gemaak, sy ekonomie bevorder en 'n verskeidenheid hervormings van stapel gestuur het. Na homself het hy as die "eerste dienaar van die staat" verwys. 

In die historiese bewussyn van Duitsland word hy as 'n streng maar regverdige Pruisiese landsvader onthou. Terwyl sy vader Frederik Willem I van Pruise veral as 'n bekwame en spaarsame burokraat, maar ook as "soldatekoning" bekend gestaan het wat die grootste deel van die Pruisiese staatsbegroting aan die opbou van 'n magtige leër bestee het (wat hy slegs een keer sou gebruik), het Frederik II reeds kort ná sy regeringsoorname op 31 Mei 1740 politieke besluite geneem wat van Pruise 'n heel nuwe staat sou maak.

Hy het die marteling van aangehoudenes verbied, die Pruisiese strafreg gehumaniseer, sensuur verlig en 'n kultuur van verdraagsaamheid teen minderhede in die Lutherse kerk gevestig. Frederik het stygende voedselpryse bekamp sodat brood vir al sy onderdane bekostigbaar was en die verbouing van aartappels geforseer om hongersnode te voorkom.

Frederik het kontak gehou met die beduidendste filosowe en natuurwetenskaplikes van sy tyd en hulle na Berlyn genooi om met hulle te beraadslaag. So het Frederik in Frankryk die bynaam "roi philosophe" - "filosowekoning" - gekry.

Frederik II was daarnaas ook 'n bekwame skrywer en musikus. Naas die vroeë staatsteoretiese "Antimachiavel" het ook historiese werke soos "Mémoires pour servir à l‘histoire de la maison de Brandebourg" (1751) en "Histoire de la guerre de sept ans" (1763) uit sy pen gekom. As musiekliefhebber het hy fluit gespeel en ook eie musikale werke gekomponeer. As kunstenaar is hy steeds deur Franse en Italiaanse voorbeelde geïnspireer. Frederik II het vlot Frans gepraat en geskryf, terwyl sy kennis van Duits redelik beperk was.

Maar net soos sy vader was Frederik ook 'n bekwame militaris en veldheer wat die grondgebied van Pruise deur oorlogvoering van 120 000 tot 195 000 km² uitgebrei het, maar ook ongekende menslike en materiële verliese veroorsaak het soos in die Sewejarige Oorlog.

Frederik is in die Berlynse kasteel gebore en was die oudste oorlewende seun van altesaam 14 kinders wat uit die huwelik van Frederik Willem I en sy eggenote Sophie Dorothea van Hannover gebore is. Tot met sy sesde verjaardag is Frederik saam met sy ouer suster Wilhelmine deur die Franssprekende opvoedster Mme Rocoulle grootgemaak - net soos sy vader.

Daarna het Frederik 'n strenge opvoeding ontvang wat deur outoritêre en godsdienstige beginsels volgens die presiese instruksies van Frederik Willem gekenmerk was. So is Frederik aan 'n vreugdelose dagroetine blootgestel wat deur sy pa voorgeskryf is - van die ontbyt (wat die prins in slegs sewe minute moes nuttig) tot snamiddags vyfuur wanneer hy vryetyd gehad het en kon doen wat hy wil, mits dit nie "teen God was nie".

Tussen 1716 en 1727 is Frederik deur Jacques Égide Duhan de Jandun onderwys, 'n Hugenote-vlugteling wat tydens die beleg van Stralsund in 1715 met sy besonderse dapperheid die belangstelling van die koning gewek het. Duhan het in 'n noue persoonlike verhouding met sy leerder gestaan en sy rooster, wat deur die koning streng geredigeer is, met Latyn en literêre studies uitgebrei en was ook behulpsaam by die opbou van 'n geheime biblioteek vir die prins.


</doc>
<doc id="46249" url="https://af.wikipedia.org/wiki?curid=46249" title="Sorbe">
Sorbe

Die Sorbe (Opper-Sorbies: "Serbja", Neder-Sorbies: "Serby", Duits: "Sorben", vroeër ook "Wende") is 'n Wes-Slawiese volk van 60 000 wat in Duitsland as nasionale minderheid erken word.

Die merendeels Rooms-Katolieke Sorbe is nasate van Slawiese volksgroepe wat vanaf die 8ste en 9de eeu die gebiede tussen die Elbe-, Oder- en Saale-riviere bewoon het. Hulle is tans in twee Duitse deelstate, Brandenburg en Sakse, en hier in die Opper- en Neder-Lausitz-gebied (in die Spreewald en rondom die stede Hoyerswerda en Bautzen) gekonsentreer.

Die Sorbe het steeds hul eie taal en kultuur bewaar en beskik oor hul eie vlag en volkslied wat deur die Duitse owerheid amptelik erken word. Enigiemand mag homself as deel van die Sorbiese volk reken. Die Sorbe se reg op kulturele outonomie is in die sogenaamde Sorbe-wet van 22 Maart 1948 verskans, hul kulturele aktiwiteite word deur die staat finansieel gesteun.

Die eerste verwysing na 'n Sorbiese vlag dateer uit 1842. Ná die Pan-Slawiese Kongres, wat in 1848 in Praag gehou is, het die vlag sy huidige kleure gekry. Die vlag is in 1935 deur die Nasionaal-Sosialiste verbied, word egter sedert 17 Mei 1945 weer amptelik deur die Domowina, die sambreelorganisasie van Sorbiese verenigings, gebruik.

In die vlagwette van die Duitse Demokratiese Republiek is nie na die Sorbiese vlag verwys nie, tog het verordenings, wat deur die rade van die administratiewe distrikte Cottbus en Dresden uitgevaardig is, sy gebruik vir besondere geleenthede en feesdae bepaal.

As Sorbiese volkslied word "Rjana Łužica" ("Mooi Lausitz") gesing. Volgens die grondwet van die Vrystaat Sakse en die Wet oor die Sorbe van die deelstaat Brandenburg mag die Sorbiese volkslied en vlag naas ander staatsimbole gebruik word.



</doc>
<doc id="46253" url="https://af.wikipedia.org/wiki?curid=46253" title="Heuningbier">
Heuningbier

Die term heuningbier verwys na bier wat onder toevoeging van heuning gebrou word (en derhalwe nie aan die vereistes van die Duitse "Reinheitsgebot" voldoen nie). Die heuning word by die wort of die "Jungbier" (wat pas ná die hoof-gisproses verkry word) gevoeg. Sodoende is die heuning se suiker aan die verdere gisproses onderworpe, en heuningbier het uiteindelik net 'n ietwat soeter smaak as gewone bier.

Daarnaas kan heuning ook by bier gevoeg word wat klaar gebrou en daarna verhit is om dit te pasteuriseer. Hierdie soort bier is eintlik 'n gemengde drank waarna nogtans nie-amptelik as heuningbier verwys word. Hierdie soort bier het 'n baie soet heuningsmaak.
Soos uit ondersoekings van Germaanse drinkhorings blyk, is heuning reeds deur die Germane by hul bier gevoeg wat tradisioneel van emmerkoring en gars gebrou is - net soos in die geval van heuningwyn. Voordat hop in die Middeleeue as 'n natuurlike preserveermiddel vir bier gebruiklik geword het, het heuning (wat natuurlike, deur bye geproduseerde preserveermiddels bevat) hierdie funksie vervul.

Heuningbier se alkoholgehalte wissel tussen 4,9 en 8 %. Dit word in Europa oorwegend onder name soos "Wikingerbier", "Odinbräu", "Drachenblut" en "Mede" bemark.


</doc>
<doc id="46255" url="https://af.wikipedia.org/wiki?curid=46255" title="Observatory">
Observatory

Observatory is die derde Kaapstadse voorstad aan die spoorlyn wat oor Wynberg tot in Simonstad loop, tussen Soutrivier en Mowbray.

Die voorstad verkry sy naam van die sterrewag wat in die voorstad was, maar weens die liguitstraling in die Kaapse Skiereiland is die sterrewag na Sutherland in die Karoo verskuif.

Volgens die 2011-sensus, het Observatory 'n bevolking van 9 207 gehad.



</doc>
<doc id="46256" url="https://af.wikipedia.org/wiki?curid=46256" title="Soutrivier">
Soutrivier

Soutrivier is die tweede voorstad van Kaapstad aan die spoorlyn wat via Wynberg tot in Simonstad loop. Dit is deesdae hoofsaaklik 'n nywerheidsgebied met talle fabrieke en 'n groot spoorwegwerf. Dit word begrens deur Woodstock aan die middestad se kant en Observatory in die suide.



</doc>
<doc id="46257" url="https://af.wikipedia.org/wiki?curid=46257" title="Woodstock">
Woodstock

Woodstock is die eerste voorstad van Kaapstad aan die spoorlyn wat oor Wynberg tot in Simonstad loop. Dit is gemengde voorstad met heelwat winkels aan die hoofstrate, nywerhede en behuising. Dele van Woodstock ervaar in die jongste jare ’n herlewing vanweë kantoor- en ander werkers in middestad wat hier kom woon omdat dit so na aan hul werkplek geleë is. 

Woodstock is geleë tussen Tafelbaai en die onderste hange van Duiwelspiek 'n enkele kilometer oos van die middestad van Kaapstad. Woodstock word bedien deur 'n spoorwegstasie, die naaste stasie aan Kaapstad, en het die poskode 7925 vir straatadresse en 7915 vir posbusse.

Aanvanklik was Papendorp, soos die voorstad eers geheet het, 'n aparte dorpie. Dit is genoem na Pieter van Papendorp, wat in die laaste deel van die 18de eeu daar gewoon het. Daar was teen 1845 was reeds ’n skool en ’n Anglikaanse kerk. Die spoorlyn wat deur die dorp aangelê is, het dit meer gewild gemaak. In 1881 het die dorpie met Soutrivier saamgesmelt. Die naam is na Woodstock verander nadat die inwoners daarvoor gestem het. In 1913 is Woodstock by Kaapstad ingelyf.

Die voorstad was vroeër die tuiste van 'n aansienlike, mindergegoede Afrikaanse gemeenskap met 'n eie kerk, die NG gemeente Woodstock, en skool, Laerskool Tafelberg, maar met die geleidelike verval van die voorstad en die verbetering van Afrikaners se ekonomiese posisie het bykans alle Afrikaanssprekendes mettertyd die voorstad verlaat vir aangenamer voorstede verder van die middestad af.

Woodstock het van 1881 tot 1913 sy eie munisipaliteit gehad. Die raad het in 1892 'n skynheraldiese "wapen" aangeneem wat 'n sinkende seilskip en 'n man op 'n perd wat die see inry toon. Heride ontwerp verwys na Wolraad Woltemade se seereddingsdaad in 1773. Die helmteken was 'n dolfyn omwonde om 'n gekroonde anker; die skildhouers was twee leeus; en die wapenspreuk was "Per mare per terras".




</doc>
<doc id="46258" url="https://af.wikipedia.org/wiki?curid=46258" title="Levent">
Levent

Levent is 'n finansiële distrik van Istanboel, Turkye. 
Dit is aan die Europese kant van die stad, in die munisipaliteit van Beşiktaş, geleë.


</doc>
<doc id="46259" url="https://af.wikipedia.org/wiki?curid=46259" title="Maslak">
Maslak

Maslak is ’n finansiële distrik van Istanboel, Turkye. Dit is in die Europese deel van die stad geleë.


</doc>
<doc id="46260" url="https://af.wikipedia.org/wiki?curid=46260" title="Mecidiyeköy">
Mecidiyeköy

Mecidiyeköy is ’n finansiële distrik van Istanboel, Turkye. 
Dit is ook een van die prominente besigheid-sentra van Istanboel.



</doc>
<doc id="46261" url="https://af.wikipedia.org/wiki?curid=46261" title="Milion">
Milion

Die Milion (Grieks: Μίλ(λ)ιον) was ’n mylmerker-monument in die vroeë 4de eeu in Konstantinopel (die huidige Istanboel in Turkye). Dit was die plek van waar alle plekke in die Bisantynse Ryk gemeet is en het dieselfde funksie gehad as die Milliarium Aureum van Rome. Dit het behoue gebly tot minstens die 15de eeu. Dele daarvan is in die 1960's herontdek.


</doc>
<doc id="46263" url="https://af.wikipedia.org/wiki?curid=46263" title="Marcianus-suil">
Marcianus-suil

Die Marcianus-suil (Turks: "Kıztaşı") is ’n monument wat in 455 in Konstantinopel opgerig is ter ere van keiser Marcianus. Dit is uit twee stukke rooigrys Egiptiese graniet saamgestel.


</doc>
<doc id="46264" url="https://af.wikipedia.org/wiki?curid=46264" title="Rumelihisarı">
Rumelihisarı

Die Rumelihisarı, Kasteel van Roemelië of Fort van Europa is ’n fort in die Sarıyer-dsitrik in Istanboel, Turkye, op ’n heuwel aan die Europese kant van die Bosporus. Dit is tussen 1451 en 1452 deur die Ottomaanse sultan Mehmet II laat bou voordat hy Konstantinopel verower het. Die drie groot torings is genoem na drie van Mehmet se visiere: Çandarlı Halil Pasha, wat die groot toring langs die poort gebou het, Zağanos Pasha, wat die suidelike toring gebou het, en Sarıca Pasha, wat die noordelike toring gebou het.

Rumelihisarı is aan die nouste deel van die Bosporus geleë, dwarsoor Anadoluhisarı aan die Asiatiese kant, nog ’n fort wat tussen 1393 en 1394 deur sultan Bajezid I laat bou is. Die doel van die forte was om te keer dat hulp van die Swartsee Konstantinopel bereik tydens die stad se beleg deur die Ottomane.

Die fort het een klein toring, drie hooftorings en 13 klein wagtorings op die muur wat die hooftorings verbind.

In 1955, in opdrag van president Celal Bayar, is restourasiewerk begin wat tot 29 Mei 1958 geduur het. Sedert 1960 is dit ’n museum en opelugteater vir konserte in die somer.




</doc>
<doc id="46267" url="https://af.wikipedia.org/wiki?curid=46267" title="Anadoluhisarı">
Anadoluhisarı

Die Anadoluhisarı, Kasteel van Anatolië of Fort van Asië is ’n fort in Istanboel, Turkye, aan die Asiatiese kant van die Bosporus. Dit is tussen 1393 en 1394 deur die Ottomaanse sultan Bajezid I laat bou tydens die beleg van Konstantinopel om te keer dat hulp die stad bereik.

Die fort is aan die nouste deel van die Bosporus geleë, regoor Rumelihisarı, nog ’n fort wat tussen 1451 en 1452 deur sultan Mehmet II laat bou is voordat hy Konstantinopel verower het.

Anadoluhisarı het ’n 25 meter hoë toring binne die mure van ’n ongelyke pentagoon met vyf torings op die hoeke. Dit is die oudste Turkse gebou in Istanboel. Ná die val van Konstantinopel was dit ’n militêre tronk.

Die fort is van 1991 tot 1993 gerestoureer. Vandag skep dit ’n mooi prentjie met die ou houthuise in die omgewing. Dit is ’n museum, maar is nie oop vir die publiek nie. Die Fatih Sultan Mehmet-brug oor die Bosporus is net noord daarvan.




</doc>
<doc id="46270" url="https://af.wikipedia.org/wiki?curid=46270" title="Apollo 15">
Apollo 15

Apollo 15 was die negende bemande missie in die Apollo-program, die vierde missie wat op die maan geland het en die agtste suksesvolle missie. Dit was die eerste van wat "J-missies" genoem was – langer oorbly op die maan met 'n groter fokus op wetenskap as wat tydens vroeëre missies moontlik was. Dit was ook die eerste missie waartydens die maankarretjie gebruik is.

Die bemanning was David Scott - bevelvoeder, Alfred Worden en James B. Irwin.

Apollo 15 is op 26 Julie 1971 gelanseer en het op 7 Augustus 1971 in die Stille Oseaan neergeplons.


</doc>
<doc id="46271" url="https://af.wikipedia.org/wiki?curid=46271" title="Karaköy">
Karaköy

Karaköy, die moderne naam van die antieke Galata, is ’n kommersiële buurt van die Beyoğlu-distrik in Istanboel, Turkye. Dit is in die noordelike, Europese deel aan die Goue Horing geleë.

Karaköy is een van die oudste distrikte van die stad en is vandag ’n kommersiële en vervoersentrum. Die Galata-brug verbind Karaköy met Eminönü in die suidweste, Tersane-straat met Azapkapı in die weste, Voyvoda-straat met Şişhane in die noordweste, die steil Yüksek Kaldırım-straat met Beyoğlu in die noorde, en Kemeraltı- en Necatibey-straat met Tophane in die noordooste.


</doc>
<doc id="46272" url="https://af.wikipedia.org/wiki?curid=46272" title="Bebek">
Bebek

Bebek is een van die rykste buurte van Istanboel, Turkye. Dit is aan die Europese oewer van die Bosporus geleë en word deur ander ryk buurte omring.


</doc>
<doc id="46273" url="https://af.wikipedia.org/wiki?curid=46273" title="Beşiktaş">
Beşiktaş

Beşiktaş is ’n munisipaliteit van Istanboel, Turkye, wat aan die Europese oewer van die Bosporus geleë is. Reg oorkant die seestraat is die Üsküdar-munisipaliteit. Beşiktaş is ook die naam van die historiese sentrum van die munisipaliteit.

Die munisipaliteit sluit ’n paar belangrike terreine en gebiede in, soos die Dolmabahçe-paleis, die buurt Bebek en die finansiële buurt Levent.


</doc>
<doc id="46274" url="https://af.wikipedia.org/wiki?curid=46274" title="Üsküdar">
Üsküdar

Üsküdar is ’n groot en digbevolkte munisipaliteit in Istanboel, Turkye, aan die Asiatiese kant van die Bosporus. Üsküdar is ook die naam van die historiese sentrum van die munisipaliteit.

Dit is een van Istanboel se oudste en rustigste dele. Tog lê dit oorkant die besige Eminönü-buurt. Vervoer oor die Bosporus is maklik per boot of brug. 


</doc>
<doc id="46276" url="https://af.wikipedia.org/wiki?curid=46276" title="Meiendorfer SV">
Meiendorfer SV

Die klub is op 17 Junie 1949 as 'n suiwer sokkerklub gestig. Die klubtrui was aanvanklik swart met 'n geel kenteken, maar aangesien skeidsregterstruie destyds altyd swart was, het die klub later op geel truie met 'n swart kenteken besluit.

Die klub het sy grootste prestasie in 1988 behaal toe hy die hoofrondte van die DFB-Pokal gehaal het. Die klub is toe in die eerste rondte deur OT Bremen met 1-0 uitgeskakel.



</doc>
<doc id="46280" url="https://af.wikipedia.org/wiki?curid=46280" title="Nukuʻalofa">
Nukuʻalofa

Nukuʻalofa is die hoofstad en grootste nedersetting van Tonga, 'n eilandnasie in die Stille Oseaan en Oseanië. Die stad bestaan uit ongeveer 35% van die land se inwoners en het 'n bevolking van 24 571 in 2013 gehad. Dit is die kommersiële en sosiale sentrum van Tonga. Die koninklike paleis en regeringsgeboue is hier geleë. Nukuʻalofa is op 10 Junie 1777 deur die Britse ontdekkingsreisiger James Cook vir die eerste keer beskryf.


</doc>
<doc id="46283" url="https://af.wikipedia.org/wiki?curid=46283" title="George Frederick Charles Faustmann">
George Frederick Charles Faustmann

Ds. George Frederick Charles Faustmann was predikant in die Nederduitse Gereformeerde Kerk, van 1891 tot 1915 op Schweizer-Reneke en van 1915 tot 1931 in Wynberg, waar hy laasgenoemde se honderdjarige bestaansviering in 1929 meegemaak het voor hy in 1931 geëmeriteer het.

Hy is op Port Beaufort in die Swellendamse distrik gebore, en het sy voorbereidende opleiding ontvang eers aan die Grey-kollege, Bloemfontein, waar hy in 1882 gematrikuleer het, en daarna aan die Victoria-Kollege, Stellenbosch, waar hy in Junie 1885 die B.A.-graad verwerf het. Nadat hy die volle teologiese kursus aan die Kweekskool op Stellenbosch deurloop het (1885-1889), het hy na legitimasie in November 1889 na Skotland vertrek, waar by in Edinburgh op die Universiteit van die Gevestigde Kerk gehospiteer het by die lesse van sulke beroemde godgeleerdes soos die professore Flint, Dods, Davidson, Drummond, terwyl by die voorreg gehad het om die dienste van Dr. Whyte in Free St. George's by te woon. In dieselfde tyd het hy behalwe in Engeland en Skotland, in verskillende lande van Europa rondgereis.

Terug in Suid-Afrika, is hy as die eerste vaste leraar na die NG gemeente Schweizer-Reneke beroep en daar in Januarie 1891 bevestig. Gedurende sy byna 25-jarige dienstyd aldaar het die Anglo-Boereoorlog gewoed. Sy pastorie met 'n kosbare biblioteek is afgebrand en geruime tyd het hy as veldprediker van die kommando's onder generaals De la Rey en Cronje gedien.

'n Paar maande na sy aankoms op Schweizer-Reneke het hy in die huwelik getree met Amalia Elizabeth Wilhelmina Mostert van Stellenbosch, wat vir hom 'n troue hulp was en na wie die NG gemeente Amalia in die Sinonde van Wes-Transvaal, wat van Schweizer-Reneke in 1927 afgestig is, genoem is.

Die bevestiging van ds. Faustmann op Wynberg het plaasgevind op 5 Maart 1915. Twee dae tevore is hy op Claremont-stasie afgehaal en gebring na die pastorie, waar aan hom en sy familie 'n hartlike ontvangs gegee is. By die bevestiging was prof. Marais die
redenaar. Na aanleiding van Hand. 26:15, is veral nadruk gelê op die woord "dienaar", wat volgens die drievoudige betekenis van die woord in die Grieks beteken (1) 'n man wat met die spaan roei, (2) 'n man wat hard vir andere werk en (3) 'n man wat as getuie sy boodskap getrou aflê. Die bevestigingsplegtigheid is deur die konsulent, ds. J.P. van Heerden, verrig, en onder die aanwesige leraars was ds. Gustav Radloff, vroeër van Bloemfontein, van wie die bevestigde in sy jongelingsjare in die Vrystaatse hoofstad so groot hulp ontvang het. 

Die daaropvolgende Sondag, 5 Maart, het ds. Faustmann sy intreerede gehou oor 1 Korintiërs 2:2: "Want ik heb niet voorgenomen iets te weten onder u, dan Jezus Christus en dien gekruisigd." Getrou bygestaan deur sy eggenote, vir sover as haar liggaamskragte dit toegelaat het, het hy sy werksaamhede aangevang en voortgesit onder blyke van seën totdat sy hom op 26 November 1925 ontval is. Van haar is gesê sy was 'n waardige predikantsvrou en tere moeder van haar kinders. In haar plek het 'n paar jaar later op 26 Maart 1928 gekom Elizabeth Howlett van Peterborough, Engeland, wat hoewel sy in Engeland gebore, grootgeword en opgevoed is, Suid-Afrika as haar tweede vaderland aangeneem het, en deur haar minsame en simpatieke omgang en vereenselwiging met die Afrikanervolk deur aanleer van die Afrikaanse taal, toegang verkry het na die huis en hart van die gemeentelede.

Behalwe sy eerste reis in Europa gedurende sy studentejare, het ds. Faustmann nog twee maal in die buiteland gereis. In 1914, toe hy nog in Transvaal was, het hy via die Ooskusroete Egipte en Palestina besoek, benewens Italië, Switserland, Frankryk, Engeland en Skotland. In die tyd het die Eerste Wêreldoorlog in Europa uitgebreek en hy was die gedenkwaardige dag in Augustus 1914 teenwoordig op Trafalgarplein, Londen, toe die aankondiging gedoen is dat die oorlog tussen Engeland en Duitsland verklaar is. 

In 1927 het hy andermaal in Europa gereis en toe ook Oostenryk en Skandinawië besoek, asmede die Verenigde State en Kanada besoek. Deur al die uitvoerige rondreise het hy nie alleen baie gesien nie, maar ook baie ondervinding en mensekennis opgedoen, wat uiters handig te pas gekom het by sy werk as 'n ernstige prediker en troue sielversorger.

Ds. Faustmann aanvaar sy emeritaat in 1931 en word ná sy dood in 1948 in die kerkhof van die NG gemeente Wynberg begrawe, waar meer as 600 bekende, gesiene en invloedryke mense begrawe is, onder meer die eerste leraar van die gemeente, dr. Philip Eduard Faure.



</doc>
<doc id="46284" url="https://af.wikipedia.org/wiki?curid=46284" title="Schweizer-Reneke">
Schweizer-Reneke

Schweizer-Reneke is 'n dorp in die Noordwesprovinsie van Suid-Afrika.

Die dorp is in 1885 gestig op die plek van 'n inheemse nedersetting, Mamusa. Dit is vernoem na kaptein Schweizer en veldkornet Renecke, wat in 1885 tydens 'n ekspedisie teen die plaaslike stam om die lewe gebring is. Daar was gevegte in die omgewing tydens die Anglo-Boereoorlog, toe onder meer die NG kerkpastorie van ds. G.F.C. Faustmann, eerste leraar van die plaaslike gemeente, afgebrand is.

Die distrik is 4 065 km groot. Vandag is dit 'n boerderysentrum met mielies, sorghum, grondbone en sonneblomsaad die belangrike produkte wat verbou word. Die Wentzeldam in die Hartsrivier is net noord van die dorp.





</doc>
<doc id="46286" url="https://af.wikipedia.org/wiki?curid=46286" title="Kleinfontein">
Kleinfontein

Kleinfontein is 'n nuwe nedersetting naby Pretoria, Suid-Afrika. Dit is eers onlangs ontwikkel en het 'n beperkte ekonomie. Dit is gestig deur afstammelinge van die oorspronklike Voortrekkers of die Boere wat selfbeskikking in 'n outonome volkstaat soek. Dit is 'n poging om die ideaal van 'n volkstaat van sommige Afrikaners te verwesenlik. Kleinfontein is een van twee slegs-Afrikaner enklawe in Suid-Afrika (die ander is Orania).

Om die eiendom in sy besit in 'n leefruimte vir vryheidsliewende lede van die Boere-Afrikanervolk te ontwikkel, waar hulle alle fasette van hulle eiesoortige volksbestaan, waarvan hulle Christelike geloof, taal en kultuur die belangrikste is, vrylik, onbedreig en onverhinderd kan uitleef in 'n plaaslike welvarende ekonomie wat op volkseie arbeid gevestig is.

Kleinfontein is geleë tussen Pretoria en Bronkhorstspruit. Dit lê net suid van die N4 en net wes van die R515, 'n paar kilometer suid van Rayton.



</doc>
<doc id="46293" url="https://af.wikipedia.org/wiki?curid=46293" title="Alexandra">
Alexandra

Alexandra is 'n woonbuurt in Johannesburg, Gauteng, Suid-Afrika. In 2011 het die bevolking 179 624 getel.

In 1875 is die plaas Cyferfontein, 'n klompie kilometer suid van Pretoria, aan Gert Pieter Johannes Labuschagne oorgedra. Elf jaar later is goud op Langlaagte ontdek en 'n nuwe dorp, Johannesburg, het op die suidelike horison verrys. In 1905 is 'n gedeelte van Cyferfontein aan Alexandra Township Limited oorgedra. Die maatskappy het besluit om 'n dorpsgebied op hul grond te ontwikkel en het toe 2525 erwe daarop uitgelê. Die erwe is slegs aan swart mense verkoop. Een van die voorwaardes waarop die erwe oorgedra is, was dat die erf "shall not be sold, leased or otherwise disposed of excepting to a native or person of colour, provided that an Asiatic shall not be included in the terms 'native or person of colour'". Hulle het ook bepaal "that no Asiatic or European shall be allowed to reside or carry on business of any nature whatsoever on the … property" Destyds was daar geen beperking op swartes om eienaars van grond in die Transvaal te word nie.

Die sokkerspelers Brian Baloyi en Benson Mhlongo is van Alexandra afkomstig.



</doc>
<doc id="46294" url="https://af.wikipedia.org/wiki?curid=46294" title="Antalya">
Antalya

Antalya is ’n stad in Turkye aan die Middellandse See en die hoofstad van die Antalya-privinsie. Dit is geleë op rotse en omring deur berge. Ontwikkeling en beleggings waarmee in die 1970's begin is, het die stad in ’n toeriste-oord omskep.

Dit is onseker wanneer die eerste nedersetting hier gestig is. Daar is tot onlangs geglo dat Attalos II, die koning van Pergamum, die stad omstreeks 150 v.C. gestig het. Hy het dit Attalië genoem en dit was die basis van sy magtige vloot. Tydens uitgrawings in 2008 in die Doğu Garajı-dsitrik van die stad is egter oorblyfsels gevind uit die 3de eeu v.C. – ’n aanduiding dat die stad vroeër gestig is.

Antalya het in 133 v.C. deel van die Romeinse Ryk geword nadat koning Attalos III van Pergamum dit in sy testament aan Rome bemaak het. Die stad het gefloreer en gegroei tydens die antieke Romeinse tydperk.

Die Christendom het in die 2de eeu in die streek versprei. Paulus het die stad besoek, soos geskryf staan in Handelinge van die Apostels: "Daar het hulle [Paulus en Barnabas] in Perge die woord verkondig en daarna na Attalië toe vertrek. Daarvandaan is hulle met ’n skip terug na Antiogië toe, waar hulle aan die genade van God opgedra was vir die werk wat hulle nou voltooi het." (Hand 14:25-26).

Antalya was ’n groot stad tydens die Bisantynse tydperk. Met die troonbestyging van keiser Johannes II in 1118 was dit ’n geïsoleerde buitepos teen die Turke en kon dit net van die see af bereik word. Die stad en omringende gebied is eindelik in die vroeë 13de eeu deur die Seldjoekse Turke verower. Dit was hulle hoofstad totdat dit deur die Ottomaanse Turke verower is.

In die tweede helfte van die 17de eeu het Evliya Çelebi Antalya beskryf as ’n stad met nou strate, met 3 000 huise in 20 Turkse en 4 Griekse buurte. Die stad het tot buite die stadsmure gegroei en daar was tot 200 bote in die hawe.

In die 20ste eeu het die bevolking toegeneem toe baie Turke van die Kaukasus en die Balkan-skiereiland na Anatolië getrek het. Teen 1911 was daar sowat 25 000 mense, onder andere baie Christene en Jode, wat steeds in verskillende kwartiere om die ommuurde hawe gewoon het. Die stad was toe prentjie-agtig, maar sleg gebou en agterlik. Die hoofattraksie vir besoekers was die stadsmure en ’n promenade daarbuite. Die regeringsgeboue en huise van die hoër klasse was buite die mure.

Italië het die stad kortliks beset ná die Eerste Wêreldoorlog tot met die stigting van die Republiek van Turkye in 1923.

Volgens die 2009-sensus het Antalya ’n bevolking van 1 095 157.
Antalya is in Suidwes-Anatolië aan die Golf van Antalya in die Middellandse See geleë, sowat 244 km van die Turkse hoofstad, Ankara, en 300 km van Istanboel.

Die Taurus-bergreeks van Suid-Anatolië loop parallel met die Middellandse See in ’n ooswestelike rigting, en dit het smal kusvlaktes tot gevolg wat aan drie kante deur berge omring word en aan die vierde kant aan die see grens. Op ander plekke loop die berge tot in die see, en so word klein inhamme en skiereilande gevorm. Antalya lê op so ’n vlakte wat deur berge omring word. Dit bestaan uit twee plat gebiede sowat 35 m bo die seevlak wat deur rotse gevorm word.

Die gebied word deur die Taurus-berge beskerm teen die koue noordewinde en het ’n tipiese Mediterreense klimaat met warm, droë somers en matige, nat winters. Die son skyn omtrent 300 dae van die jaar; dit kan in Julie en Augustus tot 40ºC word. Die seelug en noordoostewinde help om die hitte draagliker te maak.

Antalya se ekonomie is afhanklik van ’n mengsel van landbou, toerisme en handel. Landbouprodukte sluit in sitrusvrugte, katoen, snyblomme, olywe en piesangs. Kaleiçi, die gerestoureerde historiese middestad met sy hotelle, restaurante, kroeë en winkels, het ’n groot deel van sy historiese karakter behou en lok talle toeriste. Op die hoofplein, Cumhuriyet-plein, word dikwels opelug-uitstallings en konserte gehou.

Daar is talle moskees, kerke en hamams in die stad, asook historiese huise in tradisionele Turkse en Griekse style. Die hawe en die ou stadsmure is die oudste deel. Die gebied tussen die middestad en die ou hawe is 'n mengelmoes van markstalletjies met enigiets te koop waaraan jy kan dink, van matte en speserye tot aandenkings en snuisterye.



</doc>
<doc id="46295" url="https://af.wikipedia.org/wiki?curid=46295" title="Swartsee">
Swartsee

Die Swartsee of Swart See (Abchasies: Амшын Еиқәа "Amshyn Eikʷa", Bulgaars: Черно море "Cherno more" [ˈtʃɛrno moˈrɛ], Georgies: შავი ზღვა "Shavi zghva", Roemeens: "Marea Neagră" [ˈmare̯a ˈne̯aɡrə], Russies: Чёрное мо́рe "Chornoye morye" [ˈtɕɵrnəjə ˈmorʲɪ], Turks: "Karadeniz" [kaˈɾadeniz], Oekraïns: Чорне море "Chorne more" [ˈtʃɔrnɛ ˈmɔrɛ]) is ’n binnesee wat omring word deur Europa, Anatolië en die Kaukasus. Dit word met die Atlantiese Oseaan verbind deur die Middellandse en die Egeïese See en verskeie seestrate: Die Bosporus-seestraat verbind dit met die See van Marmara, en dié word deur die Dardanelle-seestraat verbind met die Egeïese See, wat deel is van die Middellandse See. Dié watermassas is die skeiding tussen Oos-Europa en Wes-Asië. Die Swartsee is ook aan die See van Azof verbind deur die Kertsj-seestraat.

Die Swartsee het ’n oppervlakte van 436 402 km², ’n maksimum diepte van 2 212 m en ’n volume van 547 000 km³.

Die Swartsee is een van vier seë wat in Afrikaans en ander tale ná kleure genoem is – die ander is die Geel-, Rooi- en Witsee. Die rede vir die "kleurterm" as naam kan ’n antieke toewysing van kleure aan die windrigtings wees: swart het noord aangedui, rooi suid en geel oos.

’n Ander verduideliking is die kleur van die Swartsee se diep water. Dit is verder noord en minder sout as die Middellandse See en daarom is die konsentrasie van alge veel hoër, en dit veroorsaak die donker kleur. Sigbaarheid in die Swartsee is gemiddeld 5 meter in vergelyking met 35 meter in die Middellandse See.



</doc>
<doc id="46301" url="https://af.wikipedia.org/wiki?curid=46301" title="Juliusz Słowacki">
Juliusz Słowacki

Juliusz Słowacki [ˈjuljuʂ swɔˈvatski], * 4 September 1809 in Kremenez, tans Oekraïne; † 3 April 1849 in Parys, was 'n Poolse digter.

Naas Adam Mickiewicz word hy as die beduidendste verteenwoordiger van die Poolse literêre Romantiek beskou. Ná sy studies in Vilnius het hy na Parys geëmigreer waar hy sy dramas en liriese heldedigte geskryf het.

Słowacki se vroeë werke is sterk beïnvloed deur Byron en Shakespeare. Aanvanklik het die digter hom op gedigte met Oosters-Arabiese motiewe en tragedies gekonsentreer waarby die laasgenoemdes op historiese gebeurtenisse gebaseer was, soos byvoorbeeld "Maria Stuart" en "Jan Bielecki".

Die Poolse November-opstand in 1830–31 was die beslissende gebeurtenisse vir Słowacki se literêre loopbaan. Ná die Poolse Delinge en die skepping van die Russies-oorheerste "Kongres-Pole" in 1815 was hierdie opstand 'n vergeefse poging om Pole as vrye en onafhanklike staat te herstel. Die Russiese owerheid het met politieke onderdrukking gereageer.

Die Poolse vryheidstryd het voortaan sentraal in Słowacki se werke gestaan, maar sou ook sy latere lewe ingrypend raak. Soos baie ander Pole gedurende die tydperk van die Groot Emigrasie was ook die digter genoodsaak om hom as balling in Frankryk te vestig waar hy sy eerste werke geskryf het. Nadat hy in 1832 na Genève gereis het, het die Franse owerheid hom om politieke redes toegang tot die land geweier.

Die eerste twee boekdele met gedigte, wat nog in Frankryk gepubliseer is, was nie besonder gewild onder die Poolse leserspubliek nie – dit was immers geen patriotiese werke wat aan die onafhanklikheidsbeweging gewy was nie en sodoende eerder 'n teleurstelling. Die derde boekdeel, wat in 1833 verskyn het, het naas gedigte oor die Poolse opstandsbeweging ook werke soos "Lambro" (wat op die Griekse vryheidstryd teen die Turke in 1821/22 gebaseer was) en "Godzina Myśli" bevat.

In Genève het Słowacki in dieselfde jaar sy eerste romantiese drama, "Kordian", geskryf wat die morele en politieke moeilikhede van die Poolse opstandelinge van 1830/31 behandel het. Ook sy dramas "Balladyna" (1834) en "Horsztyński" (1835) is rondom hierdie tematiese fokus geskryf. Gedurende sy verblyf in Switserland is Słowacki daarnaas deur die Alpynse natuurskoonheid geïnspireer om gedigte soos "Rozłączenie" te skryf.

In 1836 het Słowacki 'n reis begin waartydens hy deur Italië, Griekeland, Egipte en Palestina getoer het. Vir die digter was die besigtiging van oorblyfsels van antieke Mediterreense beskawings soos 'n reis deur ruimte en tyd wat hom tot 'n nuwe reeks gedigte geïnspireer het. Naas refleksies oor sy nasie (soos in "Rozmowa z piramidami") het hy ook na die gemeenskaplike trekke verwys wat die geskiedenis van die antieke Griekeland en dié van Pole sou saambind ("Grób Agamemnona").

Daarnaas het 'n groot verskeidenheid werke soos die lofsang "Smutno mi Boże …" en "Rzym" ("Rome") tydens sy reis deur Suid-Europa ontstaan. In "Anhelli" staan die lyding van die onderdrukte Poolse volk sentraal, tog bied die teks geen troos nie: die werk is met pessimisme vervul en bied 'n donker visie van Pole se toekomstige lot. Indrukke van sy Mediterreense reis het hul neerslag ook in "Podróż do Ziemi Świętej z Neapolu" (1836 tot 1839) gevind waarvan die bovermelde "Grób Agamemnona" 'n onderdeel vorm.

Ná sy terugkeer uit die ooste het Słowacki twee jaar lank in Florence gebly voordat hy uiteindelik na Parys teruggekeer het – die destydse sentrum van die Poolse kultuur in Europa. Die Poolse emigrante-publiek het egter min belangstelling in sy literêre werk getoon. Dit het té opvallend verskil van die literêre model wat danksy Mickiewicz algemeen aanvaar is – in plaas van die optimisme wat sy kollega onder Poolse ballinge versprei het, het Słowacki ironiese en neerhalende uitlatings oor Poolse emigrante en hulle kans op die herwinning van nasionale onafhanklikheid gemaak. Vanweë hierdie politieke geskille het min lesers die originaliteit van die nuwe Poolse digter op die Paryse toneel besef.

Die drama "Lilli Weneda" (1840) was Słowacki se literêre antwoord op hierdie kritiek – 'n werk waarin hy sy oortuiging uitgespreek het dat lyde en dood tot Pole se herlewing sou lei. Met "Beniowski" (1841) het die digter tradisionele digkuns behandel en 'n nuwe literêre styl ingevoer. Die werk was indrukwekkend genoeg om belangstelling van lesers te wek, maar was nie suksesvol as 'n nuwe model vir poësie nie: Mickiewicz se skryfstyl was steeds die maatstaf vir Poolse digters.

In 1842 het Słowacki by die messianistiese beweging van Andrzej Towiański aangesluit. Hierdie religieus-politieke groepering, wat die herwinning van Pole se onafhanklikheid binne 'n kort tydperk voorspel het, het die aandag van sommige invloedryke emigrante en selfs dié van Mickiewicz gewek.

Słowacki het in hierdie periode slegs enkele werke geskryf, waaronder die dramas "Ksiądz Marek" en "Sen Srebrny Salomei". Die vroeë gedagtes van die Poolse Romantiek het op daardie tydstip reeds begin om aan aantreklikheid in te boet, 'n tendens wat in die tragikomedie "Fantazy" (omstreeks 1844, eerste publikasie in 1866) sy uitdrukking gevind het. In 1844 het Słowacki met "Genezis z Ducha" sy eie, sogenaamde genesiese filosofie bekend gestel waarin die stoflike wêreld as 'n uitdrukking van die geestelike sfeer beskryf word wat na steeds hoër vlakke van ontwikkeling streef en steeds nuwe gedaantes kan aanneem.

Słowacki het nou geleidelik meer belangstelling gewek en saam met baie jong emigrante 'n patriotiese organisasie in die lewe geroep wat in staat sou wees om 'n opstand te organiseer. In 1848 het die digter daarin geslaag om na die Pruisiese deel van die eertydse Poolse staat te reis en sy familie te ontmoet, onder meer om belangstelling vir sy filosofiese gedagtes te wek.
Ná sy terugkeer het sy oortuigings neerslag gevind in twee ontipiese dramas, "Zawisza Czarny" en "Samuel Zborowski", waarin die Poolse geskiedenis met behulp van sy genesiese filosofie toegelig is.

Daarnaas het ook "Król-Duch" in hierdie periode ontstaan, 'n oorspronklike genesiese heldedig waarin Pole se legendariese verlede sentraal staan, maar wat ook na die uiteenlopende politieke oortuigings van Pole en die twee verskillende modelle van nasionale poësie verwys: Mickiewicz s'n en Słowacki se eie styl. In dié werk het Słowacki sowel sy beroemde kollega asook homself as die mees volmaakte van die ou geeste uitgebeeld.

Kort voor sy afsterwe het die digter belangrike diskussies met Norwid gevoer, een van Pole se leidende digters naas Mickiewicz en Słowacki. Hulle word in Norwid se "Czarne Kwiaty" (1856) behandel – 'n boek wat verskillende onderhoude met belangrike persoonlikhede soos Słowacki en Chopin bevat.

Słowacki is op 3 April 1849 aan tuberkulose oorlede. Adam Mickiewicz het laat op daardie dag kennis geneem van Słowacki se afsterwe. Op die volgende dag het sy dagblad "Tribune de Peuples" kort vermelding van Słowacki se dood gemaak.

Net dertig mense het die begrafnis bygewoon. Daar is geen toespraak gehou nie, en geen boekwinkel het Słowacki se werke uitgestal nie. Mickiewicz het nie aan die begrafnisdiens deelgeneem nie.


</doc>
<doc id="46302" url="https://af.wikipedia.org/wiki?curid=46302" title="Richmond, Noord-Kaap">
Richmond, Noord-Kaap

Richmond is 'n klein dorp in die suidooste van die Noord-Kaap, Suid-Afrika en is langs die N1 nasionale pad geleë. Volgens die 2011-sensus het die dorp 'n bevolking van 5 122 gehad, waarvan 255 (2.9%) blank was.

Die dorpie het op 11 Oktober 1843 as 'n NG Kerkgemeente ontstaan. Die plaas Driefontein is later gekoop en in woonerwe onderverdeel. Die eerste paar erwe is op 19 April 1845 verkoop. Die dorp is vernoem na die graaf van Richmond, vader van lady Sarah Maitland, vrou van sir Peregrine Maitland, wat die goewerneur van die Kaapkolonie was op daardie tydstip. Die dorp is twee keer deur die Boere aangeval tydens die Tweede Vryheidsoorlog.

Die distrik is 7 500 km groot. Richmond is bekend om sy merinoboerdery en perdetelery. Richmond beskik oor een van slegs twee perdemuseums in die wêreld. Die drie fonteine waarvan die oorspronklike plaas sy naam gekry het, borrel nog steeds rustig. Die water beland in die Wilgersloot, 'n sytak van die Ongersrivier.




</doc>
<doc id="46303" url="https://af.wikipedia.org/wiki?curid=46303" title="Resident Allstars">
Resident Allstars

The Resident Allstars is 'n Duitse musiekgroep uit Hamburg, Duitsland. Hul klank word as 'n mengsel van reggae en dancehall beskryf. Die groep bestaan uit kitaarspeler Daniel Lüker en baskitaarspeler Martin D. Light, pianis Oliver Kusterer en tromspeler Micky Pahlich en hoofsanger Momo.


</doc>
<doc id="46309" url="https://af.wikipedia.org/wiki?curid=46309" title="Dancehall">
Dancehall

Dancehall is 'n musiekstyl wat ontstaan uit 'n kombinasie van reggae, hip-hop en calypso. Hierdie musiekstyl is ook bekend onder die naam "raggamuffin".


</doc>
<doc id="46311" url="https://af.wikipedia.org/wiki?curid=46311" title="Hip-hop">
Hip-hop

Hip-hop (ook soms geskryf as hiphop of hip hop) is 'n kulturele beweging, veral bekend as musiekstyl. Dit ontstaan in die jare sewentig van die twintigste eeu in New York, vernaamlik in die arm wyk Bronx, wat destyds deur veral Afro- en Latyns-Amerikaners bewoon is.

Hip-hop word gekenmerk deur die volgende vier elemente:


</doc>
<doc id="46318" url="https://af.wikipedia.org/wiki?curid=46318" title="Lip">
Lip

Die lippe "(Latyn: labia oris)" is die gevoelige en donker gekleurde buitenste dele van die mond.

Daar is 'n onderlip (gewoonlik groter) en 'n kleiner bolip. Lippe help met spraak, eet en aanraking. Lippe wys ook emosie.



</doc>
<doc id="46321" url="https://af.wikipedia.org/wiki?curid=46321" title="Ethiopiese Lugdiens Vlug 409">
Ethiopiese Lugdiens Vlug 409

Ethiopian Airlines Vlug 409 was 'n geskeduleerde internasionale vlug vanaf Beiroet, Libanon na Addis Abeba, Ethiopië, wat op 25 Januarie 2010 kort nadat dit opgestyg het, in die Middellandse See neergestort het. Al 90 mense aan boord het omgekom.

Die vliegtuig betrokke was 'n Boeing 737-8AS met registrasie ET-ANB. Die vliegtuig het oorspronklik aan Ryanair behoort en is op 4 Februarie 2002 bekom en geregistreer as EI-CSW. In September 2009 is dit aan die Ethiopiese Lugdiens verhuur. Die vliegtuig het op 25 Desember 2009 instandhoudingswerk ondergaan sonder dat enige tegniese probleme gevind is.

Die Boeing 737 het in die Middellandse See neergestort kort nadat dit van die Beiroet Rafic Hariri Internasionale Lughawe in stormagtige weer opgestyg het. Daar was 82 passasiers en 8 bemanningslede aan boord van die vlug. Die METAR data het windsnelhede van 8 knope (15 km/h) uit verskillende rigtings en donderstorms in die omgewing van die lughawe aangedui. Die vliegtuig het tot 'n hoogte van 9000 voet geklim voordat dit na omtrent vier tot vyf minute in die vlug van die radar verdwyn het. Ooggetuies aan die kus het gemeld dat die vliegtuig aan die brand was voordat dit in die see gestort het. Die vlug was oppad na Addis Abeba en sou 07:50 plaaslike tyd land.

Dit was die eerste ongeluk in of naby die Beiroet Internasionale Lughawe sedert 1987 toe 'n Midde-Oosterse Lugdiens Boeing 707-323C daar verongeluk het. Dit was ook die eerste ongeluk vir die lugredery sedert die kaping van Ethiopiese Lugdiens Vlug 961 in 1996.

Die oggend na die ongeluk het die Libanese owerhede gerapporteer dat die ongelukstoneel 3,5 kilometer vanaf die kus van Na'ameh geleë is. Die soektog na oorlewendes is deur die Libanese Weermag uitgevoer. Die weermag het van Sikorsky S-61 helikopters gebruik gemaak asook hulp van die Libanese Vloot en UNIFIL-troepe. Die VSA se militêre magte het op versoek van die Libanese regering, die USS "Ramage", 'n Marine P-3 vliegtuig, en die herwinningskip USNS "Grapple" na die ongelukstoneel gestuur. Die Franse Vloot het 'n Breguet Atlantiese verkenningsvliegtuig gestuur. Die UNIFIL het drie skepe en twee helikopters gestuur. Die Royal Air Force en die Siprus polisie se lugvleuel het verdere helikopters beskikbaar gestel om te help met die soek- en reddingsoperasie. Reddingspogings is aanvanklik deur hoë golwe en sterk winde belemmer. Wrakstukke soos stoele en kleiner dele van die vliegtuig het op die Libanese kus uitgespoel. Op 6 Februarie is net 16 sterftes amptelik bevestig, maar al 90 mense aan boord van die vliegtuig is vermoedelik oorlede.

Die lyke wat uit die see gehaal is, is na die Rafik Hariri Universiteitshospitaal in Beiroet geneem vir DNS onttrekking en identifikasie. Op 5 Februarie is berig dat die Amerikaanse skip, die "Odyssey Explorer" die volgende week sou arriveer om te help na die soektog van die vliegtuig se kajuitstemopnemer en vlugdata-opnemer. Die Libanese Weermag het op 6 Februarie berig dat verskeie groot dele van die vliegtuig op 'n diepte van 45 meter op die seebodem gevind is. Op 7 Februarie 2010 het skubaduikers van die Libanese Weermag die vliegtuig se vlugdata-opnemer gevind en is dit na die Beiroet Vlootbasis gestuur en aan die ondersoekspan oorhandig

Die Libanese owerhede het 'n ondersoek na die ongeluk gelas. Die National Transportation Safety Board (NTSB), die Franse Bureau d'Enquêtes et d'Analyses pour la Sécurité de l'Aviation Civile (BEA) en Boeing het saamgewerk om die oorsaak van die ongeluk te bepaal.

Die Libanese president, Michel Suleiman het verklaar dat terrorisme uitgesluit kon word as oorsaak vir die ongeluk. Die Libanese Minister van Inligting, Tarek Mitri het aantygings weerspreek dat die vliegtuig nooit in sulke stormweer moes opstyg nie en beweer dat al die bedrywighede op die lughawe normaal en korrek uitgevoer was soos gewoonlik. Libanese Vervoer en Openbare Werke minister, Ghazi Aridi en die Libanese Minister van Verdediging, El-Murr Elias het gemeld dat die vlieënier instruksies van die beheertoring verontagsaam het toe dié hom aanbeveel het om sy roete aan te pas en die storm te vermy.

Die Ethiopiese Lugdiens het 'n span van veertien ondersoekers na die toneel van die ongeluk ontbied. Die Verenigde State het ook deskundiges van die National Transportation Safety Board gestuur om te help met die ondersoek. Die NTSB-span is bygestaan deur drie tegniese raadgewers van die Federal Aviation Administration en Boeing. Op 4 Februarie was die vlugdata-opnemer en kajuitstemopname in die see opgespoor op 'n diepte van 100 meter en ongeveer 3 kilometer van die kus van Na'ameh. Op 7 Februarie is die vlugdata-opnemer uit die see herwin en na die Bureau d'Enquêtes et d'Analyses pour la Sécurité de l'Aviation Civile gestuur waar dit ontleed is. Op 16 Februarie is berig dat die kajuitstemopname uit die see gehaal is.

Sommige lugvaartkenners meen dat slegte weer nie alleen verantwoordelik kon wees dat 'n vliegtuig net neerstort nie, en dat daar tegniese probleme moes wees wat veroorsaak het dat die enjin aan die brand geslaan het. Voorlopige verslae het aangedui dat die ongeluk te wyte was aan menslike foute.

Britse intelligensie-agente het die saak in Maart heropen na berigte van 'n terreurverdagte wat in Saoedi-Arabië in hegtenis geneem is, wat sou gesê het Vlug 409 is deur 'n bom vernietig. Die verdagte het gesê dat die toestel soortgelyk is aan die een wat gebruik is deur Umar byna Abdulmutallab Farouk by Northwest Airlines Vlug 253.

Volgens Anne Charlotte van die Franse ambassade in Libanon, was die vrou van die Franse ambassadeur in Libanon, Marla Sanchez Pietton, aan boord.

Die lugredery het die volgende lys van die nasionaliteite van die slagoffers uitgereik:

'n Gedenkdiens is in die Ethiopiese Lugdiensperseel in Addis Abeba op 14 Februarie 2010 gehou. Op die dag van die ongeluk, het die Libanese premier, Saad Hariri die dag as 'n dag van rou verklaar en alle skole, kantore en banke is gesluit.



</doc>
<doc id="46323" url="https://af.wikipedia.org/wiki?curid=46323" title="Diego Velázquez">
Diego Velázquez

Diego Velázquez (6 Junie 1599 – 6 Augustus 1660) was 'n Spaanse skilder en die voorste skilder aan die hof van koning Filips IV. Hy was 'n individualistiese kunstenaar van die destydse baroktydperk en 'n belangrike portretskilder. Hy het talle skilderye geskep wat vandag van geskiedkundige en kulturele belang is, asook 'n groot aantal portrette van die Spaanse koninklike familie, ander noemenswaardige Europese figure en alledaagse mense. "Las Meninas", 'n 1656-skildery, word nie slegs as Velázquez se meesterwerk beskou nie, maar ook onder die belangrikste werke in die Westerse kunsgeskiedenis gereken.

Velázquez se kunswerke het reeds vanaf die eerste kwart van die 19de eeu as model vir realistiese en impressionistiese skilders gedien, veral Édouard Manet. Sedert die tyd het moderner kunstenare, waaronder Spanje se Pablo Picasso en Salvador Dalí, asook die Anglo-Ierse Francis Bacon huldebetuigings aan Velázquez gebring deur verskeie van sy bekendste werke te herskep.


</doc>
<doc id="46325" url="https://af.wikipedia.org/wiki?curid=46325" title="Melbourne Rebels (Superrugbyspan)">
Melbourne Rebels (Superrugbyspan)

Die Melbourne Rebels (ook bekend as die RaboDirect Melbourne Rebels weens borgskapredes) is ’n Australiese rugbyspan wat sedert 2011 aan die Superrugbykompetisie deelneem. Hulle is die eerste professionele rugbyspan in Australië wat in privaat besit is. Die klub deel sy naam met ’n voormalige Australiese Rugbykampioenskapspan, maar daar word wel onderskeid getref tussen die twee spanne.

Rugby in Victoria het reeds so vroeg as die 1840’s begin met rugbywedstryde wat tussen mynwerkers gespeel is. Die eerste wedstryd onder die gekodifiseerde reëls het plaasgevind in Junie 1878 tussen Sydney se Waratah rugbyklub en die Carlton Voetbalklub van Melbourne op die MCG. Die span van Sydney het gewen.

Die eerste provinsiale rugbyspan in Victoria is in 1888 gestig. Die nuutgestigte Melbourne Rugbyklub het proewe gehou om ’n span saam te stel om teen die Britte te speel. 6,000 toeskouers het die wedstryd teen die Britte aanskou. In 1894 het die Victoriaanse Rugbyunie (VRU) met Nieu-Suid-Wallis gesprekke gevoer om interkoloniale wedstryde te begin speel. Victoria het die eerste wedstryd met 3 – 0 gewen. Die VRU het in die laat 1890’s nietig geraak maar is in 1908 herstig om in ’n oefenwedstryd van die Wallabies wat oppad was na Engeland, te speel. Die verteenwoordigende Victoriaanse span het blou en goue klere gedra en het met 26 – 6 verloor voor ’n skare van 1,500 op die MCG.

In 2006 het die Australiese Rugbyunie die begin van ’n nasionale plaaslike kompetisie aangekondig. Die Melbourne Rebels is gestig vir die eerste seisoen van die Australiese Rugbykampioenskap (ARC) deurdat Nieu-Suid-Wallis vier spanne aan Victoria afgestaan het. Die span is afgerig deur Bill Millard en David Croft was die kaptein. Die Rebels het vierde uit agt spanne geëindig en het in die eindronde verloor. Hierdie skuif is gesien as ’n stap in die rigting van ’n Superrugbykonsessie.

Die Rebels verteenwoordig tans 25 klubs in senior rugby. Daar is twee keer by SANZAR aansoek gedoen vir die Rebels om toegelaat te word tot Superrugby en hulle het daarin geslaag om toegelaat te word vir die 2011-seisoen. Daar is nog geen amptelike kleure of logo’s bekend gestel nie maar die amptelike webblad gebruik dieselfde kleure en logo as dié van die ARC-span.

Die era van professionalisering in rugby het gelei tot ’n herstrukturering van die Super 10-kompetisie na die Rugbywêreldbeker 1995. SANZAR is gestig om ’n provinsiale kompetisie met twaalf spanne (3 van Australië, 4 van Suid-Afrika en 5 van Nieu-Seeland) te bestuur. Gedurende die vroeë 2000’s het Suid-Afrika en Australië aansoek gedoen om elk nog een span by die kompetisie toe te voeg. Argientinië het ook belangstelling getoon in insluiting in die Superrugbykompetisie. Daar is ook met die Suidsee-Eilandse gekommunikeer oor die insluiting van ’n gefedereerde span van die Suidsee-Nasies wat gebaseer is op die model van die Wes-Indiese Eilande krieketspan, of as indiwiduele nasies.

Botte vir die 13de en 14de konsessies het in 2002 geopen. Melbourne het op daardie tydstip reeds verskeie toetse van die Wallabies aangebied wat deur die VRU gebruik is om te wys dat daar ’n behoefte na rugby in Melbourne is. Daar is ook tydens die Rugbywêreldbeker 2003 etlike wedstryde op die Docklands-stadion in Melbourne gespeel en 50,000 mense het die laaste dag van die Melbourne Gemenebesspele 2006 se sewesrugby bygewoon.

Groot toetswedstryde en toeskouergetalle 1997–2003

Rugbywêreldbeker 2003 wedstryde en toeskouergetalle in Melbourne
"Sien ook: Rugbywêreldbeker 2003"
Rod Steiner, destydse president van die VRU, het gemeen Victoria het ’n kans om die bod vir ’n plek in die Super 14 te wen.

Die destydse Bracks-regering het besteding aan infrastruktuur belowe met ’n 25,000 herontwikkeling van Olympic Park of Aus$ 100 miljoen vir ’n nuwe stadion. Die bod het agter aan die Western Force van Perth gegaan vir die 2006 Super 14-seisoen.

Met SANZAR wat ’n herstrukturering aangekondig het, is ’n nuwe konsessie geskep. Tien botte is ontvang; sewe van Australië, 2 van Nieu-Seeland (Hawke’s Bay en Taranaki) en die Southern Kings van Suid-Afrika. Die Australiese botte het drie van Victoria ingesluit, een van Wes-Sydney, een van die Goudkus, die Nieu-Suid-Wallis Landelike Rugbyunie (NSWCRU) en ’n tweede span van Queensland.

Drie botte het vanuit Victoria gekom vir die nuwe Superrugbykonsessie – die Vic Super 15 met Mark Ella aan die stuur, gesteun deur Kevin Maloney en drie voormalige VRU-direkteure, ’n Belgravie Groep-bod met Geoff Lord (namens die Melbourne Victory Voetbalklub) aan die stuur en die Melbourne Rebels-bod van die VRU met steun van die media magnaat Harold Mitchell en KPMG.

Op 12 Augustus 2009 het die Australiese Rugbyunie (ARU) vir Victoria as die enigste kandidaat van Australië gesteun om mee te ding om die nuwe konsessie vir die uitgebreide Super 15-kompetisie in 2011. Hulle het probeer om ’n ooreenkoms tussen die drie Victoriaanse bieërs te bereik in ’n poging om ’n een entiteit te vestig wat hulle gehoop het "oorweldigend suksesvol" sou wees. Die Melbourne Rebels het egter gevra dat die ARU slegs een van die drie botte by SANZAR indien.

Die pogings om hierdie botte te amalgameer is van politiek deurtrek. John Wylie, ’n beleggingsbankier, het ’n ooreenkoms met die Melbourne Rebels en die Vic Super 15 wat by die Weary Dunlop Middagete bekend gemaak is.

SANZAR kon nie tot ’n eenparige beslissing kom nie en die saak moes voor ’n arbiter verskyn. Die arbiters het gevoel dat die bod van die Southern Kings meer gevorderd was met betrekking tot sake en finansiële beplanning, organisasiestruktuur en beheer. Hulle het ook gevoel dat die Kings ’n beter spelerbasis en rugbytradisie gehad het. Omset sou egter, van verkope in uitsaairegte aan Australiese uitsaaiers sou met VS$ 15 – 20 miljoen verminder oor ’n tydperk van vyf jaar indien die vyftiende konsessie aan Suid-Afrika toegeken sou word.

Op 12 November 2009, na ’n arbitrasieproses tussen die Kings en Victoria is die 15de konsessie aan Victoria toegeken omdat beslis is dat dit finansieel meer sin sou maak vir SANZAR. Die bod is aan die Vic Super 15-konsortium toegeken maar daar kon nie ooreengekom word oor die model van eienaarskap nie. Die bod is toe teruggetrek en die konsessie is aan die Melbourne Rebels toegeken.

5 Januarie 2010 was die datum vir die amptelike aankondiging van die oorhandiging van die konsessie aan die konsortium van Harold Mitchell. Op die volgende dag het die ARU beperkinge op kontraktering van huidige Wallabies en ander Australiese Superrugbyspelers aangekondig.

Daar was wye spekulasie oor wie die uitvoerende beampte van die Rebels sou wees en ’n NRL-administrateur is genader vir die posisie. Op 11 Januarie is amptelik bekend gemaak dat dit Brian Waldron, uitvoerende beampte van die Melbourne Storm NRL sou wees. Op 12 Januarie is die hoofafrigter en direkteur van afrigting bekend gemaak as Rod Macqueen wat die Wallabies in 1999 tot Wêreldbekerglorie gelei het. Sy assistent is aangewys as Damien Hill van Sydney Universiteit. Op 28 Januarie is bekend gemaak dat die voormalige uitvoerende beampte van die Western Force, Greg Harris, die rol van Algemene Bestuurder van Voetbal Aangeleenthede sou inneem.

Die Melbourne Rebels is die eerste professionele rugbyspan in Australië wat in privaatbesit is. Die klub word deur ’n raad beheer met Harold Mitchell, wat die meeste aandele besit, as voorsitter. Onder die ander direkteure is die direkteur van Woolworths, Leon L’Hullier en Lindsey Cattermole.

Die naam van die Rebels is gekies na aanleiding van die Melbourne ARC-span in ooreenstemming met die plaaslike rugbygemeenskap. Amtenare van die VRU het op die naam "Rebels" besluit in verwysing na Victoria se eerste Wallaby, Sir Edward "Weary" Dunlop. Met die bekendstelling het Chris Handy gesê dat, "Victoriaanse rugby, net soos die groot Weary Dunlop, ’n geskiedenis het van waagmoed om anders te wees, ’n tikkie baldadigheid en is alewig uitdagend. Hierdie is eienskappe wat ’n mens in ’n Rebel verwag en karakteriseer die wyse waarop Victoria sukses behaal in hierdie historiese jaar. Hierdie naam is behou vir die Superrugbyspan.

Die Rebels verteenwoordig Victoria, Australië in die Superrugby provinsiale toernooi. Daar is onenigheid oor die volhoubaarheid van rugby in hierdie geweste omdat dit beskou word as die tuiste van Australiese Voetbal. Die konsessiegebied sluit 25 Victoriaanse senior klubs van die VRU in. Die senior klubspelers beskou die Rebels as die hoogste sport in verteenwoordigende rugby in Victoria. Die proewe vir 2010 het baie meer deelnemers as gewoonlik gehad en dit kan toegeskryf word aan die toevoeging van die Rebels tot die Superrugbykompetisie.
Hierdie klubs voer die Victoriaanse staat se verteenwoordigende span, die Melbourne Axemen (Houtkappers), aan.

Die Rebels sal hul tuiswedstryde op die AAMI-stadion speel. Die stadion is geskeduleer om in Mei 2010 voltooi te wees. Die stadion is gebore uit vorige onsuksesvolle botte vir ’n Superrugbyspan in Melbourne. Die Rebels sal saam met Melbourne Storm (rugby league), Melbourne Victory (sokker) en Melbourne Heart (sokker) die huurders van die stadion wees.

Die volgende tabel som die Rebels se Superrugby-uitslae vir die uitgebreide toernooi van sestien spanne op:

Die volgende tabel som die Rebels se Superrugby-uitslae vir die uitgebreide toernooi van agtien spanne op:

Die kleure van die Rebels is oorwegend vlootblou met donkerrooi en wit afwerkings. Met die bekendstelling van die nuwe logo en trui op 29 Julie 2010 is bekendgemaak dat die vyf sterre in die nuwe logo die leuse van die Rebels verteenwoordig:

Victoria het ’n goeie rekord in terme van spelers wat vir nasionale en internasionale spanne gespeel het. Hulle sluit in:

Die Australiese Rugbyunie het die Rebels toegelaat om 10 buitelandse spelers te kontrakteer om op te maak vir ’n kontrakteringembargo wat aggressiewe kontraktering inperk om te voorkom dat die huidige vier spanne benadeel word. Hierdie embargo sou op 1 Junie 2010 gelig word maar onderhandelinge tussen Waldron en die ARU asook protes deur die Rugbyspelersvereniging (RUPA) het veroorsaak dat dit vervroeg is na 15 Maart. RUPA het ’n saak uitgemaak dat die venster wat spelers het om ’n kontrak met Europa te beding teen einde Junie reeds sou verstryk het.

Macqueen se afrigtingspan het dit van meet af aan duidelik gestel dat hulle ’n klub opbou en dat hulle spelers teiken wat na hulle mening ’n bydrae kan maak tot die klubkultuur, met ’n beklemtoning op die opleiding van spelers vir die ‘lewe na rugby’. Stirling Mortlock en die voormalige Wallaby Mark Gerrard het gereageer op die Rebels se toewyding aan die ontwikkeling van "lewe na rugby" en gesê dit is faktore wat hulle oorweeg.

Die eerste speler wat deur die Rebels gekontrakteer is, is die losskakel van die London Wasps, Danny Cipriani wat waarskynlik op heelagter sal uitdraf waar hy ook al vir sy klub gespeel het. Hierdie skuif het rugbyskrywer, Spiro Zavos van mening gelaat dat die Rebels reeds ’n losskakel se dienste bekom het.

Op 18 Maart 2010 het die klub die kontraktering van die loskopstut Laurie Weeks aangekondig. Op 28 Maart het die Walliese agtsteman, Gareth Delve, aangekondig dat hy ’n kontrak met die Rebels gesluit het. Op 31 Maart is aangekondig dat Stirling Mortlock ’n kontrak van drie jaar met die Rebels gesluit het.

Rebels 2017 Superrugbyspan
In April 2009 het Neville Howard en Gavin Norman ’n onafhanklike ondersteunersgroep gestig om bewustheid van die bod op voetsoolvlak te kweek. Die groep is georganiseer via gewilde sosiale netwerkblaaie soos Facebook en Twitter.



</doc>
<doc id="46326" url="https://af.wikipedia.org/wiki?curid=46326" title="Steyn von Rönge">
Steyn von Rönge

Steyn von Rönge (soms geskryf as "Steyn van Ronge") is die president van die Afrikaner Weerstandsbeweging (AWB). Von Rönge was die onderleier van die AWB, maar het die leisels oorgeneem nadat Eugène Terre'Blanche, die vorige president, op 3 April 2010 op sy plaas vermoor is. Hy het voorheen waargeneem as leier van die AWB toe Terre’Blanche in die tronk was. Sy doelwitte is 'n sekuriteitsplan om boere te beskerm teen plaasaanvalle en die vestiging van 'n wit tuisland.

Von Rönge boer met beeste in die Zastrondistrik, in die Suid-Vrystaat. Hy het in 1988 by die AWB aangesluit.

Terre'Blanche het na bewering die AWB-leierskap aan beide Von Rönge en Andre Visagie, die AWB se destydse sekretaris-generaal, beloof. Von Rönge kon egter bewys hiervan lewer met 'n faks, onderteken op 12 Maart 2010, met twee getuies waarin Eugene vra dat Van Ronge die leierskap oorneem tot hy van sy hartprosedure herstel het.


</doc>
<doc id="46327" url="https://af.wikipedia.org/wiki?curid=46327" title="Kaspiese See">
Kaspiese See

Die Kaspiese See (Azerbeidjans: "Xəzər dəniz"; Kasaks: "Каспий теңізі"; Persies: دریای خزر/دریای مازندران; Russies: Каспийское море; Turkmeens: "Hazar deňizi") is die grootste soutmeer en die grootste ingeslote waterliggaam ter wêreld. Die oppervlakte daarvan beslaan ongeveer 371 000 km².

Die Kaspiese See is geleë in Wes-Asië en 'n uithoek van Oos-Europa sonder toegang tot die oseane, en binne die groot Aral-Kaspiese laeland. Die Kaspiese See word in die noorde deur Rusland en Kasakstan, in die ooste deur Turkmenistan, in die suide deur Iran en in die weste deur Azerbeidjan begrens.

Die belangrikste riviere wat die Kaspiese See binnevloei is die Oeral-rivier, die Wolga en die Koera. Die grootste stad wat aan die see geleë is, is Bakoe, die hoofstad van Azerbeidjan. 'n Ander groot stad aan die Kaspiese See is Astrachan in Rusland, waar die Wolga in dié see uitmond. Wes van die Kaspiese See is die Kaukasus en in die suide die Elboers geleë.

Gedurende 2004 was die watervlak van die meer 28 m (92 vt) laer as seevlak.

Die Kaspiese See se geskiedenis is effens anders as die van die ander terreininsinkings van die aarde wat reeds beskryf is. Hierdie insinking was vroeër deel van 'n groot oseaan wat gedurende die Krytperiode oor ŉ groot gedeelte van Europa, Noord-Afrika en die Midde-Ooste gestrek het. 

In Suid- en Oos-Europa het hierdie oseaan nog tot in die  middel van die Tersiêr (d.w.s. die Miosene Epog) bestaan, maar toe het die vorming van die Kaukasus en die reekse van Turkye en Iran as deel van die Alpynse orogenese (bergvorming) begin, en is die oseaan geleidelik verdeel. Aangesien die land oral opgestoot het, is 'n groot binnelandse dreineringskom geskep, wat die huidige Swart See, die Kaspiese See en die Aral-meer insluit. 

Dit word aangeneem dat die Kaspiese See finaal in prehistoriese tye afgesluit is voor yslae van die Kwaternêr van Noord-Europa teruggetrek en ŉ baie  droë klimaatstoestand in Sentraal-Asië ontstaan het. As dit die geval was, is die vlak van die Kaspiese See 'n aanduiding van die hoeveelheid verdamping wat plaasgevind het. 

Die watervlak het met 11 m gedaal sedert 1306, en dit lyk asof die daling gedurende die afgelope jare toegeneem het, naamlik meer as 2 m sedert 1929. Die huidige oppervlakte van die Kaspiese See is sowat 393 000 km en die  watervlak staan op omtrent -27 m. Die watervlak (en dus ook die oppervlakte) wissel egter na gelang van die seisoene. 

In die noorde waar die Wolga- en die Oeralrivier in die Kaspiese See loop, is die water baie vlak en redelik vars. Hierdie deel van die meer is elke winter bevrore. In die ooste en suide is die klimaat warmer en droër sodat verdamping 'n belangrike faktor is, en hierdie deel van die  Kaspiese See het 'n hoër soutgehalte. Die diepste deel van die see is die suidelike kom, waar dieptes van tot 960 m gemeet is. 



</doc>
<doc id="46329" url="https://af.wikipedia.org/wiki?curid=46329" title="Toegra">
Toegra

’n Toegra (Ottomaanse Turks: طغراء) is ’n kalligrafiese seël of handtekening van ’n Ottomaanse sultan wat by alle amptelike dokumente en korrespondensie gevoeg is. 


</doc>
<doc id="46331" url="https://af.wikipedia.org/wiki?curid=46331" title="Aleksander Brückner">
Aleksander Brückner

Aleksander Brückner (* 29 Januarie 1856, † 24 Mei 1939) was 'n Poolse slawis, filoloog, leksikograaf en literatuurhistorikus. Hy word by die voorste slawiste van die laat 19de en vroeë 20ste eeu gereken en was die eerste geleerde wat volledige monografieë oor die Poolse taal- en kultuurgeskiedenis saamgestel het. Hy het meer as 1 500 titels gepubliseer en die 14de eeuse "Heiligkruis-preke" ontdek.

Brückner is in Brzeżany, 'n Galisiese dorp in die Habsburgse Oostenryk, as seun van 'n Oostenryks-Pools gesin gebore. Hy het sy akademiese opleiding as student van Omelian Ohonovsky aan die Universiteit van Lemberg (L'viv), as student van Frank Miklošič aan die Universiteit van Wene en as student van Vatroslav Jagić aan die Berlynse Friedrich-Wilhelms-universiteit ontvang.

Hy het aanvanklik aan die Universiteit van Lemberg gedoseer. In 1876 het hy sy doktoraat aan die Universiteit van Wene verwerf en twee jaar later met 'n werk oor Slawiese nedersettings rondom Maagdenburg ("Die slawischen Aussiedlungen in der Altmark und im Magdeburgischen") gehabiliteer. Vanaf 1881 was hy dosent in Berlyn waar hy dekades lank (1881-1924) die leerstoel vir Slawiese filologie beklee het. Hy was lid van die meeste geleerde verenigings, waaronder die Poolse "Akademia Umiejętności" in Krakau, die Keiserlike Akademie van Wetenskappe in Sint Petersburg, die Wetenskaplike Sjeftsjenko-Genootskap in Lemberg en die Bulgaarse Akademie van Wetenskappe, asook akademieë in Praag en Belgrado.

Brückner het 'n groot aantal werke oor die geskiedenis van die Slawiese tale en letterkunde in sowel Pools asook Duits geskryf waarby hy hom veral op die Poolse taal, volkskultuur, antieke Slawiese en Baltiese mitologie asook die geskiedenis van die Poolse en Russiese literatuur toegespits het. Sy beduidendste publikasies sluit 'n werk oor die geskiedenis van die Poolse taal (Lemberg 1906), verskeie monografieë oor die geskiedenis van die Poolse literatuur in Pools en Duits, 'n geskiedenis van die Russiese literatuur, 'n etimologiese woordeboek van die Poolse taal ("Słownik etymologiczny języka polskiego", 1927), werke oor die Slawiese en Baltiese mitologie, 'n ensiklopedie van Ou Pole, en 'n werk in vier boekdele oor die geskiedenis van die Poolse kultuur (Krakau, 1930-46) in.

Brückner was 'n spesialis vir die vroeë periodes van die Poolse en Slawiese kultuur en die ontdekker, vertolker en redakteur van die oudste manuskrip in Pools, die "Heiligkruis-preke". Hy het oor 'n ongeëwenaarde kennis van Middeleeuse Poolse literatuur beskik wat hy uit die oorspronklike handskrifte ontsluit het, en was 'n deskundige vir Poolse literatuur uit die Renaissance- en vroeë moderne tydperk.

Brückner het groot moeite gedoen om die prestige van die vroeë Slawiese literatuur by Duitsers (met wie hy saamgewerk het) en Pole (met wie hy gesimpatiseer het) te verhoog. Hy het krities teenoor die Russiese outokrasie en die destydse gesentraliseerde Russiese staat gestaan, maar ook teenoor liberale kringe in Rusland soos die Konstitusionele Demokratiese Party wat voorstanders van 'n gesentraliseerde stelsel was en hulle teen sowel 'n federale bedeling asook nasionale outonomie vir nie-Russiese volke in die Russiese Ryk uitgespreek het. Gedurende die Eerste Wêreldoorlog het hy met die Sentrale Moondhede (die Duitse Keiserryk en Oostenryk-Hongarye) gesimpatiseer, maar was gekant teen die reëlings wat in die Verdrag van Brest-Litowsk getref is - volgens hom was dié verdrag teen die nuut herstelde Poolse staat gerig en het in sy geboortestreek van Oos-Galisië te veel konsessies aan die Oekraïne gemaak. Nogtans het hy steeds eerder in sy akademiese werk as in politiek belang gestel.

Wat een van die sentrale kwessies binne die Slawistiek betref, was hy daarvan oortuig dat die Slawiese en Baltiese tale in hul vroegste stadium 'n gemeenskaplike oorsprongstaal gehad het. Hy het derhalwe steeds die bande tussen Balte en Slawe beklemtoon. Die oorsprongsgebied van die Slawe is deur hom verder weswaarts geplaas as deur die meeste ander slawiste - volgens hom was dit in die gebied van die huidige Pole geleë. Hy was daarvan oortuig dat die Slawiese apostels, Cyrillus en Methodius, self die idee gehad het om hul sendingwerk deur te voer, terwyl hy die beweerde uitnodiging uit Morawië as minder belangrik in hierdie verband geag het. In 'n polemiek met die Oekraïense historikus Mychajlo Serhijovyč Hruševs'kyj het hy die teorie van 'n Nordiese afkoms van die Roes gesteun en die taalkundige en historiese bewyse vir hulle verbintenis met Skandinawië as bewys aangevoer.

Ná die "Tweede Wêreldoorlog" het hy in 1924 as universiteitsprofessor afgetree en hom veral aan sy skryfwerk gewy. In hierdie periode het hy beknopte historiese oorsigte oor die Poolse kultuur en taal gepubliseer, veral die Oud-Poolse periode. Sy laaste boek, 'n kort sintetiese geskiedenis van die Poolse kultuur in Duits, het ná sy afsterwe in Berlyn ongepubliseer gebly.




</doc>
<doc id="46333" url="https://af.wikipedia.org/wiki?curid=46333" title="Huis van Osman">
Huis van Osman

Die Osman-dinastie (of die Keiserlike huis van Osman) (Turks: Osmanlı Hânedanı) was sultans wat van 1299 tot 1922 oor die Ottomaanse Ryk regeer het. Die eerste sultan was Osman I. 

Die sultan was die enigste en absolute heerser, die staats- en regeringshoof van die ryk. 


</doc>
<doc id="46334" url="https://af.wikipedia.org/wiki?curid=46334" title="Mehmet II">
Mehmet II

Mehmet II (Turks: II. Mehmet; Ottomaanse Turks: محمد الثانى), ook bekend as "el-Fātiḥ" (الفاتح), "die Veroweraar", of in moderne Turks: Fatih Sultan Mehmet (30 Maart 1432 – 3 Mei 1481) was van 1444 tot 1446 en weer van 1451 tot 1481 sultan van die Ottomaanse Ryk.

Op 21-jarige ouderdom het hy Konstantinopel verower en so ’n einde gebring aan die Bisantynse Ryk. Hy was die vader van Bajezid II en nog ’n seun wat in 1495 dood is.


</doc>
<doc id="46335" url="https://af.wikipedia.org/wiki?curid=46335" title="Bajezid II">
Bajezid II

Bajezid II (Turks: II.Bayezid; Ottomaanse Turks: بايزيد ثانى; Desember 1447 – 26 Mei 1512), was van 1481 tot 1512 sultan van die Ottomaanse Ryk. Hy was die oudste seun en opvolger van Mehmet II. Hy het die Ottomaanse Ryk versterk en net voor sy abdikasie ’n Persiese rebellie afgeweer. Hy is deur sy seun Selim I opgevolg.


</doc>
<doc id="46336" url="https://af.wikipedia.org/wiki?curid=46336" title="Selim I">
Selim I

Selim I (Ottomaanse Turks: سليم اوّل, moderne Turks: I.Selim; 10 Oktober 1465/'66/'70 – 22 September 1520), ook bekend as Selim die Strenge, was van 1512 tot 1520 sultan van die Ottomaanse Ryk. Hy was ook die eerste Ottomaanse sultan wat die titel kalief van Islam aangeneem het.

Hy het ’n groot deel van die Midde-Ooste verower en met sy dood in 1520 was die Ottomaanse Ryk byna 1 miljard akker groot (drie keer so groot as aan die begin van Selim se bewind).


</doc>
<doc id="46340" url="https://af.wikipedia.org/wiki?curid=46340" title="Selim II">
Selim II

Selim II (Ottomaanse Turks: سليم ثانى, moderne Turks: II.Selim; 28 Mei 1524 – 12/15 Desember 1574), ook bekend as Selim die Dronklap ("Mest"), was van 1566 tot 1574 sultan van die Ottomaanse Ryk. Hy was die seun van Süleyman die Manjifieke en Haseki Hürrem Sultan.

Nadat hy die troon bestyg het ná ’n paleisintrige en onmin met sy pa, het hy die eerste sultan geword sonder ’n aktiewe militêre belangstelling; hy het sy mag aan sy ministers oorgedra op voorwaarde dat hy sy plesiere kon najaag.


</doc>
<doc id="46341" url="https://af.wikipedia.org/wiki?curid=46341" title="Murat III">
Murat III

Murat III (Ottomaanse Turks: مراد ثالث, moderne Turks: III.Murat; 4 Julie 1546 – 15/16 Januarie 1595) was van 1574 tot 1595 sultan van die Ottomaanse Ryk.

Hy was die oudste seun van sultan Selim II (1566–1574) en het sy pa in 1574 opgevolg. Hy het sy bewind begin deur sy vyf jonger broers te laat verwurg.

Sy bewind is gekenmerk deur oorloë met Iran en Oostenryk, ekonomiese agteruitgang en institusionele verval.


</doc>
<doc id="46342" url="https://af.wikipedia.org/wiki?curid=46342" title="Mehmet III">
Mehmet III

Mehmet III Adli (Ottomaanse Turks: محمد ثالث, moderne Turks: III.Mehmet; 26 Mei 1566 – 21/22 Desember 1603) was van 1595 tot 1603 sultan van die Ottomaanse Ryk. Hy was die seun van Murat III, wat hy as sultan opgevolg het.

Mehmet III is selfs in die Ottomaanse geskiedenis berug omdat hy 19 broers en halfbroers laat verwurg het om sy mag te verseker, asook meer as 20 van sy susters. Hy was ’n lui heerser wat die regering aan sy ma oorgelaat het. Die grootste gebeurtenis van sy bewind was die Oostenryks-Ottomaanse Oorlog in Hongarye (1593–1606).


</doc>
<doc id="46343" url="https://af.wikipedia.org/wiki?curid=46343" title="Ahmet I">
Ahmet I

Ahmet I Bakhti (Ottomaanse Turks: احمد اول, moderne Turks: I.Ahmet; 18 April 1590 – 22 November 1617) was van 1603 tot 1617 sultan van die Ottomaanse Ryk.

Hy het sy pa, Mehmet III, op 13-jarige ouderdom opgevolg. Hy het die tradisie van broedermoord verbreek en sy jonger broer, Mustafa, saam met sy ouma na die ou paleis in Beyazıt gestuur om daar te gaan bly. Hy was bekend om sy vaardighede in skermkuns, digkuns, perdry en tale.

Vandag word Ahmet I onthou vir die bou van die Sultan Ahmet-moskee, ook bekend as die Blou Moskee, een van die meesterstukke van Islamitiese argitektuur. Die gebied om die moskee in die hedendaagse Istanboel is nou bekend as Sultanahmet. Hy is in die Topkapi-paleis in die stad dood en is in ’n mausoleum net buite die mure van die bekende moskee begrawe.



</doc>
<doc id="46344" url="https://af.wikipedia.org/wiki?curid=46344" title="Mustafa I">
Mustafa I

Mustafa I Deli (Ottomaanse Turks: مصطفى اول, moderne Turks: I.Mustafa; 1591/1592 – 20 Januarie 1639) was van 1617 tot 1618 en weer van 1622 tot 1623 sultan van die Ottomaanse Ryk.

Hy was die seun van Mehmet III en die broer van Ahmet I. Nadat Ahmet op ’n jong ouderdom aan tifus dood is, is berig dat Mustafa geestelik gestrem of minstens neoroties was; hy was nooit meer as ’n instrument in die hande van die mense wat om die mag geveg het nie. Tydens die bewind van sy broer is hy vir 14 jaar alleen in sy kamer gevange gehou, ’n stelsel bekend as Kafes.

In 1618, ná ’n kort heerskappy, is hy onttroon ten gunste van sy jong nefie Osman II (1618–1622) en teruggestuur na Kafes. Konflik tussen die paleiswag en Osman II het hom ’n tweede kans gegee. Nadat Osman II in 1622 deur die paleiswag vermoor is, is Mustafa teruggeplaas op die troon. Hy was egter nie in staat om te regeer nie en Osman se jonger halfbroer, Murat IV, het hom weer laat opsluit en die bewind oorgeneem. Mustafa is 16 jaar later oorlede.


</doc>
<doc id="46345" url="https://af.wikipedia.org/wiki?curid=46345" title="Osman II">
Osman II

Osman II (Ottomaanse Turks: عثمان الثانى, moderne Turks: Genç Osman, Osman die Jonge; 3 November 1604 – 20 Mei 1622) was van 1618 tot 1622 sultan van die Ottomaanse Ryk.

Hy het op 14-jarige ouderdom die troon bestyg ná ’n staatsgreep teen sy oom Mustafa I. Ondanks sy jeugdige ouderdom het Osman hom gou as heerser laat geld. Konflik het egter tussen hom en die paleiswag ontstaan. Hy is vermoor en Mustafa is teruggeplaas op die troon.


</doc>
<doc id="46346" url="https://af.wikipedia.org/wiki?curid=46346" title="Murat IV">
Murat IV

Murat IV Ghazi (Ottomaanse Turks: مراد رابع, moderne Turks: IV.Murat; 26/27 Julie 1612 – 8/9 Februarie 1640) was van 1623 tot 1640 sultan van die Ottomaanse Ryk.

Hy was bekend vir die herstel van die mag van die staat asook die wreedheid van sy metodes. Murat was die seun van sultan Ahmet I en Kösem Sultan. Hy het in 1623 aan die bewind gekom ná ’n paleis-sameswering toe hy sy oom Mustafa I opgevolg het. Hy was net 17 jaar oud toe hy sultan word.

Sy ma het vir ’n lang tyd namens hom regeer. Ná opstande en ’n rebellie deur die paleiswag was Murat bang hy sou soos sy ouer broer, Osman II, vermoor word en het besluit om sy mag te laat geld.

Hy het korrupsie probeer stopsit en alkohol, koffie en tabak in Istanboel verbied. Enigiemand wat die verbod verbreek het, is tereggestel. Hy het self saans die strate in burgerlike klere gepatrolleer. Hy was ’n groot, lang en dapper man wat self sy leërs aangevoer het.

Murat IV, wat alkohol verbied het, is in 1640 dood aan sirrose van die lewer. Op sy sterfbed het hy opdrag gegee dat sy broer, Ibrahim, vermoor word. Dit sou die einde van die Ottoman-lyn gewees het. Die opdrag is egter nie uitgevoer nie en Ibrahim het hom opgevolg.


</doc>
<doc id="46347" url="https://af.wikipedia.org/wiki?curid=46347" title="Eli Aflalo">
Eli Aflalo

Eli Aflalo, Hebreeus: אלי אפללו, (Casablanca, 8 September 1952) is 'n Israelse politikus van die politieke party Kadima. Tot einde-2005 was hy 'n lid van die Likoed-party. Van Februarie 2003 tot Januarie 2012 was hy 'n lid van die Knesset. 

Aflalo het van Maart 2005 tot Mei 2006 ook as adjunk-minister van Industrie, handel en werke in die Sharon II-kabinet gedien en van Julie 2008 tot Maart 2009 as minister van Immigrasie in premier Olmert se kabinet.



</doc>
<doc id="46351" url="https://af.wikipedia.org/wiki?curid=46351" title="NG gemeente Constantia">
NG gemeente Constantia

Die NG gemeente Constantia is 'n gemeente van die Nederduitse Gereformeerde Kerk in die Ring van Wynberg in die suidelike voorstede van Kaapstad. Die gemeentegrense sluit Constantia, Dieprivier, Heathfield, Retreat, Bergvliet, Kreupelbosch, Meadowridge en Constantiaheuwels in. Houtbaai is tot 2014 as 't ware 'n gemeente binne 'n gemeente bedien en het sedert 2007 ds. Vernon Louw in sy diens gehad, wat hoofsaaklik die Houtbaai-wyke bedien en die eerste medeleraar was, 39 jaar ná die gemeente se ontstaan. Hy is intussen opgevolg deur ds. Gerhard Pietersen, wat met Houtbaai se afstigting die nuwe gemeente se eerste leraar geword het.

Die gemeente Constantia het op 9 Oktober 1968 van die NG gemeente Zwaanswyk afgestig en die NG gemeente Houtbaai op 1 Junie 2014 van Constantia.

Met die verdeling van die gemeente, was die medeleraars slegs die derde en vierde leraars van die gemeente. Die eerste leraar was ds. Z.B. Badenhorst. Mev. Johanna Maree (in die omgang bekend as tannie K.P.) was die eerste skriba-kassier. Ds. Badenhorst vertrek in 1972 en word die volgende jaar deur ds. I.L. de Villiers opgevolg, wat tien jaar lank in die gemeente dien. Van Constantia is hy na die vrouetydskrif "Sarie" as redakteur en het, nadat hy ook redakteur van die Sondagkoerant "Rapport" was, afgetree en gaan woon in Johannesburg waar hy soms nog in gemeentes met prediking gehelp het. Hy het 'n hele aantal boeke en digbundels geskryf en sommige van die liedere in die "Liedboek" is uit sy pen. Sy opvolger, ds. Uys Theron, was van 1984 tot sy afskeidspreek op Sondag 29 Januarie 2012 amper 28 jaar lank aan die gemeente verbonde. Hy is af en toe deur deeltydse hulpleraars bygestaan, maar in 2007 word ds. Vernon Louw die eerste voltydse medeleraar.

Ds. Wynand van Beek, wat van 2006 af as kontrakleraar aan die NG gemeente Bendorpark (Polokwane) verbonde was, is op 'n spesiale kerkraadsvergadering aangewys as brugpredikant in ds. Theron se plek. Hy is op 5 Februarie 2012 in die gemeente verwelkom.

Ds. Wynand Duvenhage was as Polisiekapelaan aan die gemeente verbonde van 1991 tot 1996. Ds. Jalize Uys was tentmakerleraar en die gemeente se eerste vroulike dominee van 2000 tot 2003 en is bygestaan deur haar man, prop. Johannes Mouton. Propp. Nico Roos, Nico Viljoen en Marius Greeff het ook as bedieningshulpe opgetree. Sr. J. Mare het van 1974 'n tyd lank as geestelike werkster in die gemeente gehelp. Die huidige orrelis in Constantia, Ean Smit, het in 1981 oorgeneem by mnr. Naas Barnard.

Yvonne Cilliers was die eerste skriba en het die pos 20 jaar beklee. Ander skribas was Gwen Bekker, Leana Goosen en die afgelope agt jaar is dit Magda Bester. Sy is ook die koster en voor haar was daar mnr. en mev. Danie en Ria de Klerk, Verina van der Merwe en mnr. Hendrik Broodryk. In Houtbaai was mnr. Freddie Brink 25 jaar lank koster en Pierre Myburgh die orrelis. Die kosters was Johannes Mouton, André van der Merwe en Kobus Stander. Attington Mvungane is al baie jare lank die tuinman in Constantia.

Eredienste is aanvanklik in die saal van die Hoërskool Zwaanswyk gehou. Die terrein waarop die kerk gebou is, was voorheen deel van die Kreupelbosch-landgoed. Toe die stadsraad verlof gee vir die bou van die kerkkompleks, was dit met die uitdruklike voorwaarde (ter wille van die bure) "dat daar nie in die kerksaal gedans word nie". Constantia se kerkgebou is deur die argitek Pieter Pelser ontwerp en in 1973 ingewy. Hy het die kerk so ontwerp dat die waaiervormige voorkoms 'n intimiteit skep wat versterk word deur die uitsluiting van enige natuurlike lig van buite. Dit bied sitplek aan sowat 400 kerkgangers. Die hele kompleks, met die orrel inkluis, het sowat R190 000 gekos. 'n Nuwe pastorie is in 1987 vir R185 732 voltooi.

In dieselfde jaar as wat die gemeente afgestig het, is daar in Houtbaai 'n nuwe kerksaal opgerig, wat op 10 Augustus 1968 in gebruik geneem is en sitplek aan 100 kerkgangers bied. Tot n met Houtbaai se afstigting het die gemeente elke Sondag 'n erediens daar gehou, waarna dit Houtbaai-gemeene se kerkgebou geword het. Vroeër is die saal by die begraafplaas, waarin 'n ander groep nog steeds vir geestelike byeenkomste saamkom, gebruik. In 1996 is nuwe kategeselokale vir Houtbaai ingewy.

Soos ten tyde van die afstigting is Afrikaanssprekendes vandag nog verreweg in die minderheid in dié deel van die stad. In 1973 met die oprigting van die kerkgebou dui ds. De Villiers aan dat die 550 lidmate versprei is oor die groot gebied van Dieprivier, Heathfield, Retreat, Meadowridge, Bergvliet, Constantia, Houtbaai en Llandudno. Volgens die jongste opname, voor Houtbaai se afstigting, het die lidmaattal op 547 (doop en belydend) gestaan. Hiervan was byna 'n derde buite die gemeentegrense woonagtig, wat destyds nie deur die Kerkorde toegelaat is nie. Sowat 210 van die lidmate het in die Houtbaai-wyke gewoon.

Die gemeente se getalle is die laaste paar jare die laagste wat dit ooit was. Twintig jaar gelede wat dit 955. Dit is ondanks die gemeentegrense wat deur die Sinode oopgestel is sodat byna 'n derde van die Constantia-lidmate deesdae buite die gemeentegrense woon. Die afname is weens die vermindering in die getal Afrikaanssprekendes in die omgewing, wat 'n uitwerking op al die Afrikaanse skole in die omgewing gehad het sodat nog net die Laerskool Simon van der Stel in Wynberg eentalig Afrikaans is.





</doc>
<doc id="46352" url="https://af.wikipedia.org/wiki?curid=46352" title="Tsai Ing-wen">
Tsai Ing-wen

Tsai Ing-wen (Chinees: 蔡英文; pinyin: "Cài Yīngwén"; * 31 Augustus 1956 in Taipei, Republiek China) is 'n Taiwannese politikus en beklee sedert 20 Mei 2016 die amp as president van die Republiek China.


</doc>
<doc id="46356" url="https://af.wikipedia.org/wiki?curid=46356" title="Southern Kings (Pro14-rugbyspan)">
Southern Kings (Pro14-rugbyspan)

Die Southern Kings is ’n Suid-Afrikaanse rugbyspan wat tans aan die multinasionale Pro14-liga deelneem, nadat hulle van 2013–2017 aan die Superrugbykompetisie deelgeneem het. Die span is in 2009 gestig om saam te val met die 2009 Britse en Ierse Leeus-toer na Suid-Afrika. Op 12 November 2009 het arbiters van SANZAR die Kings se bod om toetrede tot Superrugby verwerp. Die konsessie is uiteindelik aan die Melbourne Rebels toegeken.

Die konsessie is formeel aangekondig met die opening van die Nelson Mandelabaai-stadion op 16 Junie 2009. Die idee vir die span was om rugby in die Oos-Kaap te ontwikkel maar daar was slegs twee spelers van die span van die Grens in die span wat teen die Leeus gespeel het. Daar was ook bekommernis dat die span ’n een-wedstryd-wonder sou wees en, soos die Southern Spears (sy voorganger), inmekaar tuimel.

Die Southern Kings was aanvanklik 'n poging om Superrugby na die Oos-Kaap in Suid-Afrika te bring. In 2005 was daar ook ’n poging om dit reg te kry in die vorm van die konsessie wat die Southern Spears genoem is. Die bedoeling was dat hulle van 2007 in die Super 14 deelneem deurdat hulle die swakste van die Suid-Afrikaanse spanne sou vervang. Die waarskynlike insluiting van die Spears het egter tot heelwat kontroversie in Suid-Afrikaanse rugby gelei. In April 2006 is die Spears toetrede tot die Super 14 geweier omdat hulle in ’n ongunstige finansiële toestand verkeer het.

In Januarie 2009 het die Suid-Afrikaanse Rugbyunie aangekondig dat ’n nuwe konsessie in die Oos-Kaap in Junie bekend gestel sou word om saam te val met die koms van die Britse en Ierse Leeus na Port Elizabeth vir een van hul midweek toerwedstryde teen ’n provinsiale span. Die konsessie is geskep met die doel om toetrede tot Superrugby te bewerkstellig maar daar is geen skedule vir insluiting uitgewerk nie. Die president van die Oos-Kaapse Rugbyunie, Cheeky Watson, het gesê dat "daar ’n desperate nood vir top-rugby in die Suidoos-Kaap is en dat dit die eerste stap is om die nood te verlos." Die konsessie is in April 2009 amptelik bekend gestel op SARU se webblad.

In 2012 het die span ’n multi-miljoenrand aanbod van die Suid-Afrikaanse Rugbyunie aanvaar om sy bod om deelname aan die Superrugbyreeks tot 2012 uit te stel.

Op 16 Augustus 2012 is bekendgemaak dat die Kings aan die 2013 Superrugbyseisoen gaan deelneem. Die span is ingesluit ten koste van die Lions weens hulle teleurstellende seisoen in 2012. Die Lions het egter die geleentheid gekry om na afloop van die 2013-seisoen in twee promosie/relegasiewedstryde teen die swakste span in die Suid-Afrikaanse groep uit te speel.

Die konsessiegebied van die Southern Kings bestaan uit die Oos-Kaap en dele van die Wes-Kaap. Hulle trek spelers van drie provinsiale unies, naamlik die OP Olifante wat in Port Elizabeth gebaseer is, die Grens Bulldogs wat in Oos-Londen gebaseer is en die SWD Arende wat in George gebaseer is. Die Arende verteenwoordig die Suidwestelike Distrikte in die Wes-Kaap, die Olifante verteenwoordig die westelike helfte van die Oos-Kaap en die Bulldogs verteenwoordig die oostelike helfte van die Oos-Kaap

Die volgende tabel som die Kings se Superrugby-uitslae op:

Die volgende tabel som die Kings se Superrugby-uitslae vir die uitgebreide toernooi van agtien spanne op:

Southern Kings 2017 Superrugbyspan:
'n Uitnodigingspan is gebruik vir die wedstryd tussen die Southern Kings en die Britse en Ierse Leeus in 2009.
Southern Kings se 2013 Superrugbyspan was:


</doc>
<doc id="46360" url="https://af.wikipedia.org/wiki?curid=46360" title="Wêreldbank">
Wêreldbank

Die Wêreldbank (Engels: "World Bank") is die wêreld se grootste instelling vir ontwikkelingsamewerking en is op 27 Desember 1945 gestig. Die instelling verstrek lenings aan ontwikkelende lande en middelinkomste-lande, met die bestryding van armoede as hoofdoel. Hierdie internasionale bank is tegnies gesproke 'n gespesialiseerde organisasie van die Verenigde Nasies. Die finansiële steun wat deur die Wêreldbank verleen word, word vir verskeie doeleindes aangebring, van strukturele hervormings van 'n land se gesondheids- en onderwyssektor, tot omgewings- en infrastruktuurprobleme soos damme, paaie en nasionale parke. Die bank stel egter streng eise aan sy kliënte: sogenaamde "strukturele aanpassings" word vereis, soos antikorrupsiemaatreëls en privatisering van regeringsdienste.

Tot dusver was elke president van Amerikaanse afkoms.




</doc>
<doc id="46362" url="https://af.wikipedia.org/wiki?curid=46362" title="Waterwiel">
Waterwiel

'n Waterwiel is 'n masjien wat die energie van lopende of vallende water na ander bruikbare vorme van energie (soos elektrisiteit) omskakel. In die middeleeue is waterwiele gebruik om fabrieke oor die wêreld heen aan te dryf. Die alternatiewe was windmeule asook menslike- en dierekrag. Die algemeenste gebruik was die maal van graan, maar ander gebruike sluit die weef van linne en die vervaardiging van papier in.



</doc>
<doc id="46367" url="https://af.wikipedia.org/wiki?curid=46367" title="Masjien">
Masjien

'n Masjien is enige toestel wat energie gebruik om 'n aktiwiteit te verrig. In algemene omgangstaal is 'n masjien 'n toestel met parte wat 'n taak verrig of help om 'n taak te verrig. Sommige masjiene het parte wat beweeg, soos fietse en horlosies. Ander masjiene, soos rekenaars en telefone, bestaan uit onbeweeglike parte.

Renaissance natuurlike filosowe het ses eenvoudige masjiene (hefboom,wiel en as, katrol, skuinsvlak, wig, skroef) geïdentifiseer as die elementêre toestelle wat 'n las in beweging kan stel, vandag bekend as meganiese voordeel.

Deesdae dink mense nie meer vir hulself nie. Toestelle soos die sakrekenaar het mense se vermoë om eenvoudige optelsomme te doen weggeneem en die mens sodoende skynbaar afhanklik daarvan gemaak.

'n Groot gedeelte van die wêreld se bevolking gebruik elke dag die internet en raak afhanklik daarvan. As die krag afgaan, belemmer dit hedendaagse mense se daaglikse roetine deurdat hulle nie hul e-posse ontvang nie, hulle nie toegang tot inligting het nie en dat hulle nie weet wat om met hulleself te doen nie.


</doc>
<doc id="46369" url="https://af.wikipedia.org/wiki?curid=46369" title="Southern Spears (Superrugbyspan)">
Southern Spears (Superrugbyspan)

Die Southern Spears was ’n Suid-Afrikaanse rugbyspan wat in 2005 gestig is met die doel om van 2007 aan die Super 14 deel te neem. Hulle voorgestelde toetrede tot die kompetisie het egter gelei tot ’n mate van kontroversie in Suid-Afrikaanse rugby. In April 2006 is die Spears toetrede tot die Super 14 geweier omdat hulle in ’n ongunstige finansiële toestand verkeer het. Na hierdie besluit het die Spears in effek gesterf. ’n Nuwe Super 14-span, met Port Elizabeth as basis, is in 2009 bekendgestel maar is die Southern Kings genoem en word nie verbind met die Spears nie.

Hierdie konsessie wat die spilpunt van maande se binnegevegte tussen Suid-Afrika se Minister van Sport, die land se Super 14-konsessiekomitees en die Suid-Afrikaanse Rugbyunie (SARU). Weens die vergroting van die Super 12 na die Super 14 wat in 2006 plaasgevind het, was Suid-Afrika geregtig op ’n vyfde span in die kompetisie. Ses groeperings het aansoek gedoen vir die konsessies — die vier bestaande konsessies (Bulls, Cats, Sharks en Stormers), ’n groep wat die Vrystaat en die Noord-Kaap verteenwoordig en ’n groep wat die Suidelike- en Oos-Kaap (SOK) verteenwoordig. Daar is aanvaar dat die bestaande unies sou aanbly in die kompetisie dus was die geveg om 'n plek tussen die laasgenoemde twee groepe.

Uiteindelik is die Vrystaat-Noord-Kaap groep tot die 2006 Super 14-seisoen toegelaat as die Cheetahs. Die SOK-groep is egter ’n plek in die volgende twee seisoene belowe. Om hulle te akkommodeer is ’n promosie/relegasie-stelsel ingestel. In 2006 was die plan oorspronklik dat die Suid-Afrikaanse span wat die swakste gevaar het gerelegeer sou word om plek te maak vir die Spears. In 2007 sou die swakste Suid-Afrikaanse span (met die Spears hier uitgesluit) teen die gerelegeerde span van 2006 speel om te bepaal wie die vyfde Suid-Afrikaanse span vir 2008 sou wees. Aan die einde van die 2008-seisoen sou die Spears dus ook vatbaar wees vir moontlike relegasie van die kompetisie.

Op 8 Junie 2005 het die Presidentsraad van SA Rugby ’n bindende wetlike ooreenkoms onderteken waarin SA Rugby onderneem het om die Spears finansieel te ondersteun tot en met Desember 2006. SA Rugby sou ook sorg vir borge en die Spears sou in die 2006 Curriebeker speel en verseker wees van plek in die 2007 en 2008 Super 14-seisoene. Hierdie besluit is op 2 Desember 2005 deur die Suid-Afrikaanse Rugbyraad bevestig en al hierdie wedstrydbepalings is ingesluit in ’n definitiewe Konsessiedeelname-ooreenkoms wat op 7 Februarie 2006 deur die Spears onderteken is.

In 2006 sou die Spears aan die Curriebeker se boonste liga deelneem in ’n poging om ’n span te bou vir hulle 2007-debuut in die Super 14. Daar was noemenswaardige opposisie teen die Spears se outomatiese insluiting in die Super 14 in 2007 van die bestaande Superrugbyspanne. Die bestaande spanne wou gehad het dat die Spears teen die swakste Suid-Afrikaanse span in die Super 14 moet uitspeel vir ’n plek in die volgende jaar se Super 14. Een van die groot terugslae wat die Spears getref het was dat Brian van Rooyen, president van SARU, by die algemene vergadering van 2006 nie herkies is nie. Van Rooyen was ’n voorstander van die Spears se outomatiese insluiting in Superrugby. Sy opvolger, Oregan Hoskins wou die promosie/relegasie-idee van Van Rooyen drasties verander of moontlik skrap.

Aan die Spears is gesê dat hulle weens kwessies oor mededingendheid nie in die 2007 Super 14 ingesluit sou word nie. Daar was ook vrae oor "ongemagtigde wetlike kommunikasie aan SA Rugby (die kommersiële been van SARU wat oorsig hou oor Superrugby in Suid-Afrika) en ’n tekort aan finansiële verslagdoening in die Spears se organisering" terwyl SA Rugby (Edms.) Bpk. alle finansiële uitgawes gedra het en dat alle spelers en personeel van die Spears gelys was as werknemers van SA Rugby en die Uitvoerende Beampte, Tony McKeever, het die teiken geword van ’n veldtog om hom te marginaliseer en hy is "geskors hangende ’n ondersoek."

KcKeever het die Presidentsraad se resolusie van 8 Junie 2005 plus ondersteunende dokumente waarin SA Rugby hierdie ooreenkoms ondersteun, voor die hooggeregshof gebring. Hierdie dokumente het McKeever se saak ondersteun waarin hy aanvoer dat SA Rugby die konsessie laat vaar het en dat hulle misluk het om by die ooreenkoms te bly wat op 2 Desember 2005 deur SA Rugby geratifiseer is.

Op 21 Julie het die Kaapse Hooggeregshof die slotargumente aangehoor van die Spears en SARU/Sa Rugby (Edms.) bpk. Die Spears het geargumenteer dat SARU en SA rugby volgens die wet gebind is om die Spears by die kompetisie in te sluit terwyl SARU geargumenteer het dat daat geen wetlike verbinding was tussen die twee partye nie.

In Augustus 2006 het die Hooggeregshof van Suid-Afrika beslis dat die Spears ’n geldige kontrak met SARU en SANZAR gehad het om aan die Super 14 en die Curriebeker deel te neem. Weens die organisasie se finansiële en administratiewe probleme is daar egter in November 2006 ’n skikking bereik. Die Spears het hulle hofsaak laat vaar en beplan om te bly voortbestaan selfs al neem hulle nie aan die Super 14 deel nie. Ten spyte van hierdie beplanning het die Spears kort daarna ontbind.

In Januarie 2009 het SARU aangekondig dat ’n nuwe konsessie in die Suidoos-Kaapgebied in Junie van daardie jaar bekend gestel sou word om saam te val met die koms van die Britse en Ierse Leeus na Port Elizabeth vir een van hul midweek toerwedstryde. Die SOK-konsessie is bekendgestel met die oog op deelname aan Superrugby maar daar is toe geen skedule vir die span se insluiting uiteengesit nie. Daar is bevestig dat die nuwe span nie as die Southern Spears bekend sou staan nie.

Die Spears was bestem om spelers van die volgende provinsiale unies in Suid-Afrika te kry: Grens Bulldogs wat die oostelike helfte van die Oos-Kaap verteenwoordig, SWD Arende wat die Overberg, Sentrale Karoo en Eden verteenwoordig en die OP Olifante wat die oostelike helfte van die Oos-Kaap verteenwoordig.

Die bedoeling was dat die Spears se tuisveld die Boet Erasmus-stadion in Port Elizabeth sou wees waar die span se hoofkwartier was.

Die Spears se trui was oorwegend rooi met wit en swart wat die sekondêre kleure was. Die span het met ’n swart broek en wit kouse gespeel. Volgens die amptelike webblad sou die span se primêre kleure ’n rooi trui en broek en wit afwerking en wit kouse met rooi afwerking gewees het en die sekondêre kleure sou ’n wit trui met rooi afwerking, swart broek en rooi kouse met swart afwerking.

Die Southern Spears het oorspronklik ’n kern van 22 spelers gehad waarvan ses van die Grens af gekom het, vier van SWD en 12 van die Oostelike Provinsie. Van hierdie spelers was daar drie in die Springbok o/21-span wat deelgeneem het aan die o/21-Wêreldbeker. Hulle was die kaptein Ashley Johnson, Warren Malgas en Isma’eel Dollie.

Ná die hofbevel in die helfte van Augustus het mense die slaankrag van die Spears begin bevraagteken. Toe die Spears se toekoms in onsekerheid gehul is moes verskeie van die spelers by ander klubs aansluit. Johnson is na die Vrystaat, Dollie is na die Westelike Provinsie toe en Ashton Constant is na die Pumas om daar verder te speel.

Die span het soos volg gelyk:


</doc>
<doc id="46379" url="https://af.wikipedia.org/wiki?curid=46379" title="Kafes">
Kafes

Die Kafes, letterlik die "hok", was ’n plek waar moontlike troonopvolgers van die Ottomaanse Ryk onder ’n soort huisarres gehou is.

Die vroeë geskiedenis van die ryk is vol voorbeelde van oorloë tussen mededingende broers nadat ’n sultan gesterf het. Dit het dus amper wet geword dat ’n nuwe sultan pas ná sy troonbestyging sy broers sou laat doodmaak, soms tientalle van hulle, selfs babas. Daar was egter verskeie gevalle waar dié praktyk amper die ryk vernietig het en die instelling van die huisarres van die moontlike erfgename het die ryk se toekoms help verseker.


</doc>
<doc id="46386" url="https://af.wikipedia.org/wiki?curid=46386" title="Ibrahim van die Ottomaanse Ryk">
Ibrahim van die Ottomaanse Ryk

Ibrahim (Ottomaanse Turks: ابراهيم اول, moderne Turks: İbrahim; 5 November 1615 – 12/18 Augustus 1648), was van 1640 tot 1648 sultan van die Ottomaanse Ryk.
Hy was die seun van Ahmet I en nie-amptelik bekend as Ibrahim die Waansinnige (Turks: "Deli İbrahim") vanweë sy geestestoestand.

Hy is uit die Kafes vrygelaat ná sy broer Murat IV se dood, hoewel Murat opdrag gegee het dat Ibrahim doodgemaak word ná sy eie dood. Murat het self hul ouer broer, Osman II, in 1622 opgevolg en het drie van sy ander broers laat teregstel toe hy sultan word. Ibrahim is toegelaat om te leef omdat hy weens sy geestestoestand nie as ’n bedreiging beskou is nie.

Ibrahim het die ryk in ’n kort tydjie amper vernietig. Hy was waarskynlik onstabiel en het moontlik neurastenie (senuweeswakte) gehad. Hy was ook depressief ná sy broer se dood. Hy was bekend vir sy obsessie met oorgewig vroue en het sy agente opdrag gegee om vir hom die vetste moontlike vrou te kry. Hy was so in sy skik met haar dat hy haar ’n regeringspensioen en die titel "goewerneur-generaal van Damaskus" gegee het. Hy het later glo 280 lede van sy harem laat verdrink en visse in die paleis se damme geld gevoer. Hy is eindelik in ’n staatsgreep onttroon en in Istanboel verwurg.



</doc>
<doc id="46387" url="https://af.wikipedia.org/wiki?curid=46387" title="Mehmet IV">
Mehmet IV

Mehmet IV (Ottomaanse Turks: محمد رابع, moderne Turks: IV.Mehmet; 2 Januarie 1642 – 6 Januarie 1693), ook bekend as "Avcı", "Jagter", was van 1648 tot 1687 sultan van die Ottomaanse Ryk. Hy het op sesjarige ouderdom sultan geword en het die aard van die heerser se posisie vir altyd verander deur die grootste deel van sy uitvoerende mag aan sy grootvisier oor te dra.

Hy was die seun van sultan Ibrahim, wat kort ná sy dood tydens ’n rusie met sy ma die kind uit haar arms gegryp en hom in ’n waterbak gegooi het. Hy is deur harembediendes gered, maar het sy kop gesny; hy het daarna lewenslank ’n litteken gehad.


</doc>
<doc id="46388" url="https://af.wikipedia.org/wiki?curid=46388" title="Süleyman II">
Süleyman II

Süleyman II (Ottomaanse Turks: سليمان ثانى, moderne Turks: II.Süleyman; 15 April 1642 – 22/23 Junie 1691) was van 1687 tot 1691 sultan van die Ottomaanse Ryk.

Hy was die jonger broer van Mehmet IV en het die grootste deel van sy lewe in die kafes gebly. Hy was beswaarlik in staat om self te regeer, maar het sy grootvisier goed gekies: onder Ahmed Faizil Köprülü se leierskap het die Ottomaanse Ryk ’n aanval van Oostenryk in Serwië afgekeer en ’n opstand in Bulgarye onderdruk. Süleyman is in 1691 sonder kinders oorlede.


</doc>
<doc id="46389" url="https://af.wikipedia.org/wiki?curid=46389" title="Ahmet II">
Ahmet II

Ahmet II Khan Ghazi (Ottomaanse Turks: احمد ثانى, moderne Turks: II.Ahmet; 25 Februarie 1643 – 6 Februarie 1695) was van 1691 tot 1695 sultan van die Ottomaanse Ryk. Hy was die seun van sultan Ibrahim en het sy broer Süleyman II in 1691 opgevolg.

Net ’n paar weke ná sy troonbestyging het die Ottomaanse Ryk ’n groot nederlaag gely teen Oostenryk en is hulle uit Hongarye verdryf. In die vier jaar van sy bewind het die een terugslag ná die ander die ryk getref. Hy is in 1695 oorlede, uitgemergel deur siekte en hartseer.


</doc>
<doc id="46390" url="https://af.wikipedia.org/wiki?curid=46390" title="Mustafa II">
Mustafa II

Mustafa II Ghazi (Ottomaanse Turks: مصطفى الثانى, moderne Turks: II.Mustafa; 6 Februarie 1664 – 28/30 Desember 1703), was van 1695 tot 1703 sultan van die Ottomaanse Ryk. Hy was die seun van sultan Mehmet IV en het in 1703 ten gunste van sy broer Ahmet III geabdikeer.


</doc>
<doc id="46391" url="https://af.wikipedia.org/wiki?curid=46391" title="Ahmet III">
Ahmet III

Ahmet III (Ottomaanse Turks: احمد ثالث, moderne Turks: III.Ahmet; 30/31 Desember 1673 – 1 Julie 1736) was van 1703–1730 sultan van die Ottomaanse Ryk.

Hy was die seun van sultan Mehmet IV en het die troon in 1703 bestyg nadat sy broer Mustafa II geabdikeer het. Hy het goeie betrekkinge met Frankryk aangeknoop, waarskynlik in die lig van Rusland se dreigende houding. Ná Swede se nederlaag in 1709 teen Rusland het hy beskerming aan koning Karel XII van Swede gebied.

In 1710 het die koning sultan Ahmet oorreed om oorlog teen Rusland te verklaar en die Turke het die Russe verslaan. Die Ottomane se daaropvolgende oorwinnings het Ahmet in staat gestel om teen Moskou op te ruk en Rusland se mag te verbreek. Hy het egter nuus ontvang dat die ryk deur die Perse aangeval word en dit het sy aandag van Rusland afgetrek.

Hy was toenemend ongewild weens sy uitspattigheid en op 20 September 1730 is hy in ’n opstand gedwing om te abdikeer. Sy broerskind Mahmoed I, die seun van Mustafa II, het hom opgevolg. Hy is ses jaar later oorlede.


</doc>
<doc id="46392" url="https://af.wikipedia.org/wiki?curid=46392" title="Jonas Portin">
Jonas Portin

Jonas Lennart Portin (gebore Jakobstad, 30 September 1986) is ’n voormalige Finse sokkerspeler. Hy gemaak sy eerste optrede op beroepsvlak in 2005 in FF Jaro. Portin skuif na Ascoli Calcio, Italië in Junie 2009. Die klub speel tot hierdie oomblik in die Serie B. Portin is ook ’n speler in die Finse nasionale o.21-span. Sy ouer broer Jens speel ook beroepsokker (vir Gefle IF).


</doc>
<doc id="46394" url="https://af.wikipedia.org/wiki?curid=46394" title="AP kerk Ventersdorp">
AP kerk Ventersdorp

Die AP kerk Ventersdorp is 'n gemeente van die Afrikaanse Protestantse Kerk op die dorp met dieselfde naam in Noordwes.

Die gemeente was een van die eerste wat gestig is ná die ontstaan van die APK en het sy amptelike beslag gekry op 12 Julie 1987. Die huidige leraar is ds. F. de Bruin, wat ds. Armand van Zyl, voorheen van Potchefstroom, opgevolg het. Die gemeente het in 2010 206 belydende en 53 dooplidmate gehad. In 2014 was dit onderskeidelik 135 en 43 en in 2015 149 en 48.

Die kerk was op 9 April 2010 in die nuus toe die vermoorde leier van die AWB, Eugène Terre'Blanche, daaruit begrawe is.




</doc>
<doc id="46398" url="https://af.wikipedia.org/wiki?curid=46398" title="Goudrifstad">
Goudrifstad

Goudrifstad (Engels: "Gold Reef City") is 'n pretpark in Johannesburg, Suid-Afrika wat in die 1980’s op 'n ou goudmyn gebou is. Die tema van die park is deur die goudstormloop aan die Witwatersrand geïnspireer. Parkpersoneel dra uniforms wat ooreenkomste toon met die van die 1880's en die geboue in die park is ontwerp om dieselfde tydperk na te boots.

Vir 'n minimale bedrag kan 'n ondergrondse toer deur 'n werkende goudmyn onderneem word, waarna die gooi van 'n werklike goudstaaf deur die mynpersoneel aanskou kan word. Daar is ook 'n museum op die terrein oor die goudmynbedryf.

Daar is ook vele pretritte by Goudrifstad, onder andere waterritte en mallemeules. Die regstreekse uitsendings van Idols word in die "hippodrome", 'n groot ouditorium in die park, verfilm.

Goudrifstad is in die suide van 'n sakegebied langs die M1 geleë. Dit is ook die tuiste van die Apartheidsmuseum.





</doc>
<doc id="46399" url="https://af.wikipedia.org/wiki?curid=46399" title="Lys van Super 12-kampioene">
Lys van Super 12-kampioene

Super 12-kampioene was 'n titel wat gegee is aan die wenspan van die Super 12 rugbykompetisie. Die toernooi het van 1996 tot 2005 jaarliks plaasgevind en is in 2006 uitgebrei na die Super 14 en in 2011 na Superrugby met 15 deelnemende spanne.

Die toernooi was in die formaat van 'n rondomtalie waarin elke span een keer teen elk van die ander spanne speel. Die finale tabelposisie aan die einde van die rondomtalietoernooi het bepaal wie deurgedring het na die halfeindrondes. 4 punte is toegeken vir 'n oorwinning, 2 vir 'n gelykopuitslag en 0 vir 'n verloor. Bonuspunte is ook toegeken aan 'n span wat 4 of meer drieë druk in 'n wedstryd (ongeag van die uitslag) of wanneer 'n span met 7 punte of minder verloor. Die 4 spanne met die meeste ligapunte aan die einde van die rondomtalietoernooi dring deur na die uitspeelrondes. Die boonste twee spanne kry die voordeel van tuiswedstryde. Die vierde span speel dan teen die eerste span op die eerste span se tuisveld en die derde span speel teen die tweede span op die tweede span se tuisveld. Die twee spanne wat hier wen dring deur na die eindronde war gespeel word op die span wat, van die twee, meer punte gehad het na die tondomtalie. In die geval van gelyke punte word die spanne se punteverskil in berekening gebring en die span met die grootste punteverskil kry die voorrang. Die punteverskil word uitgewerk deur die hoeveelheid punte wat 'n span afgestaan het, af te trek van die hoeveel punte wat 'n span aangeteken het. Indien die punteverskil ook dieselfde is word gekyk na hoeveel drieë gedruk is en die span wat die meeste drieë gedruk het in die seisoen kry voorrang.

Die Super 12 is begin deur die drie SANZAR-nasies (saam met die Drienasies). Die toernooi het 12 spanne betrek (soos wat die naam voorstel) waarvan elke span 'n gebied in Australië, Nieu-Seeland en Suid-Afrika verteenwoordig. Die Super 12 het net drie wenners gehad waarvan die (Canterbury) Crusaders die meeste sukses geniet het. Hulle het die toernooi 5 keer gewen en was twee keer verloorders in die eindronde. Die (Auckland) Blues, ook van Nieu-Seeland het die toernooi drie keer gewen en die (ACT) Brumbies het een keer gewen. Die Brumbies is die enigste span buite Nieu-Seeland wat die toernooi kon wen. 


Spanne wat genoem word is die spanne wat in die top 4 van die rondomtalietoernooi geëindig het en gekwalifiseer het vir die halfeindrondes. Tellings is so geskryf dat die span in daardie kolom se eerste genoem word. Die span wat uitgelig is, is die span wat die daardie seisoen se kompetisie gewen het.

"Nota. Die Suid-Afrikaanse spanne het in 1996 en 1997 'n beleid gehad waarvolgens die vorige seisoen se vier beste Curriebekerspanne kwalifiseer vir die Super 12. Dit het daartoe gelei dat Natal, Transvaal, Noord-Transvaal en die Westelike Provinsie in 1996 gespeel het en Natal, Transvaal, Noord-Transvaal en die Vrystaat in 1997. In 1998 het Suid-Afrika konsessies ingestel, soortgelyk aan die van Nieu-Seeland en Australië.."


</doc>
<doc id="46400" url="https://af.wikipedia.org/wiki?curid=46400" title="Lys van Super 14-kampioene">
Lys van Super 14-kampioene

Super 14-kampioene is die titel van die wenner van die Super 14-kompetisie. Die toernooi was van 1996 tot 2005 bekend as die Super 12, maar na uitbreiding en die gevolglike toevoeging van die Western Force en die Cheetahs is die naam gewysig om die nuwe aantal spanne in die kompetisie te reflekteer. Hierdie bladsy is ’n lys van die spanne wat die Super 14 gewen het.

Die toernooi was in die formaat van ’n rondomtalie waarin elke span een keer teen elk van die ander spanne gespeel het. Die finale tabelposisie aan die einde van die rondomtalietoernooi bepaal wie deurgedring het na die halfeindrondes. 4 punte was toegeken vir ’n oorwinning, 2 vir ’n gelykopuitslag en 0 vir ’n verloor. Bonuspunte was ook toegeken aan ’n span wat 4 of meer drieë gedruk het in ’n wedstryd (ongeag van die uitslag) of wanneer ’n span met 7 punte of minder verloor het. Die 4 spanne met die meeste ligapunte aan die einde van die rondomtalietoernooi het deurgedring na die uitspeelrondes. Die boonste twee spanne kry die voordeel van tuiswedstryde. Die vierde span speel dan teen die eerste span op die eerste span se tuisveld en die derde span speel teen die tweede span op die tweede span se tuisveld. Die twee spanne wat hier wen dring deur na die eindrondte wat gespeel word op die span se tuisveld wat, van die twee, meer punte gehad het na die tondomtalie. In die geval van gelyke punte word die spanne se punteverskil in berekening gebring en die span met die grootste punteverskil kry die voorrang. Die punteverskil word uitgewerk deur die hoeveelheid punte wat ’n span afgestaan het, af te trek van die hoeveel punte wat ’n span aangeteken het. Indien die punteverskil ook dieselfde is word gekyk na hoeveel drieë gedruk is en die span wat die meeste drieë gedruk het in die seisoen kry voorrang.


Spanne wat gelys word is die spanne wat in die top 4 van die rondomtalietoernooi geëindig het en gekwalifiseer het vir die halfeindrondtes. Tellings is so geskryf dat die span in daardie kolom s'n eerste genoem word. Die span wat uitgelig is, is die span wat daardie seisoen se kompetisie gewen het.



</doc>
<doc id="46401" url="https://af.wikipedia.org/wiki?curid=46401" title="Mahmoed I">
Mahmoed I

Mahmoed I (Ottomaanse Turks: محمود اول, moderne Turks: I.Mahmut; 2 Augustus 1696 – 13 Desember 1754), genoem die Boggelrug, was van 1730 tot 1754 sultan van die Ottomaanse Ryk. Hy was die seun van Mustafa II en die ouer broer van Osman III, wat hom opgevolg het.

Sy voorganger, sy oom Ahmet III, was toenemend ongewild weens sy uitspattigheid en hervormings. Op 20 September 1730 is hy in ’n opstand gedwing om te abdikeer en Mahmoed het hom opgevolg. Mahmoed se bewind is gekenmerk deur suksesvolle oorloë teen Persië, Oostenryk en Rusland. Hy is op 13 Desember 1754 kinderloos dood.


</doc>
<doc id="46402" url="https://af.wikipedia.org/wiki?curid=46402" title="Osman III">
Osman III

Osman III of Ottoman III (Ottomaanse Turks: عثمان ثالث, moderne Turks: III.Osman; 2/3 Januarie 1699 – 30 Januarie/30 Oktober 1757) was van 1754 tot 1757 sultan van die Ottomaanse Ryk.

Hy was die jonger broer van Mahmoed I en die seun van Mustafa II. Hy was nie ’n belangrike prins nie en sy kort bewind is gekenmerk deur ’n groeiende onverdraagsaamheid teenoor nie-Moslems (Christene en Jode is gelas om klere of lapelwapens te dra om hul godsdiens aan te dui) en vir ’n brand in Istanboel.

Osman het die grootste deel van sy lewe in afsondering in die kafes gewoon en toe hy sultan word, het hy vreemde gewoontes gehad. Hy het musiek en vroue gehaat – hy het musiek in die paleis verbied en ysterskoene gedra sodat vroue hom kon hoor aankom en padgee. Hy is in 1757 sonder kinders dood.


</doc>
<doc id="46403" url="https://af.wikipedia.org/wiki?curid=46403" title="Mustafa III">
Mustafa III

Mustafa III (Ottomaanse Turks: مصطفى ثالث, moderne Turks: II.Mustafa; 18/28 Januarie 1717 – 21 Januarie 1774) was van 1757 tot 1774 sultan van die Ottomaanse Ryk. Hy was die seun van sultan Ahmet III en die broer van Abdülhamid I, wat hom opgevolg het.

Hy was ’n energieke leier en het probeer om sy weermag en staatsdiens te moderniseer sodat dit kon meeding met dié van Europese lande. Die Ottomaanse Ryk het teen dié tyd egter so agteruitgegaan dat modernisering dit nie kon red nie en enige poging om die administratiewe stand van sake te verander, is met suspisie bejeen deur die paleiswag en imams – in so ’n mate dat hulle wou rebelleer.

Hy was bewus van sy militêre swakheid en het oorlog probeer vermy. Hy was nie in staat om te keer dat keiserin Katharina die Grote van Rusland die Krim annekseer nie.

Hy het twee seuns, Selim en Mohammed, en vyf dogters gehad.



</doc>
<doc id="46405" url="https://af.wikipedia.org/wiki?curid=46405" title="Inligtingsdebakel">
Inligtingsdebakel

Die inligtingsdebakel (ook bekend as die inligtingskandaal en die Muldergate-skandaal) was ’n Suid-Afrikaanse politieke skandaal.

Gedurende die sewentigerjare het die regering R75 miljoen aan ’n geheime inligtingsprogram spandeer. Die fondse was deur die kabinet, en met mnr. P. W. Botha se samewerking, in die begroting van Verdediging weggesteek – sonder Parlementêre goedkeuring. ’n Kabinetskomitee, onder voorsitterskap van mnr. Vorster, het die projekte gemonitor en die finansiering met die Minister van Finansies, eers dr. Nic Diederichs en daarna dr. Owen Horwood. Nadat sekere geheime projekte aan die pers gelek is het die Suid-Afrikaanse politieke landskap onomkeerbaar verander. Dr. Connie Mulder is uit sy amp ontslaan en hy is saam met dr. Eschel Rhoodie en genl. Hendrik van den Berg as die sogenaamde skuldiges in die koerante afgemaak. Die Engelse pers het die debakel "Muldergate" gedoop.

Nadat Botha oorgeneem het as staatshoof het hy mnr. Rudolph Erasmus aangestel om ondersoek te doen na die besteding van geheime fondse. Die Erasmus-kommissie het aangevoer dat die staat niks geweet het van die besteding van geheime fondse nie en dat drs. Connie Mulder en Eschel Rhoodie, wat as Sekretaris van Inligting deur die staat opgedra is om die programme uit te voer, die enigste verantwoordelike persone was. Die Erasmus-kommissie het in verskeie hofsake betrokke geraak maar nie een daarvan gewen nie. Ook dr. Eschel Rhoodie is deur die Appèlhof onskuldig bevind. Op 31 Januarie 1979 het Mulder as LV vir Randfontein bedank en op 6 April 1979 is hy uit die Nasionale Party geskors omdat hy geweier het om hom ongekwalifiseerd by die eerste twee verslae van die Erasmus-kommissie neer te lê.



</doc>
<doc id="46406" url="https://af.wikipedia.org/wiki?curid=46406" title="Abdülhamid I">
Abdülhamid I

Abdülhamid I, Abdul Hamid I of Abd Al-Hamid I (Ottomaanse Turks: عبد الحميد اول, moderne Turks: I.Abdülhamit; 20 Maart 1725 – 7 April 1789) was van 1774 tot 1789 sultan van die Ottomaanse Ryk. Hy was ook bekend as die Dienskneg van God.

Hy was die seun van sultan Ahmet III en die jonger broer van Mustafa III, wat hy opgevolg het. Hy was die grootste deel van sy eerste 43 jaar, tydens die bewind van sy neefs Mahmoed I en Osman III en sy broer Mustafa III in eensame aanhouding in die kafes soos wat die tradisie was. Dit het hom baie oplettend gemaak oor sake van die staat en die planne van sy raadgewers. Hy was egter ook baie godsdienstig en van nature ’n passifis.

Die staatskis was beroerd toe hy sultan word, maar hy is in oorloë gedwing en minder as ’n jaar ná sy troonbestyging het die Turke ’n groot nederlaag gely in die Slag van Kozluja. ’n Vernederende vredesverdrag is op 21 Julie 1774 gesluit.

Ondanks sy nederlae is Abdülhamid beskou as die mees grasieuse van die Ottomaanse sultans. Hy was so godsdienstig dat hy ’n "veli" ("heilige") genoem is. Hy het die militêre en die onderwysstelsel verbeter. In 1787 het die Ottomaanse Ryk weer oorlog teen Rusland verklaar. In die volgende jaar het Oostenryk by Rusland aangesluit. Swede en Pruise het die Turke se kant gekies, maar het geen hulp verskaf nie. Eindelik het die Turke die oorlog in 1788 verloor.

Abdülhamid is vier maande later op 64-jarige ouderdom dood. Hy het sewe seuns gehad: Mustafa IV, Mahmoed II, Moerad, Noesret, Mehmet, Ahmet en Süleyman.


</doc>
<doc id="46408" url="https://af.wikipedia.org/wiki?curid=46408" title="Frank Opperman">
Frank Opperman

Frank Opperman (* 8 Junie 1960 in Johannesburg) is 'n Suid-Afrikaanse akteur en musikant. Hy het bekendheid verwerf met die rol "Ouboet van Tonder" in die TV-reeks "Orkney Snork Nie".

Opperman matrikuleer in 1978 aan die Hoërskool Silverton in Pretoria nadat hy verskeie skole in Worcester, Benoni, Hermanus en Middelburg bygewoon het. In 1979 begin hy in die regte studeer aan Tuks, maar verloor gou belangstelling. In 1980 sluit hy by die weermag aan waar hy in 'n militêre marsjeerorkes speel. Ná sy militêre diens voltooi hy 'n Nasionale Dramadiploma aan die Technikon Pretoria.

In 1988 trou Opperman met die Suid-Afrikaanse aktrise Susan Coetzer, maar hulle skei in 1992. Hulle het een (nou volwasse) seun, Frankie.

Opperman se albums:

Van sy toneelstukke:

Van die rolprente waarin Opperman gespeel het:





</doc>
<doc id="46409" url="https://af.wikipedia.org/wiki?curid=46409" title="Selim III">
Selim III

Selim III (Ottomaanse Turks: سليم ثالث, moderne Turks: III.Selim; 24 Desember 1761 – 28/29 Julie 1808) was van 1789 tot 1807 sultan van die Ottomaanse Ryk. Hy was die seun van Mustafa III en het sy oom Abdülhamid I opgevolg. Sy pogings om die Ottomaanse Ryk te hervorm het tot sy moord gelei.

Selim III was baie gewild vanweë sy talente en energie en groot hoop is op hom gevestig met sy troonbestyging. Hy het baie met buitelanders omgegaan en was oortuig daarvan dat hervormings nodig is. Oostenryk en Rusland het hom egter vir niks anders as verdediging tyd gegee nie, en dit was eers ná die Vrede van Iaşi in 1792 dat hy ’n blaaskans gekry het.

Selim III het dié tyd gebruik om die weermag, staatsdiens en onderwys te hervorm. Sy hervormings was egter nie gewild onder die paleiswag nie. Hulle het gerebelleer, Selim laat gevange neem en sy neef Mustafa op die troon laat plaas as Mustafa IV. Intussen het ’n groot leër onder aanvoering van ’n voorstander van die hervormings na Konstantinopel opgeruk om Selim te red, maar hy is vermoor voordat die leër opgedaag het. Die enigste manier om wraak te neem, was om Mustafa IV te vervang met Mahmoed II, die enigste oorlewende lid van die Huis van Osman.

Shaw, Stanford. "Between Old and New: The Ottoman Empire under Selim III, 1789–1807".


</doc>
<doc id="46411" url="https://af.wikipedia.org/wiki?curid=46411" title="Mustafa IV">
Mustafa IV

Mustafa IV (Ottomaanse Turks: مصطفى رابع, moderne Turks: IV.Mustafa; 8 September 1779 – 15/16 November 1808) was die seun van Abdülhamid I en vir ’n kort rukkie (van 1807 tot 1808) sultan van die Ottomaanse Ryk.

Hy en sy broer, die latere Mahmoed II, was die laaste oorblywende manlike lede van die Huis van Osman ná die moord op hul neef, die hervormer Selim III. Selim het groot hervormings probeer deurvoer, maar dit was nie gewild onder die paleiswag nie. Hulle het gerebelleer, Selim laat gevange neem en Mustafa op die troon geplaas.

Mustafa se kort bewind was stormagtig. Ná sy troonbestyging het die paleiswag amok gemaak en almal vermoor wat Selim ondersteun het. Intussen het ’n groot leër onder aanvoering van ’n voorstander van die hervormings na Konstantinopel opgeruk om Selim te red. In ’n poging om sy posisie te verseker het Mustafa gelas dat Selim en sy broer vermoor word. Selim is vermoor, maar sy broer het weggekruip.

Die leër het Mustafa by hul aankoms in die hoofstad van die troon gesit en deur Mahmoed vervang. Sy kort bewind het gekeer dat hy die hervormings omkeer, en dit het voortgegaan onder Mahmoed. Mahmoed het Mustafa later laat vermoor.


</doc>
<doc id="46412" url="https://af.wikipedia.org/wiki?curid=46412" title="Mahmoed II">
Mahmoed II

Mahmoed II (Ottomaanse Turks: محمود ثاني, moderne Turks: II.Mahmut; 20 Julie 1785 – 1 Julie 1839) was van 1808 tot 1839 sultan van die Ottomaanse Ryk. Hy was die seun van sultan Abdülhamid I en is veral bekend vir sy omvattende militêre en regshervormings. Hy en sy broer, Mustafa IV, wat hy opgevolg het, was die laaste oorblywende manlike lede van die Huis van Osman ná die moord op hul neef, die hervormer Selim III.

Selim het groot hervormings probeer deurvoer, maar dit was nie gewild onder die paleiswag nie. Hulle het gerebelleer, Selim laat gevange neem en Mustafa op die troon geplaas. Intussen het ’n groot leër onder aanvoering van ’n voorstander van die hervormings na Konstantinopel opgeruk om Selim te red. In ’n poging om sy posisie te verseker het Mustafa gelas dat Selim en Mahmoed vermoor word. Selim is vermoor, maar Mahmoed het weggekruip.

Die leër het Mustafa by hul aankoms in die hoofstad van die troon gesit en deur Mahmoed vervang. Mahmoed het die hervormings van sy neef voortgesit. Hy het ook die paleiswag in 1826 ontbind en die Tanzimat-hervormings in 1839 begin om die Ottomaanse Ryk te moderniseer. Dit het ’n onmiddellike effek gehad op die sosiale en regsaspekte van die Ottomane se lewe, soos Europese klere, argitektuur, wette, ens.

Mahmoed is in 1839 aan tering dood. Hy is opgevolg deur sy seun Abdülmecid I.


</doc>
<doc id="46414" url="https://af.wikipedia.org/wiki?curid=46414" title="Ruslandduitsers">
Ruslandduitsers

Ruslandduitsers (Duits: "Russlanddeutsche", Russies: "Российские немцы", wetenskaplike transliterasie "Rossijskie nemcy") is 'n sambreelterm vir die etnies Duitse of Duitssprekende minderheid in Rusland wat tans grotendeels in Duitsland bly. Gewoonlik word ook na bewoners van Duitse afkoms in ander voormalige Sowjetrepublieke as Ruslandduitsers verwys. Benamings soos "Oekraïneduitsers" en ander is nie gebruiklik nie. Tot die val van die Sowjetunie is na Ruslandduitsers soms ook as Sowjetduitsers ("Sowjetdeutsche") of Sowjetunie-Duitsers ("Sowjetunion-Deutsche") verwys.

Oorspronklik was daar wyd verspreide groepe van Wolgaduitsers, Wolhiniëduitsers, Krimduitsers, Kaukasiëduitsers, Swartseeduitsers, Ruslandmennoniete, Siberiëduitsers en ander in die Russiese Tsareryk. Sommige van hulle het selfs in Siberië en die Verre Ooste (langs die Amoer-rivier) hul nedersettings gestig. Dwarsoor die ryk het Duitse enklawes as outonome gemeenskappe ontstaan wat name soos Mannheim, Josephsthal of Schönfeld gedra het. Die gemeenskapslewe van Ruslandduitsers was volgens oorgeërfde tradisies georganiseer en het onder meer eie kerkgemeentes en raadsvergaderings behels wat die Duitse gemeenskappe saamgesnoer het.

Tans is daar nog sowat 800 000 Ruslandduitsers in die Russiese Federasie. Volgens die laaste beskikbare sensusgegewens uit die jaar 2002 het die aantal etniese Duitsers 597 212 beloop, waarvan 350 000 in Siberië.


</doc>
<doc id="46415" url="https://af.wikipedia.org/wiki?curid=46415" title="IBookstore">
IBookstore

iBookstore is 'n e-boekwinkel vir Apple se iBooks-toepassing wat op die iPad loop. Die e-winkel is sedert die bekendstelling van die iPad op 3 April 2010 slegs oop vir besigheid in die Verenigde State. Apple het planne om die diens later in die jaar 2010 in ander lande bekend te stel.

Voor die bekendstelling van die iPad, het uitgewers Penguin Books, HarperCollins, Simon & Schuster, Macmillan Publishers en Hachette Book Group USA hulself verbind tot die vervaardiging van die inhoud van die iBookstore. Bykomende uitgewers is genooi om deel te neem op die dag van die produk se aankondiging, 27 Januarie 2010.

Dit was eers aangekondig dat iBookstore eksklusief vir die iPad sou wees, maar later is bevestig dat iBookstore vir alle hardeware wat iPhone OS v4.0 hardloop, beskikbaar sal wees.


</doc>
<doc id="46421" url="https://af.wikipedia.org/wiki?curid=46421" title="Susan Coetzer">
Susan Coetzer

Susan Coetzer (*25 Augustus 19**, Kaapstad - ) is ’n Afrikaanse akteur, vryskutjoernalis, kunstenaar en skrywer. Sy was getroud met die akteurs Frank Opperman en Philip Moolman.

Susan Coetzer is op 25 Augustus in Kaapstad gebore. Sy word groot in die omliggende streke, van die Swartland tot die Kaapse Weskus tot by Mosselbaai en Port Elizabeth. In haar standerd ses jaar skei haar ouers en verhuis sy saam met haar ma na Kaapstad, waar haar ma spoedig weer trou. In standerd agt kom sy tot bekering. Na skool volg sy ’n dramakursus en is as aktrise betrokke by verskeie belangrike teater- en televisieproduksies, waarvoor sy verskeie Vita en Artes-toekennings ontvang. Sy speel onder andere in  die opvoerings van "Diepe grond" van Reza de Wet, "Panorama" van Pieter-Dirk Uys, "Sakeman van Venesië" van Shakespeare (waarvoor sy in 1991 benoem word vir die Esther Roos-toekenning vir beste aktrise in ’n ondersteunende rol in Afrikaans) en die verhoogverwerking van Marita van der Vyver se "Griet skryf ’n sprokie". Op televisie vertolk sy hoofrolle in onder andere "Meester" en "Daisy de Melker", terwyl sy ook in rolprente soos "City of blood", "Kin" en "Jobman" speel.

Sy is reeds twee kere getroud en geskei wanneer sy met die akteur Frank Opperman trou. Hulle het ’n seun, Frankie. Na haar egskeiding met Opperman wil sy nie hê dat haar kind onder die ontwrigtende lewe van ’n aktrise, wat gereeld van die huis af weg is, moet ly nie. Sy aanvaar derhalwe ’n pos as joernalis by "Rooi Rose", wat sy vir drie jaar lank beklee. In 1999 trou sy met die sanger en akteur Philip Moolman. Die egpaar bedryf ’n restaurant, Die blou hond, in Linden in Johannesburg. In hierdie tyd is sy ook vryskutjoernalis vir tydskrifte soos "Rooi Rose", "Finesse" en "Maksiman". Sy neem ook kunslesse en word ’n skilder wat haar eerste uitstalling in November 2004 in Johannesburg hou en in 2005 saam met Frans Claerhout by Alice Art ’n uitstalling deel. Die sukses wat sy behaal lei in 2005 tot die opening van haar eie kunsgalery, die Moody Kunsgalery. In April 2007 trek sy na ’n huis in Parys op die oewer van die Vaalrivier, waar sy bly wanneer sy nie in die stad is om die restaurant te bedryf nie. Op vryskutbasis tree sy steeds as aktrise op, onder andere in die televisiesepe "7de Laan" en "Noah’s Ark".

Sy en Philip Moolman is in Augustus 2012 geskei.

In 2018 speel sy die rol van Mercia (Louis se ma) in die gewilde kykNET sepie, Binnelanders.

Sy skryf die drama "Praat van die duiwel" wat in 1986 op die Kampustoneel opgevoer word.

Haar eerste publikasie is sketse in "Sonneblomme en daisies" en daarna in "Nog sonneblomme en daisies", waarin sy indringend na alledaagse dinge kyk waaruit mens inspirasie kan put.

"Oros vir die siel" is haar eerste roman. Dit is ’n Christelike roman met die sentrale tema dat die Here ’n lewe van voorspoed en nie teenspoed vir ons wil hê nie. Die hoofkarakter kry dus genesing en herstel van haar lewensprobleme.

"Lisa se dagboek" vertel die verhaal van ’n enkellopende meisie se soektog na die regte man nadat haar verloofde haar soos ’n warm patat los kort voor die troue. Hierdie roman het eers as ’n vervolgverhaal in "Rooi Rose" verskyn.

"Custard vir die siel" is gebaseer op ’n ware verhaal en vertel van ’n vrou se lewenservarings as aangenome kind en na haar huwelik haar man se ontrouheid.

In die roman "All-Bran vir die siel" maak sy onthullings oor haar eie lewe en verhoudings. Dit sluit in haar selfmoordplanne in haar skooldae en die stormagtige beginjare van haar verhouding met Philip Moolman, voordat beide bekeer is.

"Tjoklits vir die siel" wentel rondom die lewens van vier vroue in hulle veertigs. Hulle gee voor dat alles goed gaan, maar elkeen loop rond met eie seer. Suzanne was nog altyd die minste vir haar man en kinders, maar nou begin haar man rondkyk na groener weivelde. Christel is Suzanne se kinderlose suster, wie se huwelik feitlik onstuitbaar op pad is na ’n egskeiding. Adri is ’n koel sakevrou, maar haar man is werkloos. Lisa is ’n kunstige ontwerper, maar word by die huis mishandel.  Shelley is Suzanne se oudste dogter, wat in ’n diep put van depressie sink toe haar verhouding beëindig word. Hierdie gebeure dwing die vier vroue om weer te herbesin oor wat werklik belangrik is.

In "’n Tas vol blues songs" is die bekende skrywer Kath-Lien Carstens die hoofkarakter. Sy is ’n glansvrou wat deur vele beny word, maar haar huwelik is ongelukkig en sy weet nie hoe om haar kinders met hulle groot probleme te help nie. Sy weet nie eers hoe sy haarself kan help nie.

Susan word as aktrise bekroon met vier Vita-toekennings (vir rolle soos in "Diepe grond" en "Griet skryf ’n sprokie") en verder ook ’n Artes-toekenning vir haar rol in die televisiedrama "Meester".






</doc>
<doc id="46422" url="https://af.wikipedia.org/wiki?curid=46422" title="AGD Interactive">
AGD Interactive

AGD Interactive (AGDI), LLC is 'n nie-winsgewende maatskappy wat gelisensieer is om hermake van Sierra Entertainment se populêre avontuur-rekenaarspeletjies van die 1980's en 1990's te her-produseer en te versprei.

Die maatskappy is in 2001 deur Britney K. Brimhall en Christoper T. Warren gestig onder die naam "Tierra Entertainment". Die groep maak gebruik van Adventure Game Studio en het veral opspraak gemaak met die hermaak van "King's Quest I: Quest for the Crown".

Op 10 Desember 2003 het die groep die naam "Tierra Entertainment" verander na "AGD Interactive (Anonymous Game Developer Interactive.)" 

AGDI-ontwikkelaars-lede is versprei reg oor die wêreld: Verenigde State van Amerika, Kanada, Australië, Engeland, Holland, Suid-Afrika en ander lande. Die meeste van die lede het mekaar nog nooit fisies ontmoet nie en produksie vind hoofsaaklik oor besprekingsforums en e-posse plaas.

Die stigters, "Brimhall" en "Warren", het ook 'n kommersiële maatskappy, "Himalaya Studios", gestig wat fokus op oorspronklike, mik-en-druk avontuur speletjies met hoë resolusie grafieka.

AGDI se eerste vrystelling was die mik-en-druk hermaak van King's Quest I: Quest for the Crown, wat beskikbaar is vir gratis aftrek, op 8 Augustus 2001. Die hermaak is bekend as King's Quest I VGA. In die maand van die vrystelling het die verkope van Sierra se offisiële King's Quest VIII die hoogtes in geskiet.

Op 17 Januarie 2009 het AGDI weergawe 4.0 vrygestel, wat insluit verbeterde agtergrond en karakter kuns. Verder is volle mondelingse vertel en karakter stemme ingevoeg. 'n Opsie is bygevoeg om die speler 'n keuse te gee of hy doodloop-spel wil deaktiveer. In die oorspronklike was dit moontlik om 'n doodloop-straat te beleef as jy vroeër in die spel 'n item misgeloop of verloor het.

Een jaar na die oorspronlike vrystelling van King's Quest I Remake, op 3 Desember 2002, het AGDI hul sukses opgevolg met die vrystelling van hul tweede gratis hermaak, 'n totaal herverwerkde weergawe van King's Quest II: Romancing the Throne. Hierdie hermaak staan bekend as King's quest II+: Romancing the Stones. Die veranderinge sluit in 'n totale herskryfde en verbeterde storielyn. Op 14 Maart 2009 is weergawe 3.0 vrygestel wat verbeterde agtergrond grafika. Volle mondelingse vertelling en karakter stemme is ook bygevoeg.

AGDI se mees gesogte vrystelling was die mik-en-druk weergawe van Quest for Glory II: Trial by Fire, waaraan die span vanaf 2000 tot 2008 gewerk het. Na 'n lang beta-fase wat 'n lang lys van probleme uitsorteer het, is QfG2 op 24 Augustus 2008 beskikbaar gestel vir gratis aflaai.



</doc>
<doc id="46423" url="https://af.wikipedia.org/wiki?curid=46423" title="Abdülmecid I">
Abdülmecid I

Abdülmecid I Ghazi (Ottomaanse Turks: عبد المجيد الأول, "‘Abdü’l-Mecīd-i evvel"; moderne Turks: I.Abdülmecit; 23/25 April 1823 – 25 Junie 1861), was van 1839 tot 1861 die 31ste sultan van die Ottomaanse Ryk. Hy was ook bekend as Abdul Mejid, Abd-ul-Mejid of Abd Al-Majid I.

Hy het sy pa, Mahmoed II, op 2 Julie 1839 opgevolg. Sy bewind word gekenmerk deur die toename in nasionalistiese bewegings in die verskillende gebiede van die ryk. Abdülmecid wou Ottomanisme onder al sy onderdane bevorder en nie-Moslems en -Turke in die ryk beter integreer met nuwe wette en hervormings, maar kon nie daarin slaag nie.

Hy het ook verbonde probeer afdwing met die groot lande van Wes-Europa soos Brittanje en Frankryk, wat in die Krim-oorlog saam met die Turke teen Rusland geveg het. In die Kongres van Parys op 30 Maart 1856 is die Ottomaanse Ryk amptelik ingesluit by die Europese "familie" van lande. Abdülmecid se grootste prestasie was die aankondiging en toepassing van die Tanzimat-hervormings wat deur sy pa, Mahmoed II, voorberei is en vanaf 1839 tot die modernisering van die Ottomaanse Ryk gelei het.

Die belangrikste hervormingsmaatreëls was:

Nog ’n groot hervorming was dat die tulband amptelik verbied is ten gunste van die fes. Europese klere is ook aan die hof gedra. (Die fes is self in 1925 verbied nadat die Ottomaanse Ryk in 1923 die Republiek van Turkye geword het.)

Abdülmecid het meer as 20 vroue en 30 kinders gehad. Vier van sy seuns het hom eindelik opgevolg.

Hy is nes sy pa aan tering dood. Hy was 39 jaar oud toe hy op 25 Junie 1861 sterf. Hy is opgevolg deur sy broer, Abdülaziz, die oudste oorlewende lid van die Huis van Osman.


</doc>
<doc id="46424" url="https://af.wikipedia.org/wiki?curid=46424" title="Hoërskool Silverton">
Hoërskool Silverton

Hoërskool Silverton, informeel Silvies, is 'n dubbelmedium sekondêre skool in die ooste van Pretoria, Suid-Afrika.


Vir graad 8 en 9 leerders bied die skool die volgende verpligte vakke aan:

Engelse leerders:


Afrikaanse leerders:


Vakke vir beide Engelse en Afrikaanse leerders:


Lewensoriëntering (vir beide Afrikaanse en Engelse leeders) 

Engelse leerders: English Home Language en Afrikaans Eerste Addisionele Taal. 

Afrikaanse leerders: Afrikaans Huistaal en English First Additional Language. 


Leerders kies ook enige drie (3) van die volgende vakke:


(*)Wiskunde is 'n voorvereiste om Fisiese Wetenskappe en Rekeningkunde te neem

(**)Wiskunde en Wetenskappe is voorvereiste om Siviele Tegnologie en Ingenieursgrafieka en Ontwerp (IGO) te neem. 

Die Uitvoerende Leerderraad (ULR) 2018/2019 se hoof- en onderhoofleiers is

Hoofmeisie: Geralche Visagie

Onderhoofmeisie: Danielle Stuart

Hoofseun: Asutine Mandolo

Onderhoofseun: Melvin Hatlile

Matriek slaagsyfer: "Nog nie bekend gestel nie".

104 Silvie-leerders slaag die 2018 eindekesamen .




Matriek slaagsyfer: 93.4%

Leerders met die meeste onderskeidings is onderskeidelik: 





Gedurende die jaar word 'n groot verskeidenheid sosiale aktiwiteite aangebied. Die aktiwiteite verskil jaarliks. 



Matriek slaagsyfer: 98.6% 

Top student:

Kaye-Leigh Daniels met 'n gemiddeld van 84% 



</doc>
<doc id="46425" url="https://af.wikipedia.org/wiki?curid=46425" title="Linden">
Linden

Linden is 'n voorstad van Johannesburg, Suid-Afrika en grens aan Randburg. 

Linden word begrens deur die Randburgse voorstede Aldara Park en Darrenwoord in die noordweste en Linden-uitbreiding in die noorde. Van Johannesburg se voorstede begrens Blairgowrie dit in die noordooste, Pierneef Park en Victory Park in die ooste, Emmarentia in die suide, Franklin Roosevelt Park in die suidweste en Montroux en Risidale in die weste. Linden is volgens 'n strak roosterpatroon uitgelê met Eerste tot Vyfde Laan wat van suidoos na noordwes loop en Eerste tot Elfde Straat van suidwes na noordoos. Al straat wat nie 'n nommer het nie, is Cosmosstraat in die noordwestelike uithoek. Die enigste twee staatskole in Linden is albei Afrikaansmedium: die Laerskool Louw Geldenhuys en die Hoërskool Linden, onderskeidelik een van net vier Afrikaansmediumlaerskole en twee Afrikaansmediumhoërskole in Johannesburg. 

Linden is in 1898 (of volgens 'n ander bron 1901) uitgelê op die plaas Klipfontein No. 479 en het gegrens aan die plaas Braamfontein in die suidooste en Waterval in die suidweste. Toe Linden uitgelê is, het die plaas blykbaar aan Johannes Jacobus Rabie van der Linde en Louw Geldenhuys behoort, wat saam besluit het om hul grond in standplase te laat opmeet. Oor die oorsprong van die naam Linden bestaan onsekerheid. Dit kan wees na aanleiding van die goudmynpionier Gert van der Linde of dan wel na Johannes van der Linde, wat die dorpsgebied saam met Geldenhuys aangelê het. Nog 'n moontlikheid is waarskynlik 'n kombinasie van Van der "Lin"de en Gel"den"huys. 

Linden is 8 km van die middestad af geleë. Toe dit uitgelê is, was dit te ver van die sakekern om dadelik veel belangstelling te wek, maar teen die 1920's het die gebied die vorm begin aanneem van 'n versameling kleinhoewes, waar boorde floreer het en 'n groot privaat melkery bedryf is. Teen die 1950's het die hoewes begin plek maar vir residensiële standplase met enkelwonings daarop. Omdat meer gegoede Afrikaners hulle graag hier kom vestig het, het Linden die bynaam "Boere-Houghton" gekry - 'n verwysing na die oorwegend Engelse, gegoede Houghton Estate. Die rede hiervoor was blykbaar daty die Lindense erwe van ongeveer 2000 m byna vier keer so groot was as die deursnee-erf van 500 m in die sogenaamde "Dip" (Mayfair, Mayfair-Wes, Brixton en Fordsburg), waar die meeste Afrikaners in Johannesburg gewoon het. 

Tot omstreeks 1960 was die meeste van Linden se inwoners Afrikaanssprekend. Volgens die munisipale kieserslys was 93 van die kiesers in 1934 Afrikaans en 53 Engels. In 1949 was dit 808 Afrikaans en 606 Engels, maar teen 1961 het die Engelse kiesers die Afrikaanssprekendes verbygesteek: 1 699 vergeleke met 1 629. Volgens die sensus van 2011 was die taalverdeling Engels 49,8% (4 243) en Afrikaans 30,3% (2 582). Presies twee derde van 8 629 inwoners was Wit en net meer as 'n vyfde Swart.




</doc>
<doc id="46426" url="https://af.wikipedia.org/wiki?curid=46426" title="Abdülaziz">
Abdülaziz

Abdülaziz of Abd Al-Aziz (Ottomaanse Turks: عبد العزيز, moderne Turks: Abdülaziz; 9/18 Februarie 1830 – 4 Junie 1876) was van 1861–1876 die 32ste sultan van die Ottomaanse Ryk. Hy was die seun van sultan Mahmut II en het sy broer Abdülmecid I in 1861 opgevolg.

Hy het ’n Ottomaanse opvoeding gehad, maar het baie belanggestel in die materiële vordering wat in die Weste gemaak is. Hy het ook in letterkunde belanggestel en was ’n komponis van klassieke musiek.

Die Tanzimat-hervormings wat onder sy broer en voorganger, Abdülmecid I, begin het, is tussen 1861 en 1871 voortgesit. Hy het goeie bande met Brittanje en Frankryk gehandhaaf en was in 1867 die eerste Ottomaanse sultan wat Wes-Europa besoek het.

Teen 1871 was albei visiers wat hom die hervormings help deurvoer het, dood. Frankryk is deur Duitsland verslaan en Abdülaziz het hom tot Rusland gewend as ’n bondgenoot. Onrus in die Balkan-skiereiland en Bulgarye het gegroei en negatiewe gevoelens teen Rusland het toegeneem omdat hy die onrus aangevuur het.

Die bevolking se ontevredenheid is vererger deur die mislukte oes van 1873, die sultan se groot uitgawes vir die weermag, die nuwe paleise wat hy laat bou het en die groeiende skuld van die publiek. Op 30 Mei 1876 is Abdülaziz deur sy ministers van die troon gesit. Hy is ’n paar dae later dood en dit is destyds beskou as selfmoord, hoewel hy dalk vermoor is.

Abdülaziz was sewe keer getroud en het 14 kinders gehad, waarvan 10 hom oorleef het.



</doc>
<doc id="46428" url="https://af.wikipedia.org/wiki?curid=46428" title="Murat V">
Murat V

Murat V (Ottomaanse Turks: مراد خامس, moderne Turks: V.Murat; 21/22 September 1840 – 29 Augustus 1904) was van 30 Mei tot 31 Augustus 1876 die 33ste sultan van die Ottomaanse Ryk.

Hy was die seun van Abdülmecid I en het sy oom Abdülaziz opgevolg toe dié van die troon gesit is. Hy het net 93 dae regeer voordat hy afgesit is op grond van geestelike versteurdheid.

Sy broer Abdülhamid II het hom opgevolg.


</doc>
<doc id="46429" url="https://af.wikipedia.org/wiki?curid=46429" title="Philip Moolman">
Philip Moolman

Philip Moolman is 'n Afrikaanse akteur en sanger en liedjieskrywer. Hy is bekend vir sy TV-rolle as "Andre Vorster" in en "Neil MacDonald" in "Sonkring".

Hy is op 28 Mei 1999 met die aktrise, skilder, skrywer en joernalis Susan Coetzer getroud.






</doc>
<doc id="46430" url="https://af.wikipedia.org/wiki?curid=46430" title="Etienne Steyn">
Etienne Steyn

Etienne Steyn (gebore 24 November 1978 in Germiston) is 'n Afrikaanse sanger en liedjieskrywer. "Storie Van My Hart", een van Steyn se eerste Afrikaanse liedjies, is in 2005 deur Laurika Rauch opgeneem. "AKA Records" het hom later genader waarna sy debuutalbum as solokunstenaar vrygestel is.





</doc>
<doc id="46431" url="https://af.wikipedia.org/wiki?curid=46431" title="Steve Newman">
Steve Newman

Steve Jeffrey Roy Newman, is 'n bekwame Suid-Afrikaanse akoestiese kitaarspeler en 'n stigterslid van die gewilde groep Tananas. Vir meer as twee dekades het Newman saam met mede Suid-Afrikaanse kitaarspeler, Tony Cox gewerk. Hy was ook 'n lid van "Mondetta", 'n self-beskrywende "wêreld musiekgroep", met "Gito Baloi" (van Tananas) en "Wendy Oldfield".

Newman se albums:

Albums saam met die musiekgroep Tananas:




</doc>
<doc id="46432" url="https://af.wikipedia.org/wiki?curid=46432" title="Abdülhamid II">
Abdülhamid II

Abdülhamid II, Abdul Hamid II of Abd Al-Hamid II Khan Ghazi (Ottomaanse Turks: عبد الحميد الثانی, moderne Turks: II.Abdülhamid; 21/22 September 1842 – 10 Februarie 1918) was van 1876 tot met sy afsetting in 1909 die 34ste sultan van die Ottomaanse Ryk. Tydens sy bewind het die Ottomaanse mag en grondgebied gekrimp. Hy was die laaste sultan wat absolute mag gehad het en is deur Mehmet V opgevolg.

Hy was in sommige kringe bekend as "Ulu Hakan" ("Groot Khan"), en in die Weste ook as "Die Rooi Sultan" ("Kızıl Sultan"). Sy afsetting ná die Jong Turke-rewolusie is wyd verwelkom deur die Ottomane, wat ’n terugkeer na ’n konstitusionele bewind wou hê.

Anders as die meeste ander sultans het Abdülhamid wyd oorsee gereis. Nege jaar voordat hy sultan geword het, het hy sy oom sultan Abdülaziz vergesel op sy besoek in 1867 aan Oostenryk, Frankryk en Engeland.

Hy het sy afgesette broer Murat V op 31 Augustus 1876 opgevolg en in Desember 1876 het hy onder liberale druk die eerste Ottomaanse grondwet ingevoer.

Op 24 April 1877 het Rusland oorlog teen die Ottomaanse Ryk verklaar en teen Februarie 1878 die oorlog gewen. Abdülhamid het van nêrens hulp gekry nie. Oostenryk is gedwing om neutraal te bly en hoewel Brittanje ’n Russiese oorname van die Britse oorheersing in Suid-Asië gevrees het, het hulle nie betrokke geraak nie. Die Verdrag van San Stefano se voorwaardes was streng: die Ottomaanse Ryk moes Roemenië, Serwië en Montenegro afstaan, outonomiteit aan Bulgarye toestaan, hervormings in Bosnië-Herzegowina instel, en dele van Armenië aan Rusland afstaan. Kort daar na het hulle ook Kreta verloor.

Later in 1878 het Abdülhamid die parlement ontbind en teruggekeer na ’n outokratiese bewind.

Algemene ontevredenheid in die land en veral in die weermag oor die paleis se spioene en informante het gelei tot ’n staatsgreep deur die Jong Turke in die somer van 1908. Nadat die sultan gehoor het soldate is op pad na Konstantinopel, het hy op 24 Julie aangekondig dat die grondwet van 1876 heringestel is. Die volgende dag is spioenasie en sensuur afgeskaf en politieke gevangenes vrygelaat.

Dit het egter nie die gemoedere gekalmeer nie en op 13 April is die parlement omvergewerp. Abdülhamid is van die troon gesit en na Griekeland verban. Later het hy na Konstantinopel teruggekeer, waar hy in 1918 oorlede is.


</doc>
<doc id="46433" url="https://af.wikipedia.org/wiki?curid=46433" title="Tananas">
Tananas

Tananas is 'n Suid-Afrikaanse jazz musiekgroep wat in 1987 gestig is. Die oorspronklike groepslede is die Mosambiekse Gito Baloi (bas en koor), Ian Herman (dromme en perkussie) en Steve Newman (akoestiese kitaar).

Tananas vermeng klanke vanuit Afrika, Spanje, die Midde- en Verre Ooste wat hulle saamgevat in 'n tipe "township jive".

Die groep het hul debuut in 'n kroeg in Johannesburg in 1987 gemaak. Hulle breek in 1993 op, maar het nog af en toe bymekaargekom vir optredes totdat Gito op 4 April 2004 in Johannesburg doodgeskiet is, terwyl hy op pad huis toe was na 'n opvoering in Pretoria. 

Die Tananas bestaan uit:




</doc>
<doc id="46434" url="https://af.wikipedia.org/wiki?curid=46434" title="Superrugby konsessie-areas">
Superrugby konsessie-areas

Die Superrugbykompetisie waarin spanne van Australië, Nieu-Seeland en Suid-Afrika speel, is gebaseer op 'n konsessiestelsel van spanne wat streke in die drie lande verteenwoordig. Hieirdie artikel verskaf spesifieke detail oor die areas wat deur die verskillende konsessies gedek word.

Australië het tradisioneel geen nasionale rugbykompetisie gehad nie en die spel was eerder gestrukrureer rondom streeksklubkompetisies. Die Australiese Super 15-konsessies (met die uitsluiting van die Rebels) het ontstaan uit tradisionele verteenwoordigende staats- en provinsiale spanne. Die sterk Australiese rugbystreke nl. Nieu-Suid-Wallis, die Australiese Hoofstadgebied en Queensland is in 2006 aangevul deur Wes-Australië en in 2011 deur Victoria as die konsessiestreke:

Daar is drie state/provinsies oor wat nie deur 'n konsessie gedek word nie:

In Nieu-Seeland is elk van die land se vyf Superrugbyspanne verbind met verskeie provinsiale unies wat meeding in die land se twee plaaslike kompetisies (die professionele ITM-beker en die amateur Heartland-kampioenskap). Vir alle praktiese doeleindes kom spelers wat in die Super 15 speel van die spanne af wat in die professionele kompetisie speel. Elke konsessie is geregtig daarop om spelers van enige van die provinsiale unies wat met die konsessie verbind word, te gebruik. Die spesifieke unies wat met die konsessies verbind word is:

Suid-Afrika volg basies dieselfde model as Nieu-Seeland in die samestelling van sy Super 15-spanne waar elke konsessie verbind word met een of meer unies in die land se plaaslike kompetisie, die Curriebeker.

Die land het tans vyf konsessies. Die vier konsessies van die Super 12-era — die Bulls, Cats (nou die Lions), Sharks en Stormers — is in 2006 vergesel van die Cheetahs. Hulle identiteite word grootliks bepaal rondom die 5 tradisionele sterk rugbyprovinsies in Suid-Afrika, die Blou Bulle, Goue Leeus, Natal Haaie, Westelike Provinsie en die Vrystaat Cheetahs. Die sesde konsessie, die Southern Kings (gestig as die Southern Spears) van die Suidelike- en Oos-Kaap (SOK) met sy basis in Port Elizabeth, sou aanvanklik in 2007 toetree tot Superrugby maar dit is nie uitgevoer nie. Die span is in 2012 toegelaat tot die 2013-seisoen.

Die unies wat met die konsessies verbind word is:
Aangesien die Spears nooit Superrugby gespeel het nie, moes SARU en SA Rugby besluit hoe om die spelers van die Spears se gebied by ander konsessies in te sluit. Die Southern Kings kry nou sy spelers van dieselfde gebied as wat die Spears gekry het. Van van die spelers in die Kings se debuutwedstryd teen die Britse en Ierse Leeus word verbind met die span se mede-eienaars, Grens en die Oostelike Provinsie se rugbyunies, maar die Suidwestelike Distrikte word ook betrek. Terwyl die Kings nie aan Superrugby deelneem nie mag die spelers vir ander konsessies speel.




</doc>
<doc id="46435" url="https://af.wikipedia.org/wiki?curid=46435" title="Mehmet V">
Mehmet V

Mehmet V Reshad (Ottomaanse Turks: محمد الخامس, moderne Turks: V.Mehmet Reşat; 2/3 November 1844 – 3/4 Julie 1918) was van 27 April 1909 tot met sy dood die 35ste sultan van die Ottomaanse Ryk.

Hy was die seun van sultan Abdülmecid I en het Abdülhamid II opgevolg nadat hy 30 jaar lank in die kafes deurgebring het, 9 jaar daarvan in eensame opsluiting. In dié tyd het hy ou Persiese styl digkuns bestudeer en ’n erkende digter geword.

Mehmet V het die troon op 27 April 1909 bestyg, maar geen werklike mag gehad nie. Die besluite is geneem deur die Ottomaanse regering en daarna, tydens die Eerste Wêreldoorlog, deur drie "pasjas". Sy enigste belangrike politieke daad was om op 11 November 1914 amptelik djihad teen die Geallieerdes te verklaar. Dit was die laaste keer dat ’n kalief ’n djihad verklaar het, aangesien die Kalifaat in 1924 afgeskaf is.

Mehmet is op 3 Julie 1918 op 73-jarige ouderdom dood, net vier maande voor die einde van WOI en hy het dus nie die ondergang van die Ottomaanse Ryk beleef nie.


</doc>
<doc id="46436" url="https://af.wikipedia.org/wiki?curid=46436" title="Steyn Fourie">
Steyn Fourie

Steyn Fourie is 'n Afrikaanse sanger en liedjieskrywer. In 1991 het hy die nasionale sangprogram "Debuut" gewen as beste sanger in Suid-Afrika. "Pennies op die spoor", geskryf deur Stef Kruger, is een van die liedjies waarmee Steyn bekendheid verwerf het. 





</doc>
<doc id="46437" url="https://af.wikipedia.org/wiki?curid=46437" title="Mehmet VI">
Mehmet VI

Mehmet VI (Ottomaanse Turks: محمد سادس, moderne Turks: VI. Mehmet Vahideddin; 14 Januarie/2 Februarie 1861 – 15/16 Mei 1926) was van 1918 to 1922 die 36ste en laaste sultan van die Ottomaanse Ryk.

Hy was die seun van sultan Abdülmecid I en die broer van sy voorganger, sultan Mehmet V. Hy het die troon bestyg as die oudste manlike lid van die Huis van Osman nadat die erfgenaam, Abdülaziz se seun Yusuf Izzettin Efendi, in 1916 selfmoord gepleeg het.

Die Eerste Wêreldoorlog het rampspoedige gevolge vir die Ottomaanse Ryk gehad. Britse en Geallieerde magte het Bagdad, Damaskus en Jerusalem verower en die grootste deel van die ryk is deur die Gaillieerdes verdeel. Op 10 Augustus 1920 het Mehmet se verteenwoordigers die Verdrag van Sèvres onderteken wat bogenoemde aksies erken het, asook Ottomaanse beheer oor Anatolië en İzmir beëindig het en so die grootte van die ryk aansienlik verklein het.

Turkse nasionaliste was woedend oor die ondertekening van die verdrag. ’n Nuwe regering, die nasionale vergadering, is op 23 April 1920 onder die leierskap van Mustafa Kemal Atatürk gestig in Ankara, toe bekend as Angora. Die nuwe regering het ’n einde verklaar aan die heerskappy van Mehmet VI en ’n tussentydse grondwet is opgestel.

Op 1 November 1922 het die nasionale vergadering die sultanaat afgeskaf en Mehmet het Konstantinopel op 17 November verlaat. Hy het in ballingskap in Malta gaan woon en later aan die Italiaanse Riviera. Hy is op 16 Mei 1926 in Italië dood.

Sy neef Abdülmecid II is op 19 November 1922 gekies as kalief totdat die Kalifaat in 1924 afgeskaf is.



</doc>
<doc id="46438" url="https://af.wikipedia.org/wiki?curid=46438" title="Abdülmecid II">
Abdülmecid II

Abdülmecid II (Ottomaanse Turks: عبد المجيد الثانى, moderne Turks: Abdülmecit; 29/30 Mei 1868 – 23 Augustus 1944) was van 1922 tot 1924 die laaste kalief van Islam van die Ottomaanse dinastie, en tot 1944 in naam die 37ste hoof van die Huis van Osman.

Hy was die seun van sultan Abdülaziz. Op 4 Julie 1918 het sy neef Mehmet VI sultan geword en hy die kroonprins. Toe Mehmet op 1 November 1922 van die troon gesit en die sultanaat afgeskaf is, is die kroonprins deur die nasionale vergadering in Ankara gekies as kalief van Islam. Op 3 Maart 1924 is hy afgesit en die Kalifaat afgeskaf. Hy is saam met die res van sy familie uit Turkye verban. Hy het die titel Generaal van die Ottomaanse Weermag gekry.

Abdülmecid word beskou as een van die belangrikste skilders van die laat-Ottomaanse tydperk. Sy selfportret kan vandag in die Istanboel Modern gesien word. Hy is op 23 Augustus 1944 in Parys dood.


</doc>
<doc id="46439" url="https://af.wikipedia.org/wiki?curid=46439" title="Kalifaat">
Kalifaat

Die term kalifaat (van die Arabiese خلافة of khilāfa) verwys na die eerste regeringstelsels in Islam en verteenwoordig die politieke mag en eenheid van die Moslem-wêreld. Dit is aanvanklik gelei deur Mohammed se dissipels as ’n voortsetting van die politieke mag wat die profeet daargestel het, bekend as die Rasjidoen-kalifaat.

Die kalief, of staatshoof, was dikwels bekend as "Amir al-Mu'minin" (أمير المؤمنين), "Aanvoerder van die Gelowiges". Mohammed het Medina sy hoofstad gemaak en ná sy dood het dit die hoofstad gebly vir die res van die rasjidoen-tydperk.

Die eerste vier kaliefs was die sogenaamde "reggeleide" kaliefs: Aboe Bakr As-Siddiq, Omar ibn al-Khattab, Oethman ibn Affan en Ali ibn Abi Talib.

Hierna is die kalifaat opgeëis deur verskeie dinastieë, soos die Omajjadiese, die Abbasidiese en die Ottomaanse Kalifaat, en vir kort periodes deur ander mededingende dinastieë in Noord-Afrika. Mustafa Kemal Atatürk het die laaste kalifaat, die Ottomaanse Kalifaat, in 1924 amptelik afgeskaf en die Republiek van Turkye gestig.

Hier volg 'n lys van reggeleide kaliefs:

Hy was Mohammed se direkte opvolger en dus die eerste kalief. Hy was Mohammed se gunstelingvrou, Aisha, se pa. Mohammed en Ashia is getroud toe sy net nege jaar oud (of jonger) was.

Ná die Slag van Yamama, waarin 700 Moslems wat Mohammed se woorde gememoriseer het dood is, het hy Zaid ibn Thabit aangestel om Mohammed se openbarings neer te skryf. Zaid voltooi sy manuskrip twee jaar na Mohammed se dood in 634 n.C.

Hy was die pa van Hafsa, een van Mohammed se vroue. Hy is deur 'n Persiër vermoor.

Hy was die man van Mohammed se dogters Ruqayya en later Umm Kulthum.

In 651 n.C. (ongeveer 19 jaar ná die dood van Mohammed) was daar baie verskillende sienings oor wat in die Koran moes staan, en daarom het Oethman die volgende vier mense aangestel om ’n amptelike Koran saam te stel: Zaid ibn Thabit, Abdullah bin Az-Zubair, Sa’id bin Al-As en Abdur-Rahman bin Harith.

Hy was Mohammed se neef en die man van Mohammed se dogter Fatimah. Alle moderne afstammelinge van Mohammed is deur Ali.


</doc>
<doc id="46441" url="https://af.wikipedia.org/wiki?curid=46441" title="Omajjadiese Kalifaat">
Omajjadiese Kalifaat

Die Omajjadiese Kalifaat (Arabies: بنو أمية, "Banoe Omajja") was die tweede van vier Islamitiese kalifate wat ná die dood van Mohammed gestig is. Dit is geregeer deur die Omajjadiese dinastie, wie se naam kom van Omajja ibn Abd Sjams, die oupagrootjie van die eerste Omajjadiese kalief. Hoewel die Omajjad-familie oorspronklik van die stad Mekka gekom het, was Damaskus die kalifaat se hoofstad. Dit was eindelik 8 miljoen km groot – een van die grootste ryke wat nog bestaan het. Nadat die Omajjade deur die Abbasidiese Kalifaat omvergewerp is, het hulle na Al-Andalus getrek waar hulle die Kalifaat van Córdoba gestig het.



</doc>
<doc id="46442" url="https://af.wikipedia.org/wiki?curid=46442" title="Abbasidiese Kalifaat">
Abbasidiese Kalifaat

Die Abbasidiese Kalifaat (Arabies: العبّاسيّون, "Abbāsīyūn") was die derde van vier Islamitiese kalifate wat ná die dood van Mohammed gestig is.

Dit is geregeer deur die Abbasid-dinastie van kaliefs wat in 750 gestig is en Bagdad in 762 hul hoofstad gemaak het nadat hulle die Omajjadiese Kalifaat omvergewerp het.

Dit is gestig deur ’n afstammeling van Mohammed se jongste oom, Abbas ibn Abd al-Muttalib. Dit het twee eeue lank gefloreer, maar het geleidelik verval met die opgang van die mag van die Turkse weermag wat dit geskep het, die Mamelukke. Binne 150 jaar nadat hulle mag oor Persië versprei het, is hulle gedwing om hulle gebied aan onafhanklike entiteite af te staan, onder andere die Aglabiede en Fatimiede.



</doc>
<doc id="46443" url="https://af.wikipedia.org/wiki?curid=46443" title="Fatimidiese Kalifaat">
Fatimidiese Kalifaat

Die Fatimidiese Kalifaat (Arabies: الفاطميون) was ’n Islamitiese kalifaat wat van 909 tot 1171 oor verskeie dele van Egipte, Sisilië, Malta en die Levant regeer het. Hulle hoofstad was Kaïro.



</doc>
<doc id="46444" url="https://af.wikipedia.org/wiki?curid=46444" title="Ottomaanse Kalifaat">
Ottomaanse Kalifaat

Die Ottomaanse Kalifaat onder die Huis van Osman van die Ottomaanse Ryk het die verantwoordelikheid van die kalifaat geërf van die Mamelukke van Egipte.

Tydens die groeitydperk van die Ottomaanse ryk het die Ottomaanse sultan Selim I die posisie van kalief, die hoof van ’n kalifaat, opgeëis. Die verval van die Ottomaanse Ryk weens die vermindering van sy mag en grondgebied het daartoe gelei dat eers die sultanaat tydens die bewind van Mehmet VI en daarna die kalifaat onder leiding van Abdülmecid II afgeskaf is ná die stigting van die Republiek van Turkye.


</doc>
<doc id="46445" url="https://af.wikipedia.org/wiki?curid=46445" title="Rasjidoen-kalifaat">
Rasjidoen-kalifaat

Die Rasjidoen-kalifaat (Arabies: الخلافة الراشدة), ook bekend as die Reggeleide Kalifaat, is gelei deur die eerste vier kaliefs in die Islamitiese geskiedenis. Die kalifaat is in 632 gestig ná die dood van Mohammed. Soenniete noem die vier kaliefs saam die "Rasjidoen", of "Reggeleide", kaliefs. Die term word nie deur die Sjiiete gebruik nie omdat hulle nie die bewind van die eerste drie kaliefs as wettig beskou nie. 

Die Rasjidoen-kalifaat word gekenmerk deur 25 jaar van vinnige uitbreiding, gevolg deur vyf jaar van interne onenigheid. Die kalifaat se leër het op sy hoogtepunt meer as 100 000 soldate gehad. Teen die 650's het die kalifaat benewens die Arabiese Skiereiland ook die Levant, die gebied tot by die Transkaukasus in die noorde, Noord-Afrika van Egipte tot die hedendaagse Tunisië in die weste en die Iranese Plato tot dele van Sentraal- en Suid-Asië in die ooste verower. Dit was in daardie tyd die grootste ryk in die geskiedenis.

Ná Mohammed se dood in 632 het die inwoners van Medina gedebatteer oor wie van hulle die Profeet sou opvolg om die sake van die Moslems te bestuur. Daar is besluit op Aboe Bakr, wat die eerste "Khalifa Rasul Allah" ("Opvolger van die Boodskapper van God") geword het. Hy het veldtogte onderneem om Islam en die boodskap van God te versprei. Hy is opgevolg deur Omar ibn al-Khattab en hy deur Oethman ibn Affan. 

Ná die sluipmoord op Oethman is Ali ibn Abi Talib as die nuwe kalief gekies. Hy het verskeie provinsiale goewerneurs afgedank, van wie sommige familie van Oethman was, en deur getroue volgelinge vervang. Hy het toe sy hoofstad van Medina na Koefa, in die hedendaagse Irak, geskuif.

Eise vir wraak oor die sluipmoord op Oethman het in ’n deel van die bevolking ontstaan en ’n leër is op die been gebring om teen die oortreders te veg. Die leër het in Basra 4 000 vermeende opruiers vermoor. Ali se leër het teen hulle opgeruk en hoewel nie een kant wou veg nie, het ’n geveg een nag tussen die twee leërs uitgebreek. Ali se leër het as oorwinnaars uit die stryd getree en die onmin is beëindig. 

Nog ’n oproep om wraak het hierna gevolg, hierdie keer deur Muawiyah, ’n familielid van Oethman en goewerneur van die provinsie Sirië. Dit word egter beskou as ’n poging deur Muawiyah om die kalifaat oor te neem eerder as om wraak te neem. Ali het teen Muawiyah se magte geveg en moes toe ’n ander rebellie deur ’n faksie van sy voormalige ondersteuners wat teen hom én Muawiyah was, ook onderdruk. Verswak deur dié interne rebellie en ’n gebrek aan steun in baie provinsies, het Ali se magte beheer oor die grootste deel van die kalifaat se grondgebied aan Muawiyah verloor. Groot dele van die ryk soos Sisilië, Noord-Afrika, die kusgebiede van Spanje en sommige forte in Anatolië is terselfdertyd deur ander ryke oorgeneem.

Ali is in 661 in ’n sluipmoordaanval dood. Sy seun, Hasan ibn Ali, die kleinseun van Mohammed, het vir ’n kort rukkie aan die bewind gekom en tot ’n vergelyk met Muawiyah gekom om betrekkinge in die kalifaat te herstel. Hasan is kort daarna ook in ’n sluipmoordaanval dood en Muawiyah het beheer oor die kalifaat oorgeneem. Hy het die Omajjadiese Kalifaat gestig en so die einde van die Rasjidoen-kalifaat teweeggebring.

Die Omajjadiese Kalifaat is deur ander kalifate soos die Abbasidiese en Ottomaanse Kalifaat opgevolg, en vir kort tydperke deur mededingende dinastieë in Noord-Afrika.

Mustafa Kemal Atatürk het die laaste kalifaat, die Ottomaanse Kalifaat, in 1924 amptelik afgeskaf en die Republiek van Turkye gestig.



</doc>
<doc id="46446" url="https://af.wikipedia.org/wiki?curid=46446" title="Aboe Bakr">
Aboe Bakr

Aboe Bakr As-Siddiq (Arabies: أبو بكر الصديق; omstreeks 573 – 634) was die eerste "reggeleide" kalief van Islam (632–634). Hy was Mohammed se skoonpa, een van sy naaste metgeselle en raadgewers. As eerste kalief het hy die Profeet se politieke en administratiewe funksies ná sy dood oorgeneem en so die eerste kalifaat gestig. Hy was blykbaar die eerste manlike bekeerling tot Islam. Mohammed het hom die titel "as-Siddiq", "die waarheidsliewende", gegee danksy sy vermoë om die waarheid te onderskei.



</doc>
<doc id="46447" url="https://af.wikipedia.org/wiki?curid=46447" title="Corlea Botha">
Corlea Botha

Corlea Botha is 'n Afrikaanse sangeres wat saam met Rudi Claase opgetree het as "Rudi en Corlea". Hierdie "lieflingsangpaartjie" se paaie het in Maart 2011 geskei, weens redes wat nie aan die publiek bekend is nie, en Corlea het daarna 'n sololoopbaan gevolg. Haar enkeltreffer "Corlea - Wie ek is", asook haar soloalbum, is aan die einde van Augustus 2011 vrygestel.

"Rudi en Corlea" het opslae gemaak nadat hulle eerste duetalbum, "Ons Lieflinge / Our Darlings" binne agt weke goue status bereik het.





</doc>
<doc id="46448" url="https://af.wikipedia.org/wiki?curid=46448" title="Rudi Claase">
Rudi Claase

Rudi Claase is 'n Afrikaanse sanger en liedjieskrywer, wat in 1983 in Vereeniging gebore was, en het talle sangkompetisies gewen. Het het twee keer die "Reik na die sterre" kompetisie gewen en Suid Afrika teenwoordig in Japan. Hy is 'n talentvolle sanger en liedjieskrywer wat goue status bereik het met sy solo album "Thalita". Rudi het 'n paar maande in Amerika gewoon om ervaring in die musiekbedryf te kry voordat hy terug Suid-Afrika toe gekeer het, Hy het nog solo albums opgeneem voor hy saam met Corlea Botha opgetree het as Die Lieflinge. Hy het "Tussen Woorde", een van Juanita du Plessis se treffers geskryf, asook die immer gewilde treffer van Andriëtte Norman "Sewe Oseane". Onder ander kunstenaars is Rina Hugo, Sonja Herholdt, Theuns Jordaan, Manie Jackson, Patricia Lewis, Liesel Pieters en vele meer, In 2019 het hy 'n ere toekenning van die ATKV ontvang vir sy bydrae tot Afrikaanse musiek. (700 liedjies uit sy pen het in meer as 2 miljoen albums verskyn).

Die Lieflinge het opslae gemaak nadat hulle eerste duetalbum, "Ons Lieflinge/Our Darlings" binne agt weke reeds goue status bereik het. Kort daarna het Corlea besluit om eerder 'n solo loopbaan te volg, waarna Zita Pretorius as Rudi se nuwe "liefling" aangewys is. Na slegs 8 maande en bespiegelinge dat die nuwe paartjie nie so suksesvol is nie, is aangekondig dat hulle paaie skei om hulle op hul solo loopbane te fokus. Charne Hugo was as die nuwe Lieflinge geneem in 2014 en hulle sing nog steeds die "golden oldies" vir wie almal so lief is. Rudi en Charne het in 2018 die Ghoema toekenning gewen vir hulle album "Miljoenne Stemme" vir die Beste Ligte Klassieke Album van die jaar.

In Feb 2019, het die Nederlandse sensasie Belinda Kinnaer, Rudi Nederland toe genooi om in haar 20 jaar jubiluem konsert deel te neem, Haar vertaling van sy "Sewe Oseane" het goud in Nederland bereik en dit was 'n eer om saam met name soos Ancora en Jan Keiser In 'n uitverkoopte vertooning op te tree.

Rudi skryf nog een treffer na die ander vir ander kunstenaars, en wil graag in 2020 werk aan 'n splinternuwe solo album.





</doc>
<doc id="46449" url="https://af.wikipedia.org/wiki?curid=46449" title="Omar">
Omar

Omar ibn al-Khattab of Aboe Hafsa ibn al-Chattib (Arabies: عمر بن الخطاب; omstreeks 586-590 tot 7 November 644), ook bekend as Omar die Grote en Al-Farooq, was die tweede en magtigste van die vier "reggeleide" kaliefs van Islam en een van die invloedrykste Moslem-leiers. Hy was ’n metgesel van Mohammed en het Aboe Bakr in 634 as kalief opgevolg. Hy was ’n uitstekende wetgeleerde en dit het hom die titel "Al-Farooq" ("die een wat onderskei tussen reg en verkeerd") besorg en sy huis die naam "Darul Adal" ("huis van geregtigheid").



</doc>
<doc id="46450" url="https://af.wikipedia.org/wiki?curid=46450" title="Oethman">
Oethman

Oethman ibn Affan (Arabies: عثمان بن عفان; omstreeks 579 tot 17 Julie 656), was die derde van die vier "reggeleide" kaliefs van Islam. Hy was ’n metgesel en skoonseun van Mohammed, en die vierde man wat hom tot Islam bekeer het.



</doc>
<doc id="46451" url="https://af.wikipedia.org/wiki?curid=46451" title="Ali">
Ali

Ali ibn Abi Talib (599/600 tot 661; Arabies: علي بن أﺑﻲ طالب) was van 656 tot 661 die vierde en laaste van die "reggeleide" kaliefs van Islam. Hy was die neef en skoonseun van Mohammed.

Ná sy dood is die kalifaat opgeëis deur verskeie dinastieë, soos die Omajjadiese, die Abbasidiese en die Ottomaanse Kalifaat totdat laasgenoemde in 1924 amptelik afgeskaf is met die stigting van die Republiek van Turkye.




</doc>
<doc id="46455" url="https://af.wikipedia.org/wiki?curid=46455" title="Mameluk">
Mameluk

’n Mameluk (Arabies: مملوك, "word besit") was ’n soldaat of slaaf wat hom tot Islam bekeer het. Die verskynsel was van groot politieke belang en het lank bestaan, van die 9de tot die 19de eeu. Mettertyd het Mamelukke ’n magtige militêre kaste in verskeie Moslem-gemeenskappe geword. Veral in Egipte, maar ook in die Levant, Irak en Indië het Mamelukke politieke en militêre mag gehad. In sommige gevalle het hulle selfs sultans geword. Mameluk-faksies het ook sultanate vir hulself opgeëis in Egipte en Sirië in ’n tydperk bekend as die Mameluk-sultanaat (1250–1517). Dié sultanaat het die Mongole teruggehou en teen die Kruisvaarders geveg.

Hoewel Mamelukke gekoop en verkoop is, was hulle status hoër as dié van gewone slawe, wat nie wapens kon gedra of sekere take kon verrig het nie.

Die eerste slawe-soldate, wat later die Mamelukke geword het, het bestaan in die tyd van die Abbasidiese Kalifaat. Hulle het spesiale behandeling en posisies gekry en hulle die vyandskap van die plaaslike inwoners op die hals gehaal. Die soldate se mag het algaande gegroei en hulle het verskeie kere gerebelleer. Hulle het binne tien jaar vier kaliefs vermoor. In die 870's is die soldate gereorganiseer in die Mameluk-stelsel, waarvolgens jonger mans ingevoer is om opgelei te word pleks van ervare soldate.

Deur die volgende paar eeue het Egipte verskeie heersers gehad waartydens duisende Mamelukke in diens geneem is en selfs hoë posisie beklee het.

Die oorsprong van die Mameluk-sultanaat lê in die Ajjoebid-dinastie wat Saladin (Salah al-Din) in 1174 gestig het. Ná sy dood het sy seuns gestry oor die verdeling van die ryk en elkeen het probeer om soveel Mamelukke as moontlik aan sy kant te kry. Teen 1200 het Saladin se broer Al-Adil beheer oor die hele ryk gekry deur sy broers en neefs te laat opsluit of vermoor, en elkeen van hulle se Mameluk-eenhede in sy eie op te neem. Die proses is herhaal met Al-Adil se dood in 1218, en met sy seun se dood in 1238. Die Mamelukke het al hoe magtiger geword en gou by die ryk se politiek betrokke geraak.

In Junie 1249 het die Sewende Kruistog onder Lodewyk IX van Frankryk in Egipte geland. Toe die sultan sterf, het die mag na sy vrou, Sjajar Al-Doerr, gegaan. Met Mameluk-steun het sy Lodewyk verslaan. Politieke druk vir ’n manlike leier het egter toegeneem en Sjajar het met die Mameluk-aanvoerder, Aibak, getrou. Hy is later vermoor en in die magstryd wat ontstaan het, het die adjunk-regent, Qutuz, beheer oorgeneem. Hy het die eerste Mameluk-sultanaat gestig. Dit is die Bahri-dinastie genoem na een van die regimente, die Bahrija- of Riviereiland-regiment.

Die Mameluk-sultanaat het tot in 1517 voortbestaan, toe dit deur die Ottomaanse Ryk verower is.




</doc>
<doc id="46458" url="https://af.wikipedia.org/wiki?curid=46458" title="Helenè Bester">
Helenè Bester

Helenè Bester is 'n Afrikaanse sangeres en TV-aanbieder. Sy is in 1997 deur die ATKV as beste opkomende sanger aangewys. In 1999 tree sy by haar eerste kunsfees, Aardklop, saam met Mathys Roets op. Sy het sedertdien by verskeie kunsfeeste, insluitend die KKNK opgetree. 





</doc>
<doc id="46460" url="https://af.wikipedia.org/wiki?curid=46460" title="Adam Tas (sanger)">
Adam Tas (sanger)

Adam Tas (gebore 25 Augustus 1981 in Pretoria) is 'n Afrikaanse sanger en liedjieskrywer. Van sy treffers sluit in "Van 'n druppel tot 'n brander", "Ben Bicycle", "Jantjie Koggelman" en "Harry Potter". Meer onlangs " Is dit hoe sy hemel lyk", en sy nuwe treffer " Die huis waar stilte woon".





</doc>
<doc id="46462" url="https://af.wikipedia.org/wiki?curid=46462" title="Greta Jones">
Greta Jones

Margaretha (Greta) Bahnemann (née Jones) (gebore 29 September 1965 - oorlede 4 April 1992) was 'n bekende Afrikaanse sangeres en liedjieskrywer wat reeds op sesjarige ouderdom haar eerste langspeelplaat gemaak het. Sy was die dogter van die oorlede Philippus (Flip) Jacobus Wilhelmes Jones en Wilhelmina O'Grady. Sy het gematrikuleer aan Potchefstroom Gimnasium. Sy was getroud met Werner Fritz Bahnemann. Sy is in 1989 deur die ATKV as wenner van die Crescendo-sangkompetisie aangewys. Jones het ook die temaliedere van die TV-reeks "Mooirivier" en die rolprent Nag van die negentiende gesing. Op 4 April 1992 is sy op 26-jarige ouderdom oorlede nadat sy vermoedelik haar eie lewe geneem het.

Sy was 'n agterkleindogter van prof. Ferdinand Postma en sy vrou, Margaretha.




</doc>
<doc id="46464" url="https://af.wikipedia.org/wiki?curid=46464" title="Bobby Angel">
Bobby Angel

Bobby Angel (gebore Robert Engelsman op 30 Desember 1936 in Johannesburg) is 'n bekende Suid-Afrikaanse country-sanger. Van sy treffers sluit in "Green Eyed Angel", "Rainbows And Roses", "Gentle On My Mind" en "You Ask Me To".





</doc>
<doc id="46469" url="https://af.wikipedia.org/wiki?curid=46469" title="Slenkdalkoors">
Slenkdalkoors

Slenkdalkoors, ook genoem sinkdalkoors en tot 'n mindere mate skeurdalkoors of skeurvalleikoors, is 'n akute virussiekte wat deur insekte oorgedra word en hoefdiere soos skape, bokke en beeste aantas. Dit word hoofsaaklik deur muskiete versprei. Slenkdalkoors hou ook 'n groot gesondheidsgevaar vir die mens in.

Die naam "slenkdalkoors" kom van die Slenkdalgebied in Kenia, waar die siekte die eerste keer beskryf is. Die virus is die eerste keer in 1930 tydens 'n epidemie onder skape in die Slenkdalgebied in Afrika geïsoleer.

Die siekte kom gewoonlik in die laat somer voor as dit warm en die lugvogtigheid hoog is. Die grootste risiko vir besmetting kom by veeartse, veeboere en plaaswerkers voor.

Slenkdalkoors was een van meer as 'n dosyn agente waarop die Verenigde State van Amerika navorsing gedoen het as potensiële biologiese wapens voordat hulle hul biologiese program gestaak het.



</doc>
<doc id="46470" url="https://af.wikipedia.org/wiki?curid=46470" title="Chanté">
Chanté

Chanté is die verhoognaam van Chanté Beer, 'n jong Afrikaanse sangeres en leerling van Laerskool Aristea in Kraaifontein. Haar debuutablum, "Meisiekind" is in Desember 2004 saam met 'n DVD vrygestel. Sy het tydens 2005 se KKNK opgetree en het volgens Rapport die "gehore aan haar voete gehad".





</doc>
<doc id="46471" url="https://af.wikipedia.org/wiki?curid=46471" title="Kraaifontein">
Kraaifontein

Kraaifontein is 'n groot dorp in die provinsie Wes-Kaap van Suid-Afrika.
As gevolg van Kaapstad se noordoostelike uitbreiding is die dorp nou in die Kaapstad-metropool opgeneem en word as 'n voorstad beskou.

Kraaifontein het 2 hoërskole (Eben Dönges en Monument Park) en drie laerskole (Laerskool Aristea, Laerskool Fanie Theron en Laerskool Simonsberg).

Kraaifontein se status het met verloop van tyd soos volg verander:

Die munisipale raad het in 1963 'n wapen aangeneem: "In silwer, 'n rooi keper, in die skildhoof vergesel van twee heraldiese fonteine en in die skildvoet van 'n druiwetros met blare van natuurlike kleur". Die helmteken was 'n witborskraai, en die wapenspreuk "Non auro sed virtute". Schalk Pienaar het die wapen ontwerp.

Die wapen is in 1964 by die Kaapse Provinsiale Administrasie geregistreer; in 1967 formeel deur die provinsiale administrateur verleen, en in 1969 by die Buro vir Heraldiek geregistreer. 

Op Vrydag, 12 Julie 2019, is die Suid-Afrikaanse Nasionale Weermag in onder meer Kraaifontein ontplooi om hoë vlakke van misdaad, wat die Suid-Afrikaanse Polisiediens tot dusver nog nie onder beheer kon bring nie, te takel.



</doc>
<doc id="46473" url="https://af.wikipedia.org/wiki?curid=46473" title="Hoërskool Eben Dönges">
Hoërskool Eben Dönges

Die Hoërskool Eben Dönges is 'n sekondêre dubbelmediumskool (91 Afrikaanse teenoor 310 Engelse leerders van gr. 10 tot 12) in Kraaifontein in die Wes-Kaap, Suid-Afrika, wat deur die regering befonds word. Die skool het in 2010 altesaam 776 leerders gehad. Dit is vernoem na die Nasionale Party-politikus dr. Eben Dönges.

Volgens 'n 2000-opname deur die regering het die skool goeie toegang tot paaie, telekommunikasie- en rekenaargeriewe, voldoende watertoevoer, insluitende spoeltoilette.. In 2006 is 15 nuwe rekenaars deur die Khanya-projek van die Wes-Kaapse Onderwysdepartement verskaf. Dit bring die totale aantal rekenaars op 75 te staan.



</doc>
<doc id="46474" url="https://af.wikipedia.org/wiki?curid=46474" title="Arina de Wit">
Arina de Wit

Arina de Wit is 'n Afrikaanse sangeres. Haar debuutalbum, "Arina de Wit" is in 1992 uitgereik.





</doc>
<doc id="46476" url="https://af.wikipedia.org/wiki?curid=46476" title="Messina, Italië">
Messina, Italië

Messina is die derde grootse stad op die Italiaanse eiland van Sisilië. Die stad het 'n bevolking van sowat 238 000 en sowat 500 000 in die metropolitaanse gebied.


</doc>
<doc id="46486" url="https://af.wikipedia.org/wiki?curid=46486" title="Ralph Michielsen">
Ralph Michielsen

Ralph Michielsen is 'n Afrikaanse sanger en baskitaarspeler wat onder die verhoognaam Ralph optree. Sy debuutalbum, "Malpitmuti" is in 2009 deur "Vonk Musiek" uitgereik.





</doc>
<doc id="46487" url="https://af.wikipedia.org/wiki?curid=46487" title="McCoy Mrubata">
McCoy Mrubata

McCoy Mrubata (gebore 1959 in Kaapstad) is 'n Suid-Afrikaanse jazz saxofoonspeler. Hy bespeel die tenoor-, soprano- en altosaxofoon asook die fluit.

Hy stel van 'n jong ouderdom al belang in musiek en begin aanvanklik met fluit. Teen 1979 begin hy om professioneel saam met 'n groep te speel. Na verskeie terugslae begin hy in 1988 'n suksesvolle loopbaan in die Verenigde Koninkryk en werk later saam met Hugh Masekela. Sedertdien behaal hy verskeie suksesse en in 2003 wen hy die Suid-Afrikaanse Musiektoekenning in die kategorie "Tradisionele Jazz".

In 2007 is hy in die Suid-Afrikaanse nuus nadat sy dogter, Nonceba Mzondo, vermoor is.




</doc>
<doc id="46488" url="https://af.wikipedia.org/wiki?curid=46488" title="Jocelyn Bell Burnell">
Jocelyn Bell Burnell

Jocelyn Bell Burnell (*1943) is 'n Britse astrofisikus wat in 1967 as nagraadse student die eerste radiopulsars ontdek het. Sy deel die erkenning van die ontdekking met haar destydse studieleier, Anthony Hewish. Sy is tans president van die Instituut vir Wetenskappe, 'n wetenskaplike liefdadigheidsorganisasie met die doel om die uitoefening, begrip en toepassing van wetenskap te bevorder.

Die dokument wat die ontdekking van pulsars aangekondig het, het vyf outeurs gehad, met Hewish se naam eerste, gevolg deur Bell s'n. Die Nobelprys vir Fisika is in 1974 aan Dr. Hewish toegeken vir hierdie ontdekking (gedeel met die sterrekundige Martin Ryle), sonder dat Bell enige erkenning ontvang het. Hierdie toekenning het omstredenheid veroorsaak en is deur Hewish se medesterrekundige, Sir Fred Hoyle, sterk afgekeur. Die befaamde Sowjetse sterrekundige Josif Sjklofski het Bell in 1970 tydens die Internasionale Sterrekundige Unie se Algemene Vergader genader en aan gesê: "Mejuffrou Bell, jy het die grootste sterrekundige ontdekking van die twintigste eeu gemaak".



</doc>
<doc id="46502" url="https://af.wikipedia.org/wiki?curid=46502" title="API olie-waterskeier">
API olie-waterskeier

'n API olie-waterskeier is toerusting wat ontwerp is om groot hoeveelhede olie en vastestowwe in suspensie uit die uitvloeisels van olieraffinaderye, petrochemiese-, chemiese-, aardgasverwerkingsaanlegte en ander nywerheidsbronne te verwyder. Die naam is afgelei uit die feit dat sulke skeiers ontwerp word aan die hand van standaarde wat deur die Amerikaanse Petroleum Instituut (API) gepubliseer is.

Die API-skeier is 'n skeier wat swaartekrag gebruik om die skeiding van olie en water te bewerkstellig. Stokes se wet word gebruik om die snelheid waarmee die oliedruppels styg aan die hand van hulle grootte en digtheid te definieer. Die ontwerp van die olie-waterskeier is gegrond op die spesifieke digtheidsverskil tussen die olie en die afvalwater aangesien die digtheidsverskille groter is as die verskil tussen die water en die gesuspendeerde vastestowwe. Hierdie ontwerpskriterium bring mee dat die meeste gesuspendeerde vastestowwe na die bodem sal uitsak as 'n sedimentlaag en die olie sal styg om 'n laag bo-op die water sal vorm. Die afvalwater sal dan die middelste laag uitmaak.

Die olielaag word afgeskei en daarna herverwerk of mee weggedoen en die sedimentlaag word verwyder met 'n kettingskraper en 'n slykpomp. Die waterlaag word dan verder verwerk gewoonlik met behulp van 'n opgeloste lug flotteringsproses vir verdere olieverwydering en dan in een of ander biologiese behandelingseenheid vir die verwydering van ongewensde opgeloste chemiese stowwe.


</doc>
<doc id="46503" url="https://af.wikipedia.org/wiki?curid=46503" title="Charlie Dicks">
Charlie Dicks

Charlie Dicks is 'n Afrikaanse gospel- en country-sangeres.





</doc>
<doc id="46504" url="https://af.wikipedia.org/wiki?curid=46504" title="Adventure Game Studio">
Adventure Game Studio

Adventure Game Studio (afkorting: AGS) is gratis aflaaibare sagteware wat gebruik kan word om grafiese avontuurspeletjies te ontwikkel. Dit is gemik op middelvlak speletjie-ontwikkelaars en kombineer 'n geïntegreerde ontwikkelingsomgewing (IDE - Integrated Development Environment) om sodoende meeste aspekte van die speletjie met 'n skrifprogrammeertaal saam te stel.

Adventure Game Studio is ontwikkel deur die Britse programmeerder Chris Jones. AGS is oorspronklik in 1997 vrygestel as 'n MS-DOS program, genaamd 'Adventure Creator'.

Jones was gemotiveer deur die opvallende eenvoudigheid van die koppelvlak van Sierra On-Line se avontuurspeletjie, veral soos gesien in die latere weergawes van Space Quest, Quest for Glory en King's Quest. Die eerste weergawe van Adventure Creator het gebruikers toegelaat om lae-resolusie, sleutelbord-beheerde speletjies te skep. Namate ontwikkelaars meer en meer gereedskap en verbeterings aangevra het, is AGS tot meer bekwame en gebruikersvriendelike sagteware ontwikkel. Dit het moontlik geword om hoëkwaliteit speletjies met min programmeervaardighede te skep.

Van laat 1999 tot 2001 het 'n paar speletjies genaamd Lassi Quest, Larry Vales en Rob Blanc verskyn wat skielik 'n groot toevloei van belangstelling meegebring het. 'n Groot internetgemeenskap het ontwikkel, wat veroorsaak het dat 'n groter hoeveelheid projekte voltooi is, met baie bydraes deur kenners.

Die sagteware word nog aktief ontwikkel en nuwe tegnologie word in ag geneem, wat ontwikkelaars toelaat om speletjies te ontwikkel van dieselfde kwaliteit as groot kommersiële maatskappye.

Duisende speletjies is reeds vrygestel met verskillende vlakke van kwaliteit.

Die mees bekende groepe wat gebruik maak van hierdie program is:



</doc>
<doc id="46510" url="https://af.wikipedia.org/wiki?curid=46510" title="Osman I">
Osman I

Osman I (Ottomaanse Turks: عثمان بن أرطغرل, moderne Turks: I.Osman; 1258–1326) was die leier van die Ottomaanse Turke. Hy was die stigter van die Huis van Osman en die grondlegger van die Ottomaanse Ryk. Die ryk sou langer as ses eeue bestaan.

Osman (sy naam is die Turkse ekwivalent van die Moslemse naam Oethman) het sy eie klein koninkryk van die Seldjoekse Turke in 1299 onafhanklik verklaar. Die weswaartse stukrag van die Moongolse inval het talle Moslems na Osman se prinsdom Anatolië gedryf. Toe die Bisantynse Ryk, die oostelike tak van die Romeinse Ryk, begin verval, het die Ottomaanse Ryk sy plek ingeneem.

Ertuğrul, Osman se pa, het met die Turkse Kayi-stam van die Mongole weggevlug na Anatolië. Hy het trou gesweer aan sultan Kayqubad I van die Seldjoekse Sultanaat van Rûm, wat hom toestemming gegee het om ’n emiraat te stig en dit uit te brei as hy kon ten koste van die naburige Bisantynse provinsies. Die ligging was gunstig, aangesien die Bisantynse Ryk in die weste aan die agteruitgang was en Moslems in die ooste onder die Seldjoekse Turke versplinter was weens die Mongoolse aggressie en interne twis.

Osman het sy pa in 1281 opgevolg na dié se dood. Sy ryk het gegroei vanweë soldate wat van oor die hele Moslem-wêreld gekom het om teen die verswakkende Bisantynse Ryk te veg asook Turkse stamme wat van die Mongole gevlug het. Onder Osman se sterk leierskap het hierdie groepe ’n formidabele mag geword en die fondamente van die ryk is gou gelê. Osman het sy oog gehad op die Bisantynse Ryk en het die laaste 26 jaar van sy lewe bestee om dele daarvan te verower.

Sy laaste veldtog was teen die Bisantyne van die stad Bursa. Hoewel hy nie self aan die oorlog deelgeneem het nie, was die oorwinning oor Bursa baie belangrik vir die Turke, want dit het as basis gedien van waar hulle teen Konstantinopel geveg het.



</doc>
<doc id="46511" url="https://af.wikipedia.org/wiki?curid=46511" title="Orhan">
Orhan

Orhan (Ottomaanse Turks: اورخان غازی, moderne Turks: Orhan Gazi; 1281 – Maart 1362), was van 1324 tot 1362 die tweede "bey", of hoof, van die ontluikende Ottomaanse Ryk, wat toe bekend was as die Osmanli-prinsdom. Hy was die seun van Osman I.

In die eerste jare van sy bewind het Orhan die grootste deel van Noordwes-Anatolië in Asië verower. Die grootste deel daarvan was onder Bisantynse heerskappy. Hy het ook die Prinsdom van Karesi en die Ankara-gebied beset.

In 1354 het Orhan se seun, Süleyman, Gallipoli beset nadat die Bisantynse inwoners voor ’n aardbewing gevlug het. So het die Ottomaanse staat ’n vastrapplek in Europa gekry.

In sy laaste jare het Orhan die mag aan sy seun Murat oorgegee en ’n afgesonderde lewe in Bursa gelei. In 1357 is sy oudste en mees ervare seun, Süleyman, op ’n jagtog dood en dit het hom swaar getref. Hy is self gou daarna, in 1359, op 75-jarige ouderdom nadat hy 33 jaar lank regeer het.


</doc>
<doc id="46512" url="https://af.wikipedia.org/wiki?curid=46512" title="Vlag van Dominica">
Vlag van Dominica

Die nasionale vlag van Dominica is op 3 November 1978 amptelik in gebruik geneem met klein wysigings in 1981, 1988 en 1990. Die vlag vertoon ’n groen baan met ’n Sint Joriskruis in geel, swart en wit en ’n rooi skyf met ’n papegaai wat in die rigting van die vlagpaal kyk en tien groen sterre rondom die papegaai.

Die kleure van die vlag het elk ’n simboliese betekenis. Geel stel die sonskyn en die eilande se hoof uitvoerprodukte (sitrusvrugte en piesangs) en is ook ’n simbool van die Carib-mense wat die eerste bewoners van die eilande was. Die wit stel die helderheid van die eilande se riviere en watervalle asook die reinheid van aspirasies voor, die swart stel die ryk grond van die eilande en die inwoners se Afrika-herkoms voor en die groen stel die land se woude en die algemene weelderigheid van die eilande voor.

Die papegaai is die nasionale embleem van Dominica en is ’n simbool van vlug na hoër hoogtes en die vervulling van aspirasies. Die papegaai simboliseer ook die nasionale seël van Dominica omdat dit op die seël ook verskyn. Die tien sterre – die tradisionele simbool van hoop – stel die tien gemeentes (eilande) van Dominica voor en het elk gelyke status wat dui op die gelyke status van al die bewoners. Die rooi skyf herinner aan sosialisme. Die geel, swart en wit bane vorm ’n driekleurige kruis wat die Drie-enigheid van God simboliseer.

Die vlag is ’n wysiging van ’n ontwerp deur Alwin Bully wat tydens ’n kompetisie in 1978 verkry is.



</doc>
<doc id="46525" url="https://af.wikipedia.org/wiki?curid=46525" title="Murat I">
Murat I

Murat I (Ottomaanse Turks: خداوندگار, moderne Turks: I.Murat Hüdavendigâr; 29 Maart/Junie 1326 – 15 Junie 1389), ook genoem die Goddelike Een, was van 1362 tot 1389 die sultan van die Ottomaanse Ryk. Hy was die seun van Orhan en het sy pa ná sy dood in 1362 opgevolg.

Murat het die Ottomaanse Ryk uit die Osmanli-prinsdom gestig deur ’n gemeenskap en regering op te bou in die nuut oorwonne stad Adrianople (Edirne in Turks) en deur die ryk in Europa uit te brei. Hy het die meeste inwoners van die Balkan-skiereiland onder sy beheer gebring en die Bisantynse keiser gedwing om belasting aan hom te betaal. Hy het die titel sultan in 1383 ingestel, asook baie van die ryk se ampte.

Murat het verskeie gebiede verower en in 1389 ’n Serwiese weermag onder die leierskap van Lazar verslaan by die Slag van Kosowo. Murat en Lazar is albei in die geveg dood. Hy is opgevolg deur sy seun Bajezid I.


</doc>
<doc id="46530" url="https://af.wikipedia.org/wiki?curid=46530" title="Uitvoerverwerkingsone van Walvisbaai">
Uitvoerverwerkingsone van Walvisbaai

Die Uitvoer-verwerkingsone van Walvisbaai (""Walvis Bay Export Processing Zone"" in Engels) is 'n vryhandelsgebied in Walvisbaai, Namibië. Die sone sluit die hele stad in, en nie slegs 'n spesifieke gebied of kompleks nie. Die gebied is in 1996, twee jaar nadat die stad weer by Namibië ingelyf is, as vryhandelsgebied verklaar.



</doc>
<doc id="46534" url="https://af.wikipedia.org/wiki?curid=46534" title="Bajezid I">
Bajezid I

Bajezid I (Ottomaanse Turks: بايزيد اول, moderne Turks: I.Bayezid, Serwies: Бајазит; 1360 – 8 Maart 1403), ook genoem die Weerligstraal, was van 1389 tot 1402 sultan van die Ottomaanse Ryk. Hy was die seun van Murat I en het hom opgevolg nadat hy in 1389 in die Slag van Kosowo dood is.

Met die Turkse oorwinning in dié slag het Serwië ’n afhanklike staat van die Ottomaanse Ryk geword. ’n Jaar later is Bajezid getroud met prinses Olivera Despina, die dogter van Lazar van Serwië, wat ook in die slag dood is.

In 1394 het Bajezid Konstantinopel, die hoofstad van die Bisantynse Ryk, beleër. Die Anadoluhisarı-fort (Fort van Asië) is tussen 1393 en 1394 gebou as deel van die voorbereiding vir die tweede beleg van Konstantinopel deur die Turke in 1395. Op aandrang van die Bisantynse keiser Johannes V Paleologus is ’n nuwe kruistog gereël om hom te verslaan. Dit het egter nie geslaag nie; in 1396 is hulle verslaan.

Die beleg van Konstantinopel het daarna voortgeduur, tot in 1401. Daarna het die Bisantyne ’n blaaskans gekry toe Bajezid teen die Timoeriede in die ooste geveg het.

In 1400 het die Sentraal-Asiatiese krygsheer Timoer Lenk die afhanklike state van die Ottomaanse Ryk opgesteek in ’n aanval teen Bajezid.

In die Slag van Ankara op 20 Julie 1402 het Timoer vir Bajezid gevange geneem. Sy seuns het egter ontsnap en sou later ’n burgeroorlog begin. Volgens sekere moderne bronne het Timur Bajezid in ’n goue hok in kettings aangehou as ’n trofee.

’n Jaar later het Bajezid selfmoord gepleeg – óf deur sy kop teen die tralies van sy hok te stamp óf deur gif te drink wat in sy ring versteek was.




</doc>
<doc id="46535" url="https://af.wikipedia.org/wiki?curid=46535" title="Ottomaanse tussenregering">
Ottomaanse tussenregering

Die Ottomaanse tussenregering (Turks: Fetret Devri) was van 1402 af aan die bewind toe ’n chaos in die Ottomaanse Ryk geheers het ná die nederlaag en gevangeneming van sultan Bajezid I deur die krygsheer Timoer. Hoewel Timoer Bajezid se seun Mehmet Çelebi as sultan bevestig het, het Mehmet se broers geweier om sy gesag te aanvaar. Die resultaat was ’n burgeroorlog.

Die tussenregering het tot in 1413 geduur, toe Mehmet Çelebi as oorwinnaar uit die stryd getree en homself as sultan gekroon het as Mehmet I.


</doc>
<doc id="46536" url="https://af.wikipedia.org/wiki?curid=46536" title="Mehmet I">
Mehmet I

Mehmet I Çelebi (Ottomaanse Turks: چلبی محمد, moderne Turks: I.Mehmet of Çelebi Mehmet; 1382 – 26 Mei 1421) was van 1413 tot 1421 sultan van die Ottomaanse Ryk.

Ná die nederlaag en gevangeneming van sy pa, sultan Bajezid I, deur die krygsheer Timoer, het laasgenoemde Mehmet as sultan bevestig, maar sy broers het geweier om sy gesag te aanvaar. In die burgeroorlog wat ontstaan het, het ’n tussenregering (Turks: Fetret Devri) die bewind van 1402 af oorgeneem.

Die tussenregering het tot in 1413 geduur, toe Mehmet as oorwinnaar uit die stryd getree en homself as sultan gekroon het.


</doc>
<doc id="46537" url="https://af.wikipedia.org/wiki?curid=46537" title="Murat II">
Murat II

Murat II Kodja (Ottomaanse Turks: مراد ثانى, moderne Turks: II.Murat; Junie 1404 – 3 Februarie 1451) was van 1421 tot 1451 sultan van die Ottomaanse Ryk, buiten ’n kort tydperk van 1444 tot 1446.

Hy het die troon op 18-jarige ouderdom bestyg ná die dood van sy pa, Mehmet I. Sy bewind is gekenmerk deur die 25 jaar lange oorlog wat hy geveg het teen die Christelike volke van die Balkan-skiereiland en die Turkse emirate in Anatolië.

In die winter van 1450–1451 het Murat siek geword en is hy in Edirne dood. Hy is opgevolg deur sy seun Mehmet II.


</doc>
<doc id="46539" url="https://af.wikipedia.org/wiki?curid=46539" title="Albert Frost">
Albert Frost

Albert Frost is 'n bekende Suid-Afrikaanse kitaarspeler en sanger. Frost het op 12-jarige ouderdom reeds begin kitaar speel. Op 17 begin hy saam met die legendariese bluesgroep, die "Blues Broers" te speel. Hy was ook deel van die groep "Frosted Orange". Sy debuut-solo-album, "Devils And Gods", is in 2009 uitgereik.

In 2017 het hy 'n SAMA gewen vir "Best Rock Album" vir "The Wake Up".

Van die ander kunstenaars waarmee hy opgetree het sluit in: Koos Kombuis se "Hartseerland"; Valiant Swart se "Vloek van die kitaar" en "Die Mystic Boer"; asook die groep "New Porn".










</doc>
<doc id="46540" url="https://af.wikipedia.org/wiki?curid=46540" title="Helena Hettema">
Helena Hettema

Helena Hettema is 'n Suid Afrikaansee aktrise, sangeres en liedjieskrywer wat ook in Frans, Vlaams, Italiaans en Nederlands liedjies sing. Sy het die temalied van die TV-reeks, "Sonkring", self geskryf en gesing.





</doc>
<doc id="46541" url="https://af.wikipedia.org/wiki?curid=46541" title="Wys en klik">
Wys en klik

Wys en klik is die aksie waar 'n rekenaargebruiker die wyser beweeg na 'n spesifieke posisie op die skerm ("wys") en met die muisknoppie of enige ander wystoestel (bv. 'n grafiese tablet, sleutelbord of speelstang) "klik".

'n Voorbeeld is in hipermedia, waar gebruikers op hiperskakels klik om van een dokument na 'n ander te gaan.

Fitt se wet kan gebruik word om die tyd te bereken wat nodig is vir 'n wys-en-klik-aksie,

waar:

In 1984 het Apple 'n nuwe bedryfstelsel bekend gestel wat van wys-en-klik gebruik maak. Rekenaarspeletjies het vinnig daarna gevolg met avontuurspeletjies wat die voortou geneem het. Die wys-en-klik-styl het die intikveld vervang en karakterbewegings en keuses is uitgevoer deur eenvoudig met die muis te wys en klik.

Ander bedryfstelsels het vinnig aangepas en dit was die begin van die wys-en-klik-rewolusie.


</doc>
<doc id="46548" url="https://af.wikipedia.org/wiki?curid=46548" title="Friedrich Schiller">
Friedrich Schiller

Johann Christoph Friedrich von Schiller (* 10 November 1759 in Marbach am Neckar, † 9 Mei 1805 in Weimar, geadel in 1802) was 'n Duitse digter, filosoof en historikus. 

Schiller word as die beduidendste Duitse dramatikus beskou, en baie van sy toneelstukke maak deel uit van die standaard-repertoire van Duitstalige teaters. In sy dramatiese bewerkings van geskiedkundige materiaal het hy veral die teenstellings tussen menslike lot en vryheid en tussen skuld en loutering getematiseer. Ook as lirikus was Schiller indvloedryk - sy gedagtes-liriek was rigtingwysend, sy ballades is van die gewildste Duitse gedigte.

Naas Christoph Martin Wieland, Johann Wolfgang von Goethe en Johann Gottfried von Herder word Schiller as die belangrikste verteenwoordiger van die sogenaamde "Weimarer Klassik" beskou.

Schiller se vader was 'n leëroffisier en later bestuurder van die hertoglike hoftuin in Stuttgart, die hoofstad van Württemberg. Sy kinderjare was baie gelukkig en hy het tot aan die einde van sy lewe hegte bande met sy ouers en susters (veral Christophine Reinwald, die oudste) gehad. 

Sy ouers was streng godsdienstige mense, en in een stadium wou die jong Friedrich 'n predikant word. Hy is egter deur sy vader se werkgewer, hertog Karl Eugen, ingeskryf by die hertoglike militêre akademie. Aanvanklik het Schiller die regte bestudeer, maar het oorgeslaan na die medisyne. 

Intussen het hy ook in die geheim "Die Rowers" (Duits": Die Räuber)" voltooi, hoewel hy aan streng dissipline onderworpe was aan die akademie. 

In 1780 is hy as militêre geneesheer in Stuttgart aangestel. Hy het met geleende geld die drama laat druk. Die eerste opvoering 13 Januarie 1782, in Mannheim, was 'n oorweldigende sukses. Hy het die gevoelens en gedagtes van sy tydgenote goed uitgebeeld.

Die Hertog was egter baie ontevrede toe hy van Schiller se literêre bedrywighede verneem en het hom verbied om enige verdere literêre werk te doen. Dit was die laaste strooi, en in 1782 het Schiller uit Stuttgart gevlug. 

Die volgende paar jaar tot 1787 het Schiller op die swerfpad deurgebring en nog werke geskryf. Hy het gesukkel om sy voete te vind en het boonop Malaria opgedoen. Instussen het hy begin om die geskiedenis, die wysbegeerte en die klassieke letterkunde intensief te bestudeer.

In 1787 toon sy treurspel "Don Karlos", duidelik dat die jare van swaarkry Schiller innerlik gelouter het. 

Hy is deur die invloed van sy vriende as hoogleraar in Geskiedenis by die Universiteit van Jena aangestel in 1789. In 1790 is hy getroud met Caroline von Lengefeld. Hulle was baie gelukkig getroud. 

Die drama "Wallenstein" word beskou as die hoogtepunt van sy werk. Saam met die werk van Goethe vorm Schiller se werk die hoogtepunt van die Duitse Klassisisme. Johann Christoph Friedrich Schiller (Von Schiller sedert hy in 1802 tot die adelstand verhef is).

As seun van ŉ offisier in die Duitse leër het hy van 1773 tot 1780 op bevel van sy beskermheer, Karl Eugen, Hertog van Würtemberg, aan die militêre akademie in die regte en medisyne gestudeer. Die militêre dissipline wat hy daar ervaar het, het reeds op vroeë ouderdom verset by Schiller aangewakker. 

As student het hy die belangrikste werke van sy tyd - die meeste hiervan was verbode - gelees. Sy jeugdrama, "Die Räuber" ("Die rowers; 1781), het nog duidelike invloed van die Sturm und Drang-periode vertoon. Ondanks tegniese tekortkominge het Schiller se ideale in die stuk na vore gekom: sy strewe na vryheid en natuurlikheid en sy afkeer van willekeur en onreg. 

Na sy studie het Schiller militêre arts in Stuttgart geword. Omdat hy in 1782 sonder toestemming van die hertog twee keer 'n opvoering van sy werk in Mannheim - dit is buite die groothertogdom geleë – bygewoon het, is hy in arres geplaas en is hy as straf verbied om te skryf. In dieselfde jaar het hy na Mannheim gevlug, waar hy met moeite aan die lewe gebly het. Ondanks sy swak gesondheid was Schiller baie produktief. 

In 1783 het sy republikeinse treurspel "Die" "Verschwörung des Fiesko zu" "Genua") ("Fiesko", of " Die sameswering in Genua") verskyn, waarin die onderwerp opnuut die vryheidstryd is. In 1784 het sy "Kabale und" "Liebe" (" Intrige en liefde"), ŉ burgerlike tragedie wat oorspronklik "Louise Millerin" geheet het, gevolg. Hierin het Schiller kritiek uitgespreek op die misbruike van die heersende klas. Omstreeks dieselfde tyd het hy die gedig "An die" "Freude" ("Aan die vreugde"; 1785) geskryf. 

Die gedig het later beroemd geword as slotkoor van Beethoven se Negende Simfonie. "Don Carlos" (1783-1787) was Schiller se eerste groot historiese drama. Saam met "Nathan der Weise" ("Nathan die wyse") van Lessing en Goethe se Iphigenie auf Tauris ("Iphigenia in Tauris") behoort die werk tot die groot dramas van die Duitse Klassisisme. 

"Don Carlos", wat in rymlose jambes geskryf is, is ŉ pleidooi vir verdraagsaamheid en het ook gedien as teks vir die gelyknamige Italiaanse opera van Verdi. Behalwe uit die keuse van historiese materiaal ("Don Carlos" handel oor die despotisme van Filips II) blyk Schiller se belangstelling in die geskiedenis ook uit enkele studies: sy "Geschichte des" "Abfalls der Vereinigten Niederlande" "von der Spanische Regierung" ("Die geskiedenis van die revolusie van die verenigde Nederlande teen die Spaanse regering"; 1788), wat aan hom op aanbeveling van Goethe ŉ onbetaalde hoogleraarskap in Jena besorg het, en "Geschicte des" "Dreissigjährigen Krieges" ("Geskiedenis van die Dertigjarige Oorlog"; 1791-1793).

Laasgenoemde werk het hom geïnspireer om die geskiedkundige drama "Wallenstein" (1799) te skryf. Schiller se persoonlike lewe het ŉ groot verandering ondergaan na sy huwelik in 1790 met Charlotte von Lengeveld, by wie hy twee seuns en 'n dogter gehad het. Sy vriendskap met die skrywer Goethe - hy het hom vir die eerste keer in 1780 ontmoet- het ook 'n groot invloed op sy lewe gehad. In 1791 het Schiller ernstig siek geword, en in die tyd het prins Christiaan Friedrich von Augustenburg hom finansieel gesteun. 

Gedurende sy herstel van die siekte het hy 'n studie van die filosoof Immanuel Kant se geskrifte gemaak. Vir Schiller se filosofiese geskrifte, "Über Anmut und Würde" (1793) ("Oor grasie en waardigheid"; 1793), "Briefe über ästhetische" "Erziehung des Menschen" (" Briewe oor die estetiese opvoeding van die mens"; 1793-1795), "Über naive und" "sentimentalische Dichtung" ("Oor naïewe en sentimentele digkuns"; 1795), het Kant se etiek en estetika die vertrekpunt gevorm. "Briefe" is ŉ pleidooi vir die strewe na vryheid soos dit in die Franse Revolusie tot uiting gekom het, al het Schiller die daarmee gepaardgaande geweld veroordeel. 

Hy het die kuns gesien as die medium waardeur die mens van 'n sinnelike tot 'n redelike bestaan kon kom: in skoonheid word albei elemente van die menslike natuur geharmonieer. Gedurende dieselfde periode het Schiller sy bekende klassieke gedigte soos "Die Götter" "Griechenlands" ("Die gode van Griekeland"; 1788), "Die Künstler" ("Die kunstenaars"; 1789), "Das Ideal" "und das Leben" ("Die ideaal en die lewe"; 1795), "Der Spaziergang" ("Die wandeling") en "Die Macht des" "Gesanges" ("Die mag van die lied") geskryf. 

Schiller het baie in sy eie tydskrifte, "Die Horen" (1795-1797) en "Der Musenalmanach" (1796-1800), gepubliseer. Hy het egter groot bekendheid verwerf met sy groot ballades soos "Der Ring des" "Polykrates" ("Die ring van Polukrates"), "Die Kraniche des" "lbykus" ("Die kraanvoëls van die Ibukos"), "Der Handschuh" ("Die handskoen") en "Der Taucher" ("Die duiker"). Al die werke dateer uit 1797. Kantiaans van inhoud is die twee omvangryke gedigte "Das" "Eleusinische Fest" ("Die Eleusiniese fees"; 1798) en "Das Lied von der" "Glocke" ("Die lied van die klokke; 1799); laasgenoemde is later deur Max Bruch getoonset. 

"Der Geisterseher" ("Die spokesiener"), sy enigste en onvoltooide roman, het in 1789 verskyn. Die laaste jare van sy lewe het Schiller op aandrang van Goethe meestal aan die toneel gewy. Hy het onder meer Shakespeare se Macbeth en Racine se "Phèdre" vertaal en verwerk. Hy het in die tyd ook self weer begin skryf. Van sy latere werke is "Wallenstein" (1798- 1799) die belangrikste. Die werk bestaan uit drie dele en speel hom af tydens die Dertigjarige Oorlog. 

Dit skets die magstryd tussen twee belangegroepe sender inagneming van die gewone volk. Schiller gee die verwarrende hoeveelheid feite so oorsigtelik weer dat die eenheid van die drama in die persoon van veldheer Wallenstein behoue bly. Dit is Schiller se enigste werk waarin 'n episode uit die eie Duitse geskiedenis behandel word. Die tragedie "Maria Stuart" (1801) is geneem uit die Britse geskiedenis. Die basiese verhaal handel oor die laaste 3 dae van die lewe van Maria, koningin van Skotland voordat sy deur haar niggie koningin Elizabeth I tereggestel is. In 1802 is Schiller tot die adelstand verhef. 

In dieselfde jaar verskyn "Die Jungfrau von Orléans", 'n werk wat gebaseer is op die lewe van Jeanne d'Arc. In "Die Braut von" "Messina" (1803) het Schiller die klassieke tragedie nagevolg. Sy laaste voltooide drama, "Wilhelm Tell" (1804), het net soos sy eerste werk die stryd om vryheid as onderwerp. Die werk is later deur die komponis Rossini getoonset. Schiller is op 9 Mei 1805 in Weimar aan longontsteking oorlede terwyl hy nog besig was om aan sy laaste en onvoltooide werk, "Demetrius", te werk.

In 1794 begin die twee digters gereeld vir mekaar skryf op inisiatief van Schiller. In 1799 verhuis Schiller na Weimar, die tuiste van die beroemde digter en dramaturg Goethe. Hulle het mekaar byna daagliks ontmoet en gedagtes gewissel waardeur hulle mekaar se skeppende werk wedersyds geprikkel het, en vele uitstekende werke opgelewer het. 

Die stryd om sy gesondheid het Schiller baie geknou deur sy lewe. In die lente van 1805 het hy weer longontsteking opgedoen en is hy op 9 Mei oorlede. Vandag rus sy stoflike oorskot in die vorstelike grafkelder van Weimar, aan die sy van sy groot vriend, Goethe.




</doc>
<doc id="46549" url="https://af.wikipedia.org/wiki?curid=46549" title="Kragopwekking">
Kragopwekking

Kragopwekking is die proses waardeur elektrisiteit opgewek word uit ander vorme van energie.

Die fundamentele beginsels van kragopwekking is ontdek tydens die 1820's en vroeë 1830's deur die Britse wetenskaplike Michael Faraday. Sy vernaamste metode word steeds vandag gebruik: elektrisiteit word gegenereer deur die beweging van 'n spoel koperdraad, of skyf tussen die pole van 'n magneet.

Dit is ook die eerste stap vir die lewering van elektrisiteit na verbruikers. Die ander prosesse, kraggeleiding, kragverspreiding, bewaring en herwinning daarvan deur pomp-opgaarskemas, word ook normaalweg deur die elektrisiteitsvoorsieningsindustrieë verskaf.

Elektrisiteit word in die meeste gevalle by 'n kragsentrale deur elektro-meganiese generators opgewek, hoofsaaklik gedryf deur 'n hitte-enjin wat gestook word deur chemiese verbranding of kernsplyting, asook alternatiewe bronne soos kinetiese energie vanaf vloeiende water en wind. Daar bestaan ook 'n verskeidenheid ander tegnologieë wat gebruik word vir die opwekking van elektrisiteit, soos sonpanele en geotermiese krag.

Gesentraliseerde kragopwekking is moontlik gemaak nadat daar ontdek is dat wisselstroom kraggeleiding die vermoë het om elektrisiteit te vervoer teen 'n baie lae koste en oor wye afstande deur van transformators gebruik te maak om die spanning te wissel.

Elektrisiteit is deur sentrale kragstasies opgewek sedert 1881. Die eerste kragsentrales was gedryf deur water of steenkool, maar vandag word daar hoofsaaklik op steenkool, kernkrag, aardgas, hidroëlektrisiteit, en petroleum staatgemaak, met 'n klein hoeveelheid vanaf sonkrag , getykrag, windkrag, and geotermiese bronne.

Daar is sewe fundamentele metodes waartydens elektriese energie direk vanaf ander energiebronne omgeskakel kan word:

Statiese elektrisiteit was die eerste energiebron wat ontdek en ondersoek is. Die elektrostatiese generator word steeds in moderne toestelle, soos die Van de Graaff ontwikkelaar, gebruik. Elektrone word meganies geskei, en dan gelei sodat die elektriese potensiaal verhoog word.

Bykans alle kommersiële elektriese opwekking word verrig deur elektromagnetiese induksie, waartydens meganiese energie kragte 'n elektriese generator roteer. Daar is verskillende metodes om hierdie meganiese energie te ontwikkel, insluitend hitte-enjins, hidro-, wind- en getykragte.

Die direkte omskakeling van kernkrag na elektrisiteit deur beta-ontbinding word slegs op klein skaal gebruik. In 'n grootskaalse kernkragsentrale word die hitte gegenereer deur die kernreaksie eerder as bron gebruik vir 'n hitte-enjin. Dit dryf 'n generator, wat dan die meganiese energie omskakel na elektrisiteit deur magnetiese induksie te gebruik.

Die meeste kragopwekking word gedryf deur die hitte-enjin. Die verbranding van fossielbrandstowwe voorsien die meeste van die hitte na hierdie enjins, met 'n beduidende fraksie vanaf kernsplyting en sommige vanaf volhoubare bronne. Die moderne stoomturbine, uitgevind deur Sir Charles Parsons in 1884, genereer vandag omtrent 80 persent van die elektriese krag in die wêreld vanuit 'n verskeidenheid hittebronne.

Alle turbines word gedryf deur 'n vloeistof wat dien as 'n intermediêre energiedraer. Baie van die hitte-enjins soos hierbo genoem is turbines. Ander tipes turbines kan deur wind of vloeiende water gedryf word.

Bronne sluit die volgende in:

Kleinskaalse elektriese kragopwekkers word dikwels aangedryf deur suierenjins wat diesel, biogas of aardgas verbrand. Dieselenjins word dikwels gebruik vir reserwe opwekking, gewoonlik teen lae spannings. Die meeste groot kragnetwerke gebruik egter ook dieselkragopwekkers, oorspronklik vir gebruik by noodgevalle in spesifieke dienste soos hospitale, waartydens krag na die netwerk gevoer word in spesifieke gevalle. Biogas word dikwels verbrand daar waar dit gegenereer word, byvoorbeeld afvalwater behandelingsaanlegte, met 'n suierenjin of 'n mikro-enjin ('n klein gasturbine).

Anders as die sonlig-warmtekonsentreerders wat bo genoem word, benut fotovoltaïese panele direkte sonlig vir die omskakeling na elektrisiteit. Met die gebruik van sonvolging meganismes en algoritmes kan die sonpanele voortdurend direk op die son gerig work en kan meer sonenergie ge-oes word. Alhoewel sonlig gratis en volop is, is sonkrag steeds gewoonlik duurder as grootskaalse, meganiesopgewekte elektrisiteit. Die rede hiervoor is die koste verbonde aan die panele. Lae nuttigheidsgraad silikonsonpanele het redelik in koste afgeneem, waarvan multi-verbinding selle met nuttigheidsgrade tot 30% deesdae kommersieel beskikbaar is. Eksperimentele stelsels het al 'n nuttigheidgraad van oor die 40% gedemonstreer. Tot onlangs is fotovoltaïese installasies merendeels gebruik in verafgeleë plekke waar daar geen toegang tot 'n kommersiële kragnetwerk is nie, of vir supplementêre doeleindes by residensiële wonings en besighede. Onlangse ontwikkeling van die vervaardingingseffektiwiteit, asook die fotovoltaïese tegnologie, gepaard met subsidies gedryf deur omgewingsbekommmernisse, het die ontplooiing van sonpanele dramaties versnel. Geïnstalleerde kapasiteit groei teen sowat 40% per jaar, gelei deur die toenames in Duitsland, Japan, Kalifornië en New Jersey.



</doc>
<doc id="46550" url="https://af.wikipedia.org/wiki?curid=46550" title="Celsus-biblioteek">
Celsus-biblioteek

Die Celsus-biblioteek in Efese, Klein-Asië (Anatolië, nou Turkye), is ter ere van Tiberius Julius Celsus Polemaeanus laat bou deur sy seun, Gaius Julius Aquila (konsul, 110 n.C.). Dit is in 135 n.C. voltooi. Celsus was in 92 n.C. konsul, in 115 goewerneur van die Romeinse provinsie Asië, en ’n ryk en gewilde plaaslike inwoner.

Die biblioteek is gebou om 12 000 perkamentrolle te hou en as monument-graftombe vir Celsus. Dit was destyds ongewoon om in ’n biblioteek of selfs binne die stadsgrense begrawe te word, en dus was dit ’n spesiale eer vir Celsus.

Die gebou is belangrik as een van die min oorblywende voorbeelde van antieke Romeinse biblioteke. Dit wys ook dat openbare biblioteke nie net in Rome gebou is nie, maar deur die hele Romeinse Ryk. In ’n groot restourasie wat beskou word as baie getrou aan die historiese gebou, is die fasade herbou; dit dien nou as ’n uitstekende voorbeeld van Romeinse argitektuur vir openbare geboue.

Die gebou is ’n enkele saal wat oos wys sodat vroeë besoekers kon baat vind by die opkomende son. Dit is op ’n platform gebou met nege trappe net so breed soos die res van die gebou, en dié lei na drie ingange. Die middelste ingang is groter as die twee weerskante daarvan, en almal het vensters aan die bokant. Langs die ingange is vier pare kolomme wat op voetstukke staan. ’n Ander stel kolomme staan bo-op die eerstes. Die kolomme op die tweede verdieping omraam die vensters nes die onderste pilare die deure omraam, en hulle skep nisse wat moontlik standbeelde gehuisves het.

Hierdie soort fasade met rame en nisse vir standbeelde stem baie ooreen met die verhoë van antieke Griekse teaters.

Binne was daar ’n enkele reghoekige kamer (wat nie ten volle gerestoureer is nie) van 11 meter lank met ’n sentrale apsis teen die verste muur. ’n Standbeeld van Celsus of van Atena, die godin van die waarheid, het in die apsis gestaan. Celsus se grafkelder is reg daaronder. Teen die ander drie mure was reghoekige inhamme waarin kaste gestaan het wat die 12 000 perkamentrolle gehou het.

Die tweede en derde vlakke kon bereik word met ’n trap wat in die muur gebou is om die gebou te help steun. Dit het ook inhamme vir boekkaste gehad. Die plafon is plat, en daar was dalk ’n ronde venster in om nog lig in te laat.




</doc>
<doc id="46564" url="https://af.wikipedia.org/wiki?curid=46564" title="Mik-en-druk-kamera">
Mik-en-druk-kamera

’n Mik-en-druk-kamera, ook genoem ’n kompakte kamera, is ’n kamera wat ontwerp is om op ’n eenvoudige manier te werk. Die meeste gebruik outomatiese fokus en beligting. Die meeste het ook ’n ingeboude, outomatiese flitslig.


</doc>
<doc id="46570" url="https://af.wikipedia.org/wiki?curid=46570" title="OTDR">
OTDR

'n Optiesevesel Tyddomein Reflektometer (OTDR) is 'n toestel wat gebruik word om optiese veselkabels te toets. Die vesels word een vir een aan die OTDR gekoppel. Dan word 'n ligpuls deur die vesels gestuur en die refleksie daarvan word deur die OTDR gemeet. So word die verswakking (dB/km) van die vesel bepaal.

'n OTDR gebruik die Rayleigh-verstrooiing verskynsel om optiese vesels te toets. Rayleigh-verstrooiing kom voor omrede die digtheid van die kern van die optiese vesel nie eweredig is nie. Die afwykings word veroorsaak wanneer die glas behandel word met bv. Germanium tydens die vervaardigingsproses om die kern se refraksieïndeks te verander. Sodra die afwykings kleiner is as die golflengte (λ) van die lig in die vesel se kern, word die lig in alle rigtings gereflekteer. Dus word van die lig ook terugreflekteer na die beginpunt. Rayleigh-verstrooiing is direk eweredig aan die golflengte λ en die intensiteit van die lig. 
Omrede die refraksieïndeks en die spoed van lig in die kern van die vesel bekend is en die tyd wat dit neem vir die gereflekteerde lig vanaf die laser na die punt van refleksie en terug gemeet kan word, kan die afstand na die punt van refleksie bereken word. 

Die volgende vergelyking word gebruik om die tyd na afstand om te skakel: 
L=ct/2n 
Waar: 

Die OTDR word gebruik om die volgende te bepaal:


</doc>
<doc id="46571" url="https://af.wikipedia.org/wiki?curid=46571" title="Vloeistof">
Vloeistof

'n Vloeistof word beskou as een van die drie klassieke toestande van materie. Net soos 'n gas, kan 'n vloeistof vryelik vloei en die vorm van 'n houer aanneem, maar soos 'n vastestof weerstaan dit samepersing. Anders as 'n gas, sal 'n vloeistof nie op so 'n wyse versprei dat dit die hele ruimte van die houer vul nie, en handhaaf ook 'n redelike konstante digtheid. 'n Unieke eienskap van die vloeistof fase is oppervlaktespanning, wat lei tot die verskynsel van benatting .

Die digtheid van 'n vloeistof is gewoonlik na-aan dié van 'n vastestof, maar egter baie hoër as dié van 'n gas. Juis daarom word beide vloeistof en vastestof benoem as gekondenseerde materie. Omdat vloeibaarheid 'n gemene eienskap van vloeistowwe en gasse is, word daar na albei verwys as vloeiers.

'n Vloeistof is een van die drie primêre toestande van materie, saam met onder andere vastestof en gas. 'n Vloeistof is ook 'n vloeier. Anders as 'n vastestof, het die molekules in 'n vloeistof 'n groter mate van vryheid om te beweeg. Die kragte wat die molekules saambind in 'n vastestof, is net tydelik vir 'n vloeistof, wat die vloeistof meer toelaat om te vloei, teenoor 'n vastestof wat meer rigied is.

'n Vloeistof, net soos 'n gas, vertoon eienskappe van 'n vloeier. 'n Vloeistof kan vloei, die vorm van 'n houer aanneem, en indien dit in 'n geslote houer geplaas word, sal dit druk eweredig versprei op alle oppervlaktes van die houer. Anders as 'n gas, sal 'n vloeistof nie geredelik met 'n ander vloeistof meng nie, dit sal nie altyd alle ruimte in die houer vul nie, dit vorm 'n oppervlak, en sal nie beduidend saamgepers word nie, behalwe onder uitermatige hoë drukke. Hierdie eienskappe maak dat 'n vloeistof geskik is vir toepassing soos hidroulika.

Vloeistofdeeltjies word ferm gebind, maar nie rigied nie. Die deeltjies kan vryelik om mekaar beweeg, gevolglik slegs 'n beperkte graad van deeltjie beweeglikheid. Indien die temperatuur van die vloeistof vermeerder, sal die vibrasies van die molekules ook vermeerder, wat dan veroorsaak dat die afstande tussen die molekules oor toeneem. Wanneer 'n vloeistof kookpunt bereik, sal die kohesie kragte wat die molekules saambind begin breek, waarna die vloeistof verander na die gas fase (tensy superverhitting plaasvind). As die temperatuur van die vloeistof verminder, word die afstande tussen die molekules gevolglik korter. Wanneer die vloeistof vriespunt bereik, sal die molekules gewoonlik in 'n baie spesifieke patroon begin saambind, wat kristalisasie genoem word, met die bindings wat meer rigied word, waarna die vloeistof oorgaan na die vastestof fase (tensy superverkoeling plaasvind).

Slegs twee elemente is vloeistof by kamertemperatuur en druk: kwik en broom. Vier ander elemente se smeltpunte is effens hoër as kamertemperatuur: frankium, sesium, gallium en rubidium.

Suiwer stowwe wat in die vloeistof fase binne normale toestande sluit die volgende in: water, etanol, en ander oplosmiddels. Vloeistof water is van fundamentele belang in chemie en biologie. Daar word geglo dat water 'n noodsaaklikheid vir die bestaan van lewe is.

Belangrike alledaagse vloeistowwe sluit wateragtige oplosmiddels in, soos huishoudelike bleikmiddels, ander oplosmiddels (homogene mengsels, meerfasige vloeistowwe) soos minerale olie en petrol, emulsies soos mayonnaise, suspensies soos melk en bloed, en kolloïedes soos verf.

Vervloeiing van gasse deur verkoeling produseer vloeistowwe soos vloeibare suurstof, vloeibare stikstof, vloeibare waterstof, vloeibare helium, vloeibare neon, vloeibare kripton, vloeibare argon, vloeibare xenon, vloeibare fluoor, vloeibare chloor, vloeibare ammoniak en vloeibare koolstofmonoksied.

Koolstofdioksied kan vervloei word by kamertemperatuur en die druk te verhoog na 6 000 kPa.

Vloeistof kristalle, wat in LCD's gebruik word, kan nie binne die raamwerk van die konvensionele drie toestande van materie geklassifiseer word nie; dit beskik van vastestof- en vloeistofagtige eienskappe. Dieselfde geld vir biologiese membrane.

Vloeistofhoeveelhede word gewoonlik gemeet in die eenheid van volume. Hierdie sluit die SI eenheid kubieke meter (m) en sy onderafdelings, spesifiek die kubieke desimeter, meer bekend as die liter (1 dm = 1 L = 0,001 m), en ook die kubieke sentimeter, ook genoeg die milliliter (1 cm = 1 mL = 0.001 L = 10 m).

Die volume van 'n hoeveelheid vloeistof word vasgemaak deur die temperatuur en druk. Tensy hierdie volume vloeistof nie presies gelyk aan die volume van die houer is nie, sal een of meer oppervlakte waargeneem word.

Onderhewig aan swaartekrag, sal 'n vloeistof druk uitoefen op die kante van 'n houer, sowel as op alles binne-in die vloeistof. Die druk word versprei in alle rigtings en verhoog met toenemende diepte. Indien 'n vloeistof in rus verkeer in 'n uniforme swaartekragveld, sal die druk "p", by enige diepte, "z", gegee kan word soos volg
waar:
Besef dat hierdie formule aanneem die is druk nul "by" die vrye oppervlak, en dat oppervlakspanning effekte weglaatbaar is.

Voorwerpe onderdompel in vloeistowwe is onderhewig aan die verskynsel van dryfkrag. (Dryfkragte word ook waargeneem in ander vloeiers, maar is veral sterk in vloeistowwe, omdat die digthede so hoog is.)

Vloeistowwe beskik min saampersbaarheid: water byvoorbeeld, se digtheid sal nie verander tensy dit onderwerp word aan drukke in die ordegrootte van 10 000 kPa. Dit is ekwivalent aand die druk 1 km benede die oppervlak van die oseaan. In die studie van vloeimeganika word vloeistowwe bykans altyd beskou as onsaampersbaar, veral in die rigting van onsaampersbare vloei.

Die oppervlak van 'n vloeistof se gedrag is soortgelyk aan 'n elastiese membraan waarby oppervlaktespanning opgemerk word, was die vorming van druppels en borrels toelaat. Kapillêre gedrag, benatting en golwe is die gevolge van oppervlaktespanning.

Viskositeit meet die weerstand van 'n vloeistof wat vervorm deur skuifkragte of verlengingskragte.

By 'n temperatuur onder die kookpunt sal enige materie in vloeistof vorm verdamp totdat die kondensasie van die damp bo die vloeistof ewewig bereik. Wanneer die sisteem hierdie punt bereik, sal die tempo waarteen die vloeistof verdamp gelyk wees aan die tempo van kondensasie. Daarom sal 'n vloeistof nie permanent bestaan indien die verdampte vloeistof verwyder word nie. 'n Vloeistof by kookpunt sal vinniger verdamp as wat die damp in gas fase weer kondenseer by 'n konstante druk. 'n Vloeistof by, of bo, die kookpunt sal normaalweg kook, maar superverhitting kan dit onderdruk in sekere omstandighede.

By 'n temperatuur benede die vriespunt sal 'n vloeistof neig om te kristalliseer, daardeur die verandering na 'n vastestof fase. Anders as die verandering na die gas fase, sal daar geen ewewig bereik word tydens die oorgangsfase nie. Daarom, indien superverkoeling nie plaasvind nie, sal die vloeistof uiteindelik volledig kristalliseer. Neem kennis dat dit ook geldig is vir 'n konstante druk, byvoorbeeld, water en ys in 'n sterk, geslote houer kan ewewig bereik sodat albei fases gelyktydig bestaan.

Vloeistowwe kan die eienskap van onmengbaarheid toon. Die mees bekende voorbeeld van twee onmengbare vloeistowwe in alledaagse lewe is water en plantolie in slaaisous. 'n Soortgelyke voorbeeld van mengbare vloeistowwe is water en etanol. In die laasgenoemde geval word die mengsels weer geskei deur fraksionele distillasie.

In die algemeen sit vloeistowwe uit wanneer dit verhit word, en krimp tydens verkoeling. Water tussen 0 °C en 4 °C is 'n besonderse uitsondering. Water sit eers effens uit, en krimp dan verder.

In 'n vloeistof, sal atome nie 'n kristalstruktuur vorm nie, nóg enige ander vorm van langafstand orde. Dit is bevestig deur die afwesigheid van Bragg pieke in x-straal diffraksie. In normale omstandighede het die diffraksie patroon 'n sirkelagtige simmetrie, wat die isotropie van die vloeistof verteenwoordig. In die radiale rigting sal die diffraksie intensiteit egalig ossilleer. Dit word gewoonlik beskryf deur die statiese struktuur faktor "S(q)", met golfgetal "q"=(4π/λ)sinθ gegewe die golflengte λ van die peil (foton of neutron) en die Bragg hoek θ. Die ossillasies van "S(q)" dui die "nabye patroon" aan van die vloeistof, d.i. die korrelasie tussen 'n atoom en die doppe van die naaste, naasnaaste, en so aan, buuratome.

'n Meer intuïtiewe beskrywing van hierdie korrelasies word gegee deur die radiale verspreidingsfunksie "g(r)", wat basies die Fourier transform van "S(q)" is. Dit verteenwoordig 'n ruimtemaat gemiddelde van 'n tydelike meting van paar korrelasies in die vloeistof. "g(r)" word bepaal deur 'n relatiewe eenvoudige berekening van die gemiddelde aantal deeltjies binne-in 'n gegewe dopvolume, op 'n afstand "r" vanaf die middelpunt. Die gemiddelde digtheid van die atome by die gegewe radiale afstand vanaf die middelpunt kan soos volg geskryf word:

formula_4

waar "n"("r") die gemiddelde aantal atome in die dopwydte Δ"r" teen 'n afstand "r", en "ρ" is die gemiddelde atoom digtheid..

"g(r)" voorsien 'n manier om die diffraksie eksperiment met 'n rekenaar simulasie te vergelyk. Dit kan ook gebruik word saam met die interatomiese paar potensiaal funksie sodat makroskopiese termodinamiese parameters soos interne energie, Gibbs vrye energie, entropie, en entalpie van die ongeordende sisteem.

'n Tipiese grafiek van "g" versus "r" dui 'n aantal belangrike eienskappe aan:


Eksperimentele stawing van die radiaal verspreiding in eenvoudige vloeistowwe was verkry deur metodes wat afhanklik is van die verstrooiing van X-strale, waar konstruktiewe interferensie beperk is tot die pieke wat aangetref word binne die radiale afstand r. Daarom, pieke van afnemende amplitude verskyn slegs waar toestande vir die konstruktiewe interferensie van X-strale bevredig word. Die resultaat is die kenmerkende periodiese rangskikking van lig en donker bande van lokale intensiteit maksima en minima – analoë wat bekend is vanaf die diffraksie patroon van X-strale gereflekteer deur kristalvlakke.

Vloeistowwe het 'n verkeidenheid gebruike, soos in die geval van smeermiddels, oplosmiddels en verkoelingsmiddels. In hirouliese sisteme word vloeistowwe gebruik om krag oor te dra.

In tribologie word vloeistowwe se eienskappe bestudeer vir smeermiddelgebruik. Smeermiddels soos olies word gekies omdat dit 'n sekere viskositeit besit, en vloeikarakteristieke wat geskik is vir die reeks bedryfstemperature van die toepassing. Olies word gewoonlik gebruik in enjins, ratkaste, metaalwerke en hidrouliese sisteme vir die goeie smeringseienskappe.

Baie vloeistowwe dien as oplosmiddels, waarin ander vloeistowwe en vastestowwe opgelos word. Oplosmiddels word in 'n wye verskeidenheid toepassings gevind, wat verwe, seëlmiddels en kleef- of bindmiddels insluit. Nafta en asetoon word dikwels in die industrie gebruik vir die skoonmaak van olie, ghries, en teer op onderdele en masjienerie. Bevorderingsmiddels word gewoonlik in sepe en skoonmaakmiddels gebruik. Oplosmiddels soos alkohol word alledaags in antimikrobiese middels gevind. Laasgenoemde word ook in skoonheidsmiddels, ink en vloeistof kleurmiddels aangetref. Oplosmiddels kom ook in die voeselindustrie voor, in prosesse soos die ektraksie van plantolie.

Vloeistowwe beskik gewoonlik 'n beter termiese konduktiwiteit teenoor gasse, en die vermoë om te vloei maak 'n vloeistof meer geskik vir die verwydering van oormatige hitte vanaf meganiese komponente. Hitteverwydering vind plaas deur die vloeistof na 'n hitteruiler te stuur, soos die verkoeler van 'n motor, of die hitte kan verwyder word met 'n vloeistof deur die proses van verdamping. Verkoelingsmiddels, soos water of glikol word in enjins gebruik, wat die enjin beskerm teen oorverhitting. Die verkoelingsmiddels wat gebruik word in kernreaktore bevat water of vloeibare metale, soos natrium of bismut. Vloeibare dryfmiddels word in lae gebruik in vuurpyle vir die verkoeling van die dryfkamer. In masjienering word water en olies gebruik om die oortollige hitte te verwyder, sodat die gereedskap en metaalwerk nie deur hoë wrywingstemperature beskadig word nie. Gedurende perspirasie word die verdamping van sweet gebruik om hitte vanaf die menslike liggaam te verwyder. Die verhittings- en lugversorgingsindustrie gebruik vloeistowwe, soos water, om hitte tussen die bron en
omgewing te vervoer.

Vloeistowwe is die primêre komponent van hidrouliese sisteme wat voordeel trek uit Pascal se Wet. Hierdeur word vloeistofkrag gebruik om krag van een plek na 'n ander oor te dra. Toerusting soos pompe en waterwiele word sedert antieke tye gebruik om vloeistofbeweging om te skakel na meganiese werk. Olies word geforseer deur hidrouliese pompe, wat beurtelings weer die krag oordra na hidrouliese silinders. Hidroulika word in verskeie toepassings gevind, insluitend motorremme en motortransmissies, swaar konstruksietoerusting, en vliegtuigbeheerstelsels. Verskeie hidrouliese perse word ekstensief in herstelwerk en vervaardigingsbedryf gebruik om te hys, klamp, en vir samepersing, vervorming.

Vloeistowwe word selfs gebruik in metingstoestelle. 'n Termometer benut die termiese uitsetting en vervloeiingseienskap van vloeistowwe sodat die temperatuur aangedui kan word, soos met kwik. 'n Manometer gebruik die gewig van die vloeistof om lugdruk aan te dui.


</doc>
<doc id="46578" url="https://af.wikipedia.org/wiki?curid=46578" title="Miems de Bruyn">
Miems de Bruyn

Miems de Bruyn (* 6 Mei 1922, † 14 April 2010) was 'n bekende Afrikaanse aktrise, radiopersoonlikheid en stemkunstenaar. 

Sy het bekendheid verwerf met haar rol as "Tant Kriekie" in "Nommer Asseblief!", een van die eerste Afrikaanse sitkoms, wat in die 1970's uitgesaai is. Sy was ook in 7de Laan te sien waar sy die rol van "Tannie Ans Rademan" gespeel het. In Maart 2010 is sy deur die Suid-Afrikaanse Akademie vir Wetenskap en Kuns vir haar teater- en televisiewerk vereer.

De Bruyn is op 14 April 2010 op 87-jarige ouderdom aan maagkanker oorlede Sy laat 4 dogters en 9 kleinkinders agter. Sy het ses maande voor haar dood nog in haar laaste rolprent, "Swanesang", die rol van 'n sterwende vrou vertolk.




</doc>
<doc id="46579" url="https://af.wikipedia.org/wiki?curid=46579" title="Lucapa">
Lucapa

Lucapa is die hoofstad van die Lunda Norte-provinsie in Angola. Die stad is nog steeds erg beskadig as gevolg van die burgeroorlog maar het 'n bevolking van 27 924 in 2010 gehad.


</doc>
<doc id="46581" url="https://af.wikipedia.org/wiki?curid=46581" title="FC Bremerhaven">
FC Bremerhaven

Die klub is op 1 Junie 1899 gestig as "FC Bremerhaven". Kort daarna is daar met "VfB 1899 Lehe" saamgesmelt om "FC Bremerhaven-Lehe" te vorm. Die klub was een van die stigterslede van die DFB in Leipzig in 1900. In 1917 is daar met "SC Sparta Bremerhaven" saamgesmelt om "Bremerhaven-Lehe SC Sparta" te vorm, maar na 1919 het die klubs weer elkeen hulle eie gang gegaan.

Na die Tweede Wêreldoorlog is die klub deur die Geallieerdes ontbind, tesame met al die ander sportklubs in die stad. 'n Gekombineerde Bremerhavense klub is in 1945 opgerig genaamd "SG Lehe-Nord" en die naam is twee jaar later verander na "ATS Bremerhaven". In 1953 is "VfB Lehe" weer gevorm uit die klub.

Die oorspronklike (huidige) naam is weer in 1992 aangeneem nadat ontevrede lede van die vervloë klub "TuS Bremerhaven 93", wat in 1977 met OSC Bremerhaven saamgesmelt het, by die klub aangesluit het.

Die klub het al by vyf geleenthede die hoofrondte van die DFB-Pokal gehaal en die beste prestasie was om in 1976 die tweede rondte te haal, waar hulle met 3-1 deur VfL Bochum uitgeskakel is.



</doc>
<doc id="46589" url="https://af.wikipedia.org/wiki?curid=46589" title="Theewaterskloofdam">
Theewaterskloofdam

Die Theewaterskloofdam is geleë naby Villiersdorp, Wes-Kaap in Suid-Afrika. Die dam is in 1978 gebou en het 'n kapasiteit van 480 miljoen m en 'n oppervlakte van omtrent 50 miljoen m. Die damwalhoogte is 38 m. Kaapstad word uit die Theewaterskloofdam van water voorsien.




</doc>
<doc id="46593" url="https://af.wikipedia.org/wiki?curid=46593" title="Sterkfonteindam">
Sterkfonteindam

Die Sterkfonteindam is naby Harrismith in die Vrystaat, Suid-Afrika, geleë. Die dam is in 1977 gebou en het 'n kapasiteit van 2 656 miljoen m³ en 'n oppervlakte van omtrent 67,26 km². Die damwal is 93 m hoog en is 'n grondwal. Die dam is in die Nuwejaarspruit (wat in die Wilgerivier invloei) geleë. Die Sterkfonteindam is deel van die Tugela-Vaal-waterprojek.

Dit is die hoofopgaareenheid van die Tugela-Vaalprojek en dien as 'n reserwedam waarvandaan water deur middel van die Wilgerivier (wat in die Vaaldam uitloop) na die Vaal- en die Bloemhofdam vrygelaat word wanneer hul watervlakke te laag daal. 

Hoewel dit slegs 20 % van die wateroppervlakte van die Vaaldam beslaan, is die Sterkfonteindam se opgaarvermoë 10 % groter. Die gunstige faktore, asook die feit dat dit so na aan die eskarp is, waar die verdamping aansienlik laer is as in die gebiede waar die ander damme geleë is, maak dit uiters geskik as 'n reserwedam. 

Toe dit in 1977 vir die eerste keer in bedryf gestel is, was die opgaarvermoe 1 203 miljoen m. Die vermoë word in die tweede fase tot 2 656 miljoen m vergroot, terwyl die hoogte van die damwal van 63 tot 69 m en die kruinlengte daarvan van 2 290 tot 3 060 m vergroot word. 

By volvlakhoogte sal die wateroppervlakte uiteindelik 6 937 ha beslaan. Na die uitbreidings sal die Sterkfonteindam die grootste grondvuldam in Suid-Afrika wees. Dit is ook die enigste Suid-Afrikaanse dam wat die lys van die Internasionale Kommissie van Groot Damme verskyn. 

Vanweë die Sterkfonteindam se klein opvanggebied van 191 km het dit nie vloedoorlope nie en dit is ook in die opsig waarskynlik die grootste dam ter wêreld sonder soortgelyke strukture. 




</doc>
<doc id="46594" url="https://af.wikipedia.org/wiki?curid=46594" title="Villiersdorp">
Villiersdorp

Villiersdorp is geleë in die Wes-Kaap, in die streek genaamd die Overberg, naastenby 96 km vanaf Kaapstad, en ongeveer 355 meter bo seevlak. Die dorp lê tussen die Waterval- en Baviaansberge aan die noordwestekant van die vallei, met die Theewaterskloofdam na die suide. Villiersdorp staan ook bekend as die 'pêrel van die Overberg' of die 'trots van die Overberg'.

Veldkornet Pieter de Villiers, eienaar van die plaas Radyn, het in 1841 by die Goewerneur aan die Kaap aansoek gedoen vir die uitlê van 'n dorp op 'n gedeelte van sy plaas. In 1843 is die dorp gestig, en in 1855 'n munisipaliteit verklaar.

De Villiers het in sy aansoek in 1841 die Goewerneur ook versoek dat die benaming van die dorp ter herinnering aan die Franse mag wees, omdat die meeste inwoners van die dorp afstammelinge van die Franse Hugenote was. Die Goewerneur het toegegee dat die dorp na sy stigter, Pieter de Villiers, vernoem mag word. Aanvanklik was die dorp "De Villiers Dorp", maar in die omgangstaal het dit later "Villiersdorp" geword.

Munisipaliteit (1) — David Graaff het in 1907 'n skildery van 'n De Villiers-familiewapen aan die munisipaliteit geskenk, wat daarna as die munisipale wapen gebruik is.

Munisipaliteit (2) — 'n Nuwe wapen is in 1975 by die Buro vir Heraldiek geregistreer: "In blou, 'n Paaslam van natuurlike kleur, in die skildhoof 'n muurkroon van goud". Die helmteken was 'n goue graaf tussen twee rooi vlerke, en die wapenspreuk was "Laboranti numen adest". Die paaslam kom uit die De Villiers-wapen.

Villiersdorp word omring deur berge, waarvan Blokkop, Aasvoëlberg en Sneeukop aan die noordekant geleë is, met die Baviaansberge in die ooste.

Noord van die dorp ontspring die Elandskloofrivier, wat deur die skone Elandskloofriviervallei afloop, na die Elandskloofdam. Die oostekant van die dorp grens aan die Elandskloofrivier. Die Kommissiekraalrivier vloei regdeur die dorp, in die Elandskloofrivier. Ongeveer 5 km suid van Villiersdorp lê die Theewaterskloofdam, die grootste dam in die Wes-Kaap en sewende grootste in Suid-Afrika. Water vanuit die dam vloei in die Riviersonderend.

Villiersdorp word omring deur plase, waarvan die meeste vrugteboerderye is. Aanvanklik het boere in die omgewing meestal graan en wingerd verbou, maar sedert die voltooiing van die Theewaterskloofdam en Elandskloofdam het landbou verander na dít wat in die Elgin-kom beoefen word. Sagtevrugte- en wingerdbou beslaan vandag 'n groot deel van die landbou. Gevolglik het twee groot pakstore ontstaan, Betko en Arbeidsvreugde. Villiersdorp Koöperasie ontvang druiwe wat in die omliggende gebiede geoes word.

Plase in die Villiersdorp-omgewing word deur die Elandskloofdam van besproeiingswater voorsien.

Daar is talle geboue op Villiersdorp van historiese waarde: die Dagbreekmuseum, Waenhuis, Oude Radyn, die NG Kerk, Kelkiewyn, Oude Huis en die Ou Meul. Die Dagbreekmuseum (en restaurant) dateer uit 1845 en is in 1994 tot monument verklaar.

Die bou van Hoërskool De Villiers Graaff in 1907 is gefinansier deur sir David Pieter de Villiers Graaff, seun van Pieter Graaff. Die geboue is ontwerp deur Forsyth en Parker, en gebou deur A.B. Reid & Kie.



</doc>
<doc id="46597" url="https://af.wikipedia.org/wiki?curid=46597" title="Jouwêreld">
Jouwêreld

jouwêreld was 'n gratis gesinstydskrif wat aanlyn in Afrikaans gepubliseer is en dus internasionaal beskikbaar was. Die eerste uitgawe het in Augustus 2008 verskyn. Nuwe uitgawes is daarna maandeliks op die eerste Maandag van elke maand opgelaai. Die tydskrif is nie meer beskikbaar nie, en dit is nie duidelik wanneer publikasie gestaak is nie.



</doc>
<doc id="46600" url="https://af.wikipedia.org/wiki?curid=46600" title="TSV Buchholz 08">
TSV Buchholz 08

Die huidige klub het in die laat 1930’s ontstaan uit die samesmelting van "MTV Buchholz" (gestig in 1908) en "BSV Buchholz" (gestig in 1921). Die klub het 'n ondersteunersklub genaamd "Heidefighter".

Die klub se beste onlangse prestasie was om 5de te eindig in die Oberliga Hamburg in 2009. "Buchholz" is 'n redelik algemene pleknaam in Duitsland en die klub word soms verwar met ander "TSV Buchholz"'e elders.



</doc>
<doc id="46602" url="https://af.wikipedia.org/wiki?curid=46602" title=".ac">
.ac

.ac is die Internettopvlakdomein vir die Ascension-eiland.

Die domein word deur"NIC.AC", 'n dogtermaatskappy van "Internet Computer Bureau" in die Verenigde Koninkryk onderhou. Registrasie van name in hierdie domein is oop vir almal.

In verskeie lande word ".ac" ook as subdomein vir akademiese doeleindes ingespan. As voorbeeld: die Universiteit van Pretoria se domein is up.ac.za.




</doc>
<doc id="46603" url="https://af.wikipedia.org/wiki?curid=46603" title="2005 Super 12-seisoen">
2005 Super 12-seisoen

Die 2005 Super 12-seisoen het in Februarie 2005 afgeskop met voorseisoenwedstryde wat van middel Januarie gespeel is. Dit het op 28 Mei ten einde geloop. Die 2005-seisoen was die laaste Super 12-kompetisie voor die toevoeging van die Western Force en die Cheetahs wat gelei het tot die verandering van Super 12 na Super 14. Die skedule was oor 'n tydperk van 3½ maande met 69 wedstryde waarvan elke span een keer teen elk van die elf ander spanne gespeel het (in 'n rondomtalietoernooi) plus twee halfeindrondes en een eindronde. Elke span het een loslootjie oor die twaalf rondes gekry.







</doc>
<doc id="46604" url="https://af.wikipedia.org/wiki?curid=46604" title="Pieter du Toit (predikant)">
Pieter du Toit (predikant)

Ds. Pieter (Piet) du Toit (5 Augustus 1921 – 21 Julie 1989) was 'n predikant van die Nederduitse Gereformeerde Kerk, waarvan die laaste 22 jaar tot en met sy dood as leraar van die NG gemeente Drieankerbaai.

Hy was die seun van dr. Piet du Toit, jare lank sekretaris van die NG Kerk se Sinodale Kommissie van Diens van Barmhartigheid in Kaapstad. 

As skoolseun het hy Transvaal op die atletiekbaan verteenwoordig en ook vir Maties se eerste span rugby en krieket gespeel. Hy is in 1947 gelegitimeer waarna hy agtereenvolgens die volgende gemeentes bedien het: Heidelberg (Gauteng), Vereeniging, Heidelberg (Wes-Kaap) en van 15 April 1967 Drieankerbaai, Kaapstad. 

Du Toit was gelief en gewild in die gemeente asook in die gemeenskap. In sy begrafnisrede het dr. Frits Gaum gesê Du Toit was 'n atleet by wie van moed opgee nie sprake was nie. Volgens sy eggenote, Zenobia, was hy 'n blymoedige mens wat elke dag voluit gelewe het. 

'n Roudiens is in Drieankerbaai gehou en die teraardebestelling was op Gordonsbaai. 



</doc>
<doc id="46605" url="https://af.wikipedia.org/wiki?curid=46605" title="NG gemeente Broken Hill">
NG gemeente Broken Hill

Die NG gemeente Broken Hill was 'n gemeente van die Nederduitse Gereformeerde Kerk op Kabwe (destyds Broken Hill) in die destydse Noord-Rhodesië, tans Zambië.

Broken Hill is aanvanklik as deel van die NG gemeente Lusaka bedien. Ds. Harry Witthuhn (1925 - 2008) is op 29 April 1950 as medeleraar van Lusaka met standplaas Broken Hill bevestig. Broken Hill stig op 9 Oktober 1954 as afsonderlike gemeente af met ds. Witthuhn as eerste leraar, waar hy bly tot Oktober 1958.

Ná onafhanklikwording in 1964 loop die gemeente mettertyd dood tot dit in die vroeë jare sewentig by Lusaka ingelyf is.





</doc>
<doc id="46606" url="https://af.wikipedia.org/wiki?curid=46606" title="Francois Hayes">
Francois Hayes

Francois Hayes is 'n bekende Afrikaanse sanger en liedjieskrywer wat meestal ligte liedjies gesing het. Van sy treffers sluit in: "Osbraai Op Kromdraai", "Ek Sê Dankie", "Die Gat In Die Grond" en "Karolis". 

Hayes het in 2006 as sanger uit die musiekwêreld uitgetree. In 2007 is hy tydens die inniBos-musiekfees vereer vir die bydrae wat hy tot Afrikaanse musiek gelewer het.





</doc>
<doc id="46607" url="https://af.wikipedia.org/wiki?curid=46607" title="NG gemeente Keurboom">
NG gemeente Keurboom

Die NG gemeente Keurboom was 'n gemeente van die Nederduitse Gereformeerde Kerk in die Kaapstadse voorstad Claremont wat in 1968 van die NG gemeente Rondebosch afgestig het en sowat 22 jaar later weer by die moedergemeente ingelyf is.

Die gemeente se ontstaan kan teruggevoer word tot amper 30 jaar voor sy afstigting toe daar tydens die dienstyd van ds. P. de V. Grobbelaar van Rondebosch 'n kerksaal in Claremont gebou is waar daar gereeld dienste gehou is. 

Claremont se kerksaal is gebou vir die doelmatiger huisvesting van die Sondagskool wat, soos die wyksbiduur, sedert 1937 in mnr. en mev. W. Uys (waarskynlik die ouers van die skilderes Ann Nosworthy) se huis gehou is. Een keer sou die kinders na Rondebosch vervoer word, maar die ouers het volgehou dat die kerkraad 'n perseel vir 'n saal moes koop. Veral br. F Duminy het hom in die kerkraad vir die saak beywer en in 1939 word daar 'n stuk grond teen £160 aangekoop, waarop daar oor twee jaar gebou sou word. Die saak word dus in Februarie 1941 weer aangeroer. Daar was reeds £30 in 'n boufonds en die wyk het onderneem om jaarliks £30 te gee as die kerkraad begin bou. Die Sondagskool is destyds deur 67 kinders bygewoon en baie moes weens gebrek aan ruimte geweier word.
Toe daar besluit is om 'n saal met ongeveer 200 sitplekke te bou, het br. H.D. van Dyk aangebied om £1 te gee vir elke £10 wat vir die doel gekollekteer word. Hy is as saamroeper benoem van die Boukommissie wat benewens hom uit bb. J.S.M. Viljoen en J.J.M. Prins bestaan het. By die volgende vergadering kon die kerkraad oor drie tenders besluit vir 'n gebou van 48 x 26 voet wat baie soos die Lansdowne-saal sou lyk. Die tender van br. S.P. le Roux vir £646, meer as £300 laer as die hoogste een, is aangeneem en 'n speling tot op £700 is toegelaat. Br. van Dyk het nou £100 ter herinnering aan wyle sy dogtertjie geskenk en die kerkraad het eenparig besluit om die saal die Marina van Dyksaal te noem.
Die wysiging van die bouplanne deur die stadsraad en die stygende pryse gedurende die Tweede Wêreldoorlog het die totale koste na £774 opgestoot. Ds. P. de V. Grobbelaar het die hoeksteen gelê op 10 Mei 1941, net voor sy vertrek uit die gemeente. Die inwyding het op 15 November 1941 deur ds. W.S. Conradie plaasgevind. In Maart 1942 is die saal beskikbaar gestel vir "maatskaplike en opheffingswerk" onder die groter Sondagskoolkinders op Saterdagnamiddae en in dieselfde jaar huur die skoolraad dit teen £10 per maand vir 'n spesiale klas. Twee jaar later is dit op voorstel van oud. (adv.) J.H. Conradie afgestaan vir die oprigting van 'n kleuterskool vir Afrikaanssprekende kindertjies wat grotendeels deur personeellede van die Laerskool Groote Schuur gehou is.

Keurboom se eerste leraar, wat van die moedergemeente af oorgekom het, was ds. Willem Petrus de Vos, vader van die TV-persoonlikheid Eon de Vos. Laasgenoemde was in sy matriekjaar hoofseun van die plaaslike Hoërskool Groote Schuur. Ds. De Vos verlaat Keurboom in 1975 toe hy op 21 Junie leraar van die NG gemeente Rietfontein-Noord in Pretoria word.

Van 1975 tot 1977 is ds. Petrus Albertus Pretorius die leraar. Ds. Hennie Winterbach, die gemeente se langs dienende predikant, dien as leraar van 1977 tot hy sy emeritaat op 16 April 1989 aanvaar. Sy dogter, Veranza, was koorleidster eers van die skoolkore van die Laerskool Groote Schuur, wat in 1983 die afdeling vir laerskoolkore op die Roodepoortse Internasionale Eisteddfod gewen het, en toe van dié van die Hoërskool Groote Schuur. Ds. Winterbach se opvolger op 20 Julie 1989 was ds. Johannes Petrus Theron, wat hierheen gekom het van die aanliggende NG gemeente Wynberg-Militêr, waar hy 'n kapelaan van die destydse SAW was. Hy word later aktuarius van Wes-en-Suid-Kaapland se sinode en lid van die Algemene Taakspan Regte.

Toe die gemeente in 1990 weer by Rondebosch ingelyf is, word ds. Theron medeleraar van daardie gemeente, waar hy bly tot 1995 toe die krimpende lidmaattal 'n tweede leraarspos onmoontlik maak. Hy bedien daarna eers Montagu en van 2001 af Helderberg op Somerset-Wes.

Keurboom was nooit 'n groot gemeente nie met die ldimaattal wat gewoonlik gewissel het tussen 400 en 500. Die lidmate het mettertyd afgeneem tot daar in 1989 'n klein opflikkering kom met die inlywing van die grootste gedeelte (lidmate wat in Rondebosch-Oos gewoon het) van die NG gemeente Die Vlakte (sowat 40 lidmate wat in Sybrandpark woonagtig was, het by Rondebosch ingeskakel en 'n aantal by die NG gemeente Van Riebeeck in Kenwyn.)

Die afname het egter voortgeduur tot Keurboom nie meer sinvol op sy eie kon bestaan nie en by Rondebosch ingelyf is. Die kerkgebou op die hoek van St. Michael- en Cookweg, Claremont, is aan die Baptistekerk se gemeente Claremont verkoop vir R750 000.




</doc>
<doc id="46608" url="https://af.wikipedia.org/wiki?curid=46608" title="Pieter Gerhardus Jacobus Meiring">
Pieter Gerhardus Jacobus Meiring

Ds. Pieter Gerhardus Meiring (Worcester, 20 Desember 1866 – Kaapstad, 15 Mei 1938) was 'n leraar van die Nederduitse Gereformeerde Kerk en redakteur van die Kerk se weekblad, die "Kerkbode".

Meiring is 'n afstammeling van ds. Arnoldus Mauritius Meiring, wat in 1743 na Suid-Afrika gekom het en predikant was van die kerk op Roodezand (nou Tulbagh). Hy is op Worcester gebore waar hy ook sy skoolopleiding ontvang. Later skryf hy in aan die Victoria Kollege op Stellenbosch en slaag sy B.A.-eksamen in 1888 met lof. Hy studeer verder in die teologie aan die Kweekskool en word in 1892 gelegitimeer.

Kort daarna, op 27 Januarie 1893, word hy as hulpprediker in De Nieuwe Kerk (NG gemeente Tamboerskloof) in Kaapstad bevestig. Later word hy medeleraar van die gemeente met as spesiale werkkring die Buitenkantstraat-wyk, wat in 1944 as die NG gemeente Tafelberg van Tamboerskloof sou afstig. 

Van 1897 tot 1904 is hy leraar van die NG gemeente Johannesburg-Oos, die sogenaamde Irenekerk in Doornfontein. In dié tyd word hy scriba van die Algemene Kerkvergadering en mederedakteur van "De Vereniging", kerkblad van die destydse Transvaalse Kerk. Hy bedank albei ampte en vertrek in 1904 na die NG gemeente Graaff-Reinet, waar hy tot 1907 arbei. Hierna vertrek hy na die Paarl om daar as leraar te werk. Sy volgende en laaste gemeente is Rondebosch, wat destyds klein was en die geldelike toestand sorgwekkend. Ds. Meiring is in 1922 gevra om die gemeente teen 'n geringe vergoeding en saam met sy ander werksaamhede deeltyds te bearbei. Sy seun, ds. Arnold Meiring, werk as voltydse leraar in die gemeente van 1932 tot 1938, ses maande na sy vader se dood.

Hy neem deeltyds as redakteur van die "Kerkbode" waar, aanvaar die amp as voltydse redakteur in 1921 of '23 (bronne verskil) en bly in die amp aan tot en met sy dood in 1938. Meiring was bevriend met prof. John du Plessis en tydens sy redakteurskap is hy en die "Kerkbode" onvermydelik by die leersaak teen Du Plessis betrek. Meiring het neutraal probeer bly, maar die beswaarmakers teen Du Plessis wou hê hy en die blad moes die amptelike, behoudende standpunt steun. Daarom ontruim Meiring sy redakteurstoel ses maande lank van April tot Augustus 1931.

Van hom is in sy leeftyd gesê: "Hy is 'n man wat sy volk ken, sy kerk innig liefhet en sy belange steeds op waardige wyse verteenwoordig. Hy besit 'n geniale en aantreklike persoonlikheid en is boweal 'n evangeliedienaar in die ware sin van die woord."



</doc>
<doc id="46609" url="https://af.wikipedia.org/wiki?curid=46609" title="Bernard Petrus Jacobus Marchand">
Bernard Petrus Jacobus Marchand

Ds. Bernard Petrus Jacobus Marchand (22 Augustus 1853 op Wellington – 5 Oktober 1917 in Rondebosch) was predikant van die Nederduitse Gereformeerde Kerk en een van die stigters van die arbeidskolonie op Kakamas, 'n besproeiingskema waarvan die doel was om armblankes op te hef. In dié omgewing is die NG gemeente Marchand na hom genoem.

Hy is op 22 Augustus 1853 op Wellington gebore en aldaar gedoop op 18 November dieselfde jaar. Sy ouers was Bernard Petrus Jacobus Marchand (15 November 1826 – 21 Desember 1886) en Susanna Margaretha le Roux (17 Februarie 1828 – 20 Desember 1880). Hy is op 29-jarige leeftyd op 15 September 1882 in Skotland met Annabella Wilson Lockhart getroud en uit die huwelik is twee kinders gebore, Annabella Bruce, wat getroud was met ds. L.M. Kriel, sy skoonvader se opvolger as leraar van die NG gemeente Rondebosch, en Bernard de Coligny.

Marchand slaag sy B.A.-eksamen aan die Suid-Afrikaanse Kollege (later die Universiteit van Kaapstad) in 1874 met lof. Sy opleiding as predikant ontvang hy in Edinburg, Skotland, aan die Teologiese Kollege van die Vrye Kerk.

Sy eerste standplaas is die NG gemeente Mosselbaai waar hy van 1882 tot 1884 as hulpprediker arbei. Daarna is hy tot 1891 leraar op Knysna. Hier word hy in Julie 1884 deur ds. C. Muller bevestig. Hy bring die gemeente op gesonde voet, verkry die transport van die eiendomme, pak die gemeente se geldelike probleme aan en organiseer die onderwys goed. In 1888 breek daar 'n epidemie van breinvliesontsteking uit. Kort daarna word goud op Millwood ontdek en tot leed van die kerkraad verrys agt hotelle en 12 winkels wat drank kon verkoop. Ds. Marchand spring aan die werk en laat aldaar 'n kerkgebou oprig. Hy ontvang in 1891 demissie en vertrek na die pas gestigte NG gemeente Rondebosch in Kaapstad, waar hy twee later roemryke skole stig, die Hoër Seunskool Rondebosch en die Hoër Meisieskool Rustenburg.

In 1906 word hy Saakgelastigde van die Kaapse Sinode van die NG Kerk, in welke hoedanigheid hy die arbeidskolonie op Kakamas organiseer. Die NG Kerk het die eerste arbeidskolonie in die 1890's georganiseer in reaksie op die swaarkry wat Suid-Afrika se mineraalrewolusie vir die blanke bevolking van die platteland meegebring het. Die meeste van die armblankes was Afrikaners en die oorgrote meerderheid van hulle was lidmate van die NG Kerk. Die Kerk was besorg oor die ineenstorting van die ou, landelike leefwyse en die gevolglike toestroming van armblankes na die stede om daar hulle heil te soek en waar die Kerk geglo het hulle hul morele waardes sou inboet en dit tot die ondergang van die gesin sou lei. Die Kerk was ook bekommerd dat die armblankes houtkappers en waterdraers sou word as hulle uitgesluit is van die rykdom wat die nywerheidsomwenteling in Suid-Afrika vir sommiges meegebring het. 

In 1894 erken die Kaapse Sinode van die NG Kerk dat ingryping namens sy verarmde lidmate 'n integrale deel van sy barmhartigheidsdiens was. Ds. Marchand, wat later voorsitter van die Kommissie van Arbeidskolonies sou word, het dit beskryf as "interne sendingwerk". Marchand het hom deur "De Volksbode", 'n koerant wat noue bande met die Kerk gehad het, sterk vir die saak beywer. Met die aanbevelings van ds. Marchand se kommissie as riglyn, keur die kerk landboukolonies vir armblankes onder sy beskerm goed. Die Kerk het gehoop dié kolonies sou ontheemde, besitlose blankes 'n kans op ekonomiese, geestelike en morele rehabilitasie bied. 

Ds. Marchand was een van vyf NG predikante wat gewaarsku het as blankes selfs die mees elementêre opvoeding kortgekom het, sou hulle ondergeskik aan Europese immigrante word. Hy het geglo arbeidskolonies sou ontheemde blanke gesinne die standvastigheid bied waarin hulle kinders 'n behoorlike opvoeding kon ontvang en kon ontsnap aan die armoede en terneergedruktheid van hulle ouers. Vir hom as onderwys en evangelisasie die hoekstene van die Kerk se raak om "ons armblankes" by te staan. Hy het gehoop die arbeidskolonies sou Afrikanerslagoffers van die nywerheidsomwenteling moreel toerus vir oorlewing in die moderne ekonomie. Hy wou hê hulle moes leer dat dit geen skande was om handearbeid te verrig nie.

Kakamas is gekies as die ligging van die eerste arbeidskolonie. Die Kommissie het besluit om een en 'n half hektaar grond aan elke gesin toe te ken en hulle by te staan met die aankoop van die nodige toerusting. Die Kerk sou in besit van die grond bly en elke gesin moes geringe jaarlikse huurgeld betaal om hulle teen moontlike skuldeisers en die versoeking om die grond te verkoop, beskerm. Die eerste, volgehou stroom blankes uit alle uithoeke van die Kaapkolonie het hulle tydens die eerste helfte van 1898 op Kakamas gaan vestig met die hoop op 'n nuwe begin. 

Tydens die eerste paar maande het die mans leivore gegrawe en teen Julie 1898 is die eerste laerskool opgerig. Kinders is verplig om dit by te woon en alle inwoners moes elke Sondag kerk toe gaan. Kort voor lank was daar 800 gesinne.

Ds. Marchand sterf op 5 Oktober 1917, slegs twee maande na die kerkgebou op Marchand, wat na hom vernoem is, op 25 Augustus ingewy is.

Weens die snelle uitbreiding van die Kakamas-arbeidskolonie het die kerkraad van Kakamas en die Sinodale Hoofkommissie besef dat een leraar nie al die werk kon behartig nie. Daarom besluit hulle om 'n hulpleraar vir die wyke Alheit en Marchand, genoem na ds. Marchand, te bekom. Toe die moedergemeente se kerkraad 'n beroep op ds. W. Steenkamp uitbring as tweede leraar om Alheit en Marchand te bedien, maar hy dit van die hand wys, besluit hulle om eerder die genoemde wyke af te stig as om nog 'n beroep uit te bring. Die wyke stig dus af as NG gemeente Marchand aan die einde van September 1927.

Deur ds. Marchand se ywer is ook die Rustenburg-meisieskool gestig en later die
Rondebosch-seunskool (in die kerksaal van die jong gemeente).


 


</doc>
<doc id="46610" url="https://af.wikipedia.org/wiki?curid=46610" title="Hendrik Petrus van der Merwe">
Hendrik Petrus van der Merwe

Dr. Hendrik Petrus van der Merwe (1 November 1867 – 24 Desember 1926) was predikant van die Nederduitse Gereformeerde Kerk, leraar in die gemeentes Kenhardt, Britstown, Robertson en Cradock, en moderator van 1924 se Kaapse Sinode, die sogenaamde Eeufeessinode. Die NG gemeente op die dorp Bonnievale, wat op 30 Augustus 1922 hoofsaaklik deur die toedoen van ds. Van der Merwe en Robertson se kerkraad afgestig is van die moedergemeente, is na hom Vandermerwe genoem.

Dr. Van der Merwe is in die distrik Murraysburg gebore en gaan op die dorp skool. Destyds was daar 'n eersteklas-skool op dié Karoodorp]] wat vroeg in die 1860's opgerig is deur ds. J.H. Hofmeyr, met T. Kyd as skoolhoof, onder wie se leiding etlike kandidate vir die admissie tot die Kweekskool hul voorbereidende studie deurgemaak het. 'n Hollander, J. B. Wouda, het les gegee in Nederlands terwyl ds. Hofmeyr, wat 'n aantal godvresende en talentvolle jongelinge geïnspireer het om predikant te word, aan hulle onderrig in Hebreeus en Bybelgeskiedenis gegee het. Dié leerlinge was onder andere die latere ds. J.G. Olivier, prof. C.F.J. Muller en ds. B.B. Keet, vader van prof. dr. Barend Bartholomeus Keet van die Stellenbosse Kweekskool. Die inrigting was bekend onder die naam Opvoedings Instituut van Murraysburg, maar ds, Hofemyr het reeds in Hendrik van der Merwe se geboortejaar na die NG gemeente Somerset-Oos vertrek.

Later studeer die latere ds. Van der Merwe aan die Victoria Kollege op Stellenbosch, waar hy in 1889 die B.A.-eksamen aflê. Daarna studeer hy aan die Kweekskool en ná sy legitimasie reis hy ’n tyd lank deur Europa tot hy in 1895 ’n beroep na die NG gemeente Kenhardt aanneem. In 1897 aanvaar hy die herderstaf op Britstown en in 1903 op Robertson as opvolger van ds. Andrew McGregor. Hy het hom veral op die onderwys en armoedeverligting toegespits. Die administrateur van Kaapland versoek hom om in Europa ondersoek in te stel na die metodes wat daar gevolg word om armes te help. Dié kennis kom handig te pas toe hy later voorsitter word van die Sinodale Kommissie vir Algemene Armesorg. Hy was ook lid van die Sinodale Kommissie vir Opvoeding en talle ander kommissies.

Kort nadat Kenhardt se kerkraad op 10 Desember 1894 aan ds. H.T. Kriel demissie verleen het, is daartoe oorgegaan om 'n nuwe leraar te beroep. Met die eerste stemming is prop. H.P. van der Merwe beroep. Sy traktement is vasgestel op £350 per jaar. Hy is op 23 Maart 1895 as leraar van die gemeente bevestig. Dit wil voorkom asof die kerkraad onder sy leiding sy noulettende opsig oor die gemeente gehandhaaf het Tughandelinge was aan die orde van die dag, byvoorbeeld toe die kerkraad in September 1895 met skok kennis neem van 'n "basterkind" wat uit 'n verhouding tussen 'n "Hottentot" en 'n wit meisie gebore is. In Mei die volgende jaar is 'n man en vrou weens onsedelikheid tot verantwoording geroep. En in Desember daardie jaar is ongunstige berigte met betrekking tot 'n lidmaat onder die kerkraad se aandag gebring en 'n ondersoekkommissie met die oog daarop aangewys. Reeds hier op Kenhardt het ds. Van der Merwe sy stryd aangeknoop teen drankmisbruik, wat 'n hoogtepunt tydens sy bediening op Robertson sou bereik, toe plaaslike winkeliers op versoek van die kerkraad besluit om die kantiene met Nagmaalsgeleenthede te sluit.

Die kerkraad het op 23 September 1895 'n brief van Brandvlei behandel waarin gevra is dat 'n deel van Kenhardt by die te stigte gemeente ingeskakel word. Nadat 'n tweemankommissie die versoek ondersoek het, is dit goedgekeur. Met sy stigting as Kenhardt se eerste dogtergemeente in 1897 is Brandvlei toe saamgestel uit dele wat aan Kenhardt, Calvinia en Williston behoort het.

Ds. Van der Merwe se bediening op Kenhardt is gekenmerk deur groot nood op tydelike gebied. 'n Langdurige droogte en runderpes het armoede tot gevolg gehad. Talle lidmate moes uit die kerkkas hulp ontvang. Op 29 Junie 1897 is alimentasie aan 'n vrou op Zoutdraai verleen terwyl aan ene C.J. Smit £100 geleen is. Hierdie omstandighede was moontlik die rede waarom die gemeente skaars twee jaar ná sy koms van ds. Van der Merwe moes afskeid neem. Die konsulent, ds. R.J. van Niekerk van Prieska, het op 19 Desember 1896 aan hom demissie verleen, maar die gemeente het nie sy weg oopgesien om dadelik 'n opvolger te beroep nie. Eers op 28 Junie 1897 is ds. S.P. Helm beroep, maar dit was die beroep op ds. I.P. van Heerden wat geslaag het. Hy het begin 1898 hierheen verhuis.

Britstown se vierde predikant, van 1897 tot 1902, was die "onvergeetlike" (volgens ds. A.P. Smit) ds. Hendrik Petrus van der Merwe. Geen godsdiensverslae uit sy dienstyd het behoue gebly nie, en tog is dit duidelik dat sy sesjarige bediening hier nie sonder vrug was nie. 'n Latere predikant van Britstown, ds. K.W. le Roux, het dr. Van der Merwe beskryf as "uiterst werkzaam, doordrijvend en succesvol". Hy was ’n knap man wat die gemeente met groot bekwaamheid en diepe erns bearbei het, onder meer in die moeilike jare tydens die Tweede Vryheidsoorlog, toe hy onder meer in etlike konsentrasiekampe geestelike werk verrig het.

Kort ná die Driejarige Oorlog het die Kaapse Sinode hom afgevaardig om lidmate in Duits-Suidwes-Afrika (Namibië) te gaan opsoek. As lid van die Sinodale Onderwyskommissie het dr. Van der Merwe hom op Britstown sterk vir die onderwys beywer en ’n nuwe skoolgebou is in sy tyd op 1 Januarie 1900 voltooi.

Dr. Van der Merwe het vroeg in 1903 ’n beroep na die NG gemeente Robertson in die Boland aanvaar. Britstown het op Sondag 22 Februarie 1903 van hom afskeid geneem. Die "Kerkbode" het berig "de gansche gemeente was ontroerd".

Op 20 Maart 1903 kon die NG gemeente Robertson die opvolger van ds. McGregor verwelkom in die persoon van ds. Hendrik Petrus van der Merwe, B.A., B.D. Reeds in sy tyd op Britstown het sy kragtige prediking en onverskrokke optrede die aandag van die kerklike publiek op hom gevestig. Toe hy dus in Januarie beroep word as opvolger van ds. McGregor, was niemand verwonderd nie. Sy 22-jarige bediening was vir die gemeente in baie opsigte betekenisvol, en hy het dan ook sy spore diep in Robertson afgedruk. Dit was in alle opsigte 'n tydperk van groei. Die getal lidmate het, ten spyte van die afstigting van die Sendinggemeente en die gemeentes McGregor en Vandermerwe, toegeneem van 900 lidmate in 1903 tot 2 000 in 1925, toe daar binne die grense van die gemeente soos dit in die tyd van sy voorganger afgebaken is, altesame 3 000 lidmate was. In die tyd is 1 364 mense in die huwelik bevestig, 1 938 lidmate aangeneem en 2 733 gedoop. In sy afskeidspreek gelewer op 29 Maart 1925, nadat hy die beroep na die Cradock aangeneem het, het hy verklaar dat, ""ofschoon daar winter en zomer, bloei en achteruitgang in het geestelik leven der gemeente geweest is, was de groei der gemeente onmiskenbaar, en heeft die zich uitgedrukt in de totstandbrenging van gebouwen en inrichtingen. Met uitzondering van 'n deel der oude kerkzaal is hier geen steen de een op de ander geplaatst, die niet in mijn tijd geplaatst is.""

Daaronder was daar die drie pastorieë in Van Reenenstraat, die een op die hoek van Reitz- en Whitestraat, en die Sendingpastorie in Reitzstraat, twee sale, een in Le Rouxstraat ""welke Hammanzaal dient te heten"" en dan ook in die dertigerjare so genoem is, en die Anna Susannasaal in die onderdorp. Reeds in Ds. McGregor se tyd is planne bespreek om die ou kerk groter te maak, maar eers in ds. Van der Merwe se tyd is besluit om liewer die ou gebou te sloop en 'n nuwe op dieselfde plek op te rig. Die plan wat uiteindelik aanvaar is, was die leraar se eie idee hy het dit in die Brooklyn Tabernacle in New York gesien. Op 19 Oktober 1904 is afskeid geneem van die ou gebou, toe ds. Van der Merwe gepreek het na aanleiding van Habakuk 2:2a: ""Want de steen uit den muur roept."” By dié geleentheid was daar drie-en-twintig persone aanwesig wat in 1856 die inwyding bygewoon het. Daarna is dit gesloop en die nuwe sierlike gebou waarin die gemeente vandag nog aanbid, onder toesig van 'n boukommissie opgerig. Die lede van hierdie Kommissie was: Ds. H.P. van der Merwe en mnre. H.C. van Zijl, L.W.R., C.P. Klopper, B.J. Kloppers, J.P. Marais, D.N. During, W.J. de Wet, F.J. van Zijl, J.P. Kennedy en M. Nicol. Die argitek was John Gaisford. Die kerkgebou met die traliewerk daarom het £17 000 gekos. Die hoeksteen is op 11 Januarie 1905 gelê deur ds. Van der Merwe, bygestaan deur di. J.G. Weber van Lady Grey (McGregor), D.J. le Roux Marchand van Kaapstad en J.A. Malherbe van Goudini (Rawsonville).

Op Donderdag 19 Oktober 1905, toe geweldige stormwind op Robertson en ander plekke groot verwoesting aangerig het, kon die gemeente eindelik die heuglike oomblik beleef dat sy nuwe kerk ingewy word. Die wydingsrede by dié geleentheid is deur ds. Andrew McGregor gelewer. Ander geboue wat in ds. van der Merwe se tyd opgerig is, en waarby die kerkraad direk of indirek betrokke was, is die skoolgebou en onderwyserswoning van Dassieshoek, dié van Keurkloof, Merwehof, die kerklike gebou in Kerkstraat (""No Man's Land""), die nuwe gebou by Rob Roy, De Waal-Hostel en die Herberg wat deur die Ring van Tulbagh opgerig is. Voorts is die volgende skoolgeboue in die dorp opgerig: die Hoër Meisieskool (1912) — later die Primêre Meisieskool, die Hoër Seunskool (1921) — later die Primêre Seunskool, en die Opleidingskool — later die Hoërskool, terwyl die ou gebou van die hoërskool tussen Truter- en Whitestraat wat in 1893 gebou is, vergroot is. Aan kerklike en skoolgeboue is in die 22 jaar van 1903 tot 1925 tussen £110 000 en £120 000 bestee.

Aan die onderwys het hy waardevolle dienste bewys. Ook was hy lid van dit Sinodale Onderwyskommissie. Deur al die jare het hy student gebly en aangesien hy met 'n stale geheue geseënd was, het hy 'n groot hoeveelheid kennis opgedoen wat vir hom veral goed te stade gekom het, wanneer hy met studente in aanraking gekom het. Hy kon ook taktvol met jong mense en ander wat deur twyfel gekwel was, omgaan. Hiervan het die Sinodale Kommissie van die Kaapse Kerk gebruik gemaak toe hulle hom in 1921 afvaardig om die Afrikaanse studente aan buitelandse universiteite te besoek en bearbei, 'n taak wat hy met skitterende sukses uitgevoer het. As blyk van erkenning van sy bekwaamheid en van sy werk het die Universiteit van Edinburg hom daarna die eregraad doktor in die God-geleerdheid toegeken.

Hy het baie belanggestel in die armesorg en was dan ook die siel van die groot kongres oor dié saak wat in 1916 op Cradock gehou is. Hierdie kongres het die oë van die Afrikaanse volk die eerste keer oopgemaak vir die erns van die Armblankevraagstuk. As voorsitter van die Sinodale Armesorgkommissie het hy die saak steeds voor die aandag van die Volk en die Regering gehou. Toe die Sinodale Kommissie hom in verband met die bearbeiding van die studente na Europa stuur, is hy ook deur die Kaaplandse Administrateur, sir Frederik de Waal, die taak opgedra om 'n studie van armesorg in Europa te maak. Hy kon dan ook by sy terugkeer waardevolle wenke in hierdie opsig aan die hand gee, en hy en sy eggenote het op Robertson baie in hierdie opsig gedoen, 'n taak waarby hulle kon reken op die steun van die Kerkraad en die ACVV-tak wat in hulle tyd daar gestig is.

In 1924 het die Sinode van die Kaapse Kerk sy verdienstes erken deur hom tot Moderator te kies, 'n eer wat hy self beskou het as die hoogste wat 'n medemens hom kon bewys. Die pligte in verband met hierdie hoë amp het hy eervol en met waardigheid nagekom. Dit was dan ook in dié hoedanigheid dat hy in 1926, toe hy reeds op Cradock predikant was, die uitnodiging ontvang en aanvaar het om by die onthulling van die Dellvillebos-gedenkteken 'n gebed te doen. Sy gebed daar is deur die Engelse koerante 'n model van gewyde welsprekendheid genoem.

Veral in verband met twee sake het ds. Van der Merwe sy onverskrokke moed getoon. In 1915 het die Sinode geweier om die rebelle te veroordeel. Daarvan het Van der Merwe in sy afskeidspreek self die volgende vertel: ""De Synode was eenstemmig tegen rebellie, maar achtte het tegen alle beschaafde rechtspleging aan om personen te veroordelen zonder hen te horen, en dan nog zonder verhoor te veroor delen op eenzijdige kourantenberichten. De rebellie was 'n staatsaangelegenheid, en het Parlement, dat daarmee in de eerste plaats te doen had, was verstandiger en stelde toen nog 'n onderzoek eerst in. Ik stond aan de kant van de Synode. Het gevoel liep hoog in het land. Drie kwart van mijn gemeente keurde mijri handelwige af. Draadtrekkers gingen twee maanden van huis tot huis om gevoel op te wekken. Het heette toen om het besluit der Synode te veroordelen. 'n Vergadering werd gehouden. Honderden waren tegenwoordig. Toen men echter bevond dat de beweging 'n bedekte aanval op mijn persoon was, stapte bijna de gehele vergadering uit en alles liep dood.""

Die tweede geval was in verband met die ontsettende dronkenskap onder die bruin mense van die Westelike Provinsie. Hy het geweet dat as hy teen die drankhandel sou optree, hy aanstoot sou gee aan baie van sy gemeentelede wat daarin 'n bedreiging vir hulle bestaan sou sien. Hy het egter nie toegelaat dat die oorweging hom afskrik van wat hy die weg van plig beskou het nie. Hy het sy gemeente die versekering gegee dat hy deur sy houding in verband met hierdie saak nie minder belang in hulle en hulle tydelike voordeel gestel het nie, maar juis daarom het hy homself geroepe geag om op te tree teen 'n openbare sonde wat hulle uiteindelik in hulle hoogste belange sou aantas. Die stryd tussen hom en die wynboere oor Plaaslike Keuse "het soms heftig geword, maar, ten spyte daarvan het hy nooit die vertroue of die liefde van die oorgroot meerderheid verloor nie." Hulle het sy eerlikheid en die opregtheid van sy motiewe nie in twyfel getrek nie.

Tydens sy 22-jarige bediening op Robertson is hy 13 keer beroep, maar het vertel dat hy in al dié jare gevoel het ""dat ik 'n enige plaats had in het hart van 'n gemeente door mij begeerd, en was de band die onze harten aan elkander bond, zo hecht dat niets dezelve verscheuren kon"". Maar die veertiende beroep, deur die NG gemeente Cradock, het hy aangeneem en op 29 Maart 1925 van Robertson afskeid geneem.

Dr. Van der Merwe veral op Robertson ’n blywende indruk gemaak. Tydens sy 22-jarige bediening is die sierlike kerkgebou en talle skole opgerig en twee dogtergemeentes, Van der Merwe (Bonnievale) en McGregor, asook ’n sendinggemeente afgestig. In sy laaste gemeente, Cradock, het hy net 20 maande gearbei tot hy op 24 Desember 1926 beswyk het aan ’n ongeneeslike kwaal, veroorsaak deur ’n kiem wat hy op besoek aan Europa opgedoen het. Hy het dié reis as moderator van die Kaapse Kerk (van 1924 af) onderneem om deel te neem aan die onthulling van die Delvillebos-gedenkteken in Frankryk.

In die breë kerklike lewe het dr. Van der Merwe leidende rol gespeel. Die Kaapse Kerk het hom in 1924 as moderator gekies. Hy het hom veral vir die onderwys beywer en vir die diens van barmhartigheid. Hy was voorsitter van die Sinodale Armesorgkommissie en as sodanig die siel van die groot kongres oor die Armeblankevraagstuk op 1916 op Cradock.

Uit erkenning vir sy dienste het die Universiteit van Edinburgh aan hom die eregraad D.D. toegeken. Hy was ’n welsprekende kanselredenaar en iemand met onverskrokke moed, soos blyk uit sy onafhanklike standpunt ten opsigte van die Maritz-rebellie van 1915 en sy stryd teen drankmisbruik onder die bruin mense van Robertson en die Suidwes-Kaap.

In 1920/'21 stuur die Moderatuur van die Kaapse Kerk hom na Europa om die Afrikaanse studente aan verskillende universiteite daar te besoek. Volgens ’n bron "het hy die werk met soveel aangenaamheid, bekwaamheid en takt verrig dat die Skotse universiteite kennis neem van sy besoek en arbeid in dié verband" en St. Andrew’s aan hom ’n eredoktorsgraad in die teologie toeken. Dit was die universiteit waar hy sy D.D. verwerf het.

Sonder dat hy vantevore in die moderatuur gedien het, kies die Eeufeessinode van 1924 hom tot moderator van die Kaapse Kerk, 'n betrekking waaraan hy met sy rysige gestalte en forse stem, sy waardigheid, menslikheid en geesdriftige leiding luister verleen het, volgens ds. H.C. Hopkins in Cradock-gemeente se eeufeesgedenkboek. Op 10 Oktober 1926 het dr. Van der Merwe die onthulling van die Delvillebos-gedenkteken in in Frankryk bygewoon waar hy sy Kerk en volksgenote verteenwoordig het. Die gebed wat hy daar gedoen het, is as "'n toonbeeld van gewyde welsprekendheid" beskou. In die geselskap van die eerste minister, genl. J.B.M. Hertzog, vertrek hy in September 1926 daarheen en die besoek sou maar 10 of 12 dae duur. Nogtans doen hy daar die gevreesde vaaksiekte – ebcephalitis lethargica – op wat binne twee maande ná sy tuiskoms sy byna onmisbare lewe sou eis.

Op sy 59ste verjaardag kom dr. Van der Merwe uit Europa in Kaapstad aan. Die aand was daar op Robertson, waar hy so lank leraar was, se stasie 'n skare om hom te verwelkom en geluk te wens en pleks dat hy Bonnievale toe gaan, bly hy op Robertson. Aan sy weemoedigheid was te bespeur dat hy ongesteld was. 'n Geneesheer is ontbied en die Cradockse kerkraad het ds. J.W. Snyman gevra om hul gewaardeerde leraar na Cradock te vergesel. Ds. Hopkins skryf: "Toe mev. Van der Merwe op Noupoort by hulle aansluit, laat sy dadelik na Cradock laat weet dat alle reëlings vir sy ontvangs afgestel moes word, en ná hul tuiskoms neem sy siekte ontstellend toe. Op aanbeveling van die plaaslike geneeshere ontbied die kerkraad 'n breinspesialis, dr. Bloom, uit Johannesburg en hy bevestig die vermoede dat dit vaaksiekte is. Vir die gemeente en gemeenskap van Cradock het daar 'n tyd van spanning en kommer voorgelê. Uit alle dele van die land het navrae en betuiginge van meegevoel ingestroom en toe sombere klokgelui vroeg Vrydagoggend 24 Desember 1926 die tyding aankondig wat lank reeds verwag maar ook gevrees (is), sak daar 'n roukleed oor Cradock neer. By sy sterfbed het sy gesinslede (sy vrou, drie seuns en 'n dogter), sy suster, ds. Malherbe en enkele vriende gestaan."

Ná 'n kort diens in die pastorie, het die begrafnis om tienuur Sondagoggend uit die kerk plaasgevind. Al was baie mense met vakansie weg, was dit die grootste begrafnis wat mense op Cradock nog jare daarna kon onthou. Prof. John du Plessis het die diens gelei en na aanleiding van Rom. 11:33-36 gepraat oor die onnaspeurlike en onverklaarbare weë van die Here. Hy het die ontslapene beskryf as "'n ywerige student, besielende prediker, wakker volksman en vertroude kerkman".

Ná sy dood is van hom gesê: "Dr. Van der Merwe was een van die mees belese manne in ons Kerk. Hy het ’n kragtige persoonlikheid gehad en daarby die gawe van welsprekendheid en groot seggingskrag."




</doc>
<doc id="46611" url="https://af.wikipedia.org/wiki?curid=46611" title="InniBos">
InniBos

Innibos is 'n nasionale kunstefees wat jaarliks in en om Nelspruit aangebied word.

Die 2012 Innibos-fees het vanaf 27 - 30 Junie 2012 plaasgevind.



</doc>
<doc id="46613" url="https://af.wikipedia.org/wiki?curid=46613" title="NG gemeente Die Vlakte">
NG gemeente Die Vlakte

Die NG gemeente Die Vlakte was 'n gemeente van die Nederduitse Gereformeerde Kerk in Kaapstad se suidelike laermiddelklas-voorstad Lansdowne wat op 2 April 1989, skaars twee maande voor die herdenking van sy vyftigjarige bestaan, meerendeels by die NG gemeente Van Riebeeck in die nabygeleë voorstad Kenwyn, maar ook by die gemeente Keurboom (die lidmate in Rondebosch-Oos) en die gemeente Rondebosch (die lidmate in die voorstad Sybrandpark) ingelyf is. Dit was ook die dag waarop ds. R.H. Venter, die laaste leraar, sy emeritaat aanvaar het. Die gemeente Van Riebeeck is op sy beurt later ingelyf by Plumstead (waarby Southfield ook ingelyf is) en Keurboom by Rondebosch. Die Vlakte se gemeentegrense het die voorstede Landsdowne, Crawford, Rondebosch-Oos en Sybrandpark ingesluit.

Die ontstaan van die gemeente kan teruggevoer word tot in 1927 toe ds. P.G.J. Meiring, leraar van Rondebosch, aangekondig het dat 'n saal vir die gemeentelede van Crawford, wat langsaan Landsdowne geleë is, gebou gaan word. Die lidmate daar was minder gegoed as dié in die res van die gemeente en vir baie was dit moeilik om elke Sondag die 5 km en meer na die moederkerk in Rondebosch af te lê.

Moontlik is daar toe reeds dienste op die Kaapse Vlakte gehou, want in Desember 1926 neem die kerkraad van broer K.C. Dekenah 'n harmonium oor wat hy vir gebruik by die dienste in Anderdale, die ou naam vir Crawford, gekoop het. Vroeg in 1927 berig ds. Meiring dat hy met sy herderlike besoeke in die omgewing van Crawford "'n heel aantal leden onzer Kerk" aangetref het vir wie se gerief daar so spoedig moontlik 'n kerksaal gebou moes word. Die kerkraad deel hierdie oortuiging en op die Julie-vergadering rapporteer die voorsitter dat die eienaar van die dorp Crawford vier standplase teen £50 vir die bou van 'n saal aangebied het. Broers Dekenah en Pickard moes die erwe gaan uitkies en die voorsitter sou by die volgende vergadering 'n sketsplan voorlê vir 'n saal wat saam met die terrein en meubels hoogstens £800 moes kos.

Op 'n spesiale vergadering in Augustus 1927 sê die voorsitter dat daar vier erwe teen £25 stuk gekoop is, maar eers na verskeie vergeefse pogings om die gebou teen die genoemde prys te laat oprig — een keer is die koste op minstens £1 200 gestel — kom die blye tyding in September 1928 dat ouddiaken C. van der Vlugt die bouwerk vir £690 aangeneem het. Hierdie som het nie die omheining en die banke ingesluit nie. Tydens die sitting van die Sinode is die hoeksteen op Saterdagnamiddag 20 Oktober 1928, deur die Moderator, ds. G.J. Hugo (Porterville), gelê.

Ná die inwyding van die gebou op Sondagmiddag 16 Desember 1928, is daar gereelde Sondagnamiddag-dienste gehou en die opkomste was betreklik goed. Op die Sondag ná die inwyding is die eerste kindjie, Gert Christiaan, 'n seuntjie van broer August W.H. Steffen en sy eggenote, in die saal gedoop en op 10 Februarie 1929 is die Nagmaal vir die eerste keer daar gevier. Nog in dieselfde jaar het die Skoolraad die gebou teen £5 per maand vir skooldoeleindes gehuur.

Die totale koste van die saal het £877.19s.2d. beloop, waarvan £700 aan die kontrakteur, £111.12s.0d. vir die grond, £231.10s.11d. vir die omheining en £37.0s.3d. vir die meubels betaal is. Dit was 'n duur onderneming, maar Rondebosch het dit as 'n eer beskou dat hy wat tot kort tevore self hulpbehoewend was, nou in die geestelike nood kon voorsien van 'n groot aantal behoeftige lede van die NG Kerk wat meestal uit die buitedistrikte deur die droogtes en ander oorsake na die stad gedryf is en hulle op die Vlakte gevestig het.

Totdat Rondebosch 'n medeleraar gekry het, is ene mej. Botha met behulp van die Hoofbestuur van die Vrouesendingbond as geestelike werkster op die Vlakte geplaas. Die Vrouesendingbond van die gemeente het haar salaris en die kerkraad haar losieskoste gedra. In 1929 is daar 'n bykomende ouderling (br. H.R. Theunissen) en 'n bykomende diaken (br. S.P. le Roux) vir die Vlakte-wyk gekies. In 1930 is daar 'n konsistorie by die saal aangebring. Van die £100 wat dit gekos het, het die kerkkas en die wyk elk die helfte betaal. Met waardering het die kerkraad in November 1932 kennis geneem van die opbrengs van £25.2s. by 'n basaar op die Vlakte. Terselfdertyd het 'n onbekende suster 'n Nagmaalservies vir gebruik in die kerk van Crawford geskenk. Eers in 1935 het die saal elektriese beligting gekry.

In Februarie 1931 berig oud. Theunissen dat daar in Lansdowne 'n saal vir dienste op Sondagaande gratis te kry was en die hou van sulke dienste of bidure word aan hom en diaken Le Roux opgedra. Twee maande later verneem die kerkraad dat dié byeenkomste bevredigend bygewoon word en toe die gemeente 'n tweede leraar kry, word die dienste op Lansdowne twee keer per maand deur die predikante om die beurt waargeneem. Die volgende jaar bepleit mnr. D. Lamprecht, onderwyser op Lansdowne wat later die eerste hoof van die Laerskool Groote Schuur in Rondebosch sou word, die aankoop van die "Church Hall" aldaar van die verbandhouers teen omtrent £900, maar ds. Meiring sr. lug sy vrees vir twee middelpunte vir eredienste op die Vlakte. Ná 'n deeglike bespreking van die saak is daar dan ook geen besluit geneem nie.

Sommer kort hierna, egter, ontmoet mnre. Kritzinger, Buitendag en Lamprecht die kerkraad in verband met die behoefte aan 'n eie kerksaal vir die Lansdowne-wyk. Die Afrikanerbevolking in daardie buurt was reeds groot en het steeds aangegroei, terwyl die saal wat in gebruik was, geen waardige plek van aanbidding was nie omdat dit ook vir "sondige" doeleindes gebruik is. Die wyk het self vurig daarna verlang om 'n saal te hê wat vir kerklike werksaamhede, soos die Sondagskool en die Jongeliedevereniging, afgesonder kon word. Die toestand was ernstig. Sektes het onder die mense gewoeker en die verlede het klinkklaar bewys dat die mense nie die dienste in Crawford wou bewoon nie, maar eerder na ander genootskappe of sektes oorgegaan of in algehele kerkloosheid verval het. Wat die saak vererger het, was die groot aantal kinders wat die Sondagskool in Crawford kwalik kon bereik. Daar was twee erwe naby die skool en in die middel van die wyk vir £150 te koop en so 'n saal sou moontlik vir skooldoeleindes gehuur word.

Nadat die afvaardiging vertrek het, het veral ds. Meiring sr. en br. A.W.H. Steffen op die ernstige besware teen 'n saal daar gewys. Lansdowne was te naby aan Crawford en dit kon 'n "nadelige morele uitwerking" op die lede van Crawford se gemeenskap hê wat self ook heel ver van hul saal af gewoon het. Verder sou 'n saal in Lansdowne die onderlinge tweedrag verskerp en dit later vir die twee wyke onmoontlik maak om as eenheid saam te werk. 'n Uitgerekte bespreking het tot die besluit gelei dat die erns en opregtheid van die Lansdowne-gemeenskap getoets sou word deur hulle die geleentheid te gee om op 'n lys te toon wat hulle bereid was om vir die saak te doen en op te offer. Op dieselfde vergadering is daar gerapporteer dat die stadsraad vir die onmiddellike toekoms geweier het om van Tarongaweg wat Crawford en Lansdowne verbind het, 'n harde pad te maak.

Ná 'n grondige ondersoek besluit 'n spesiale kerkraadsvergadering in November 1932 om £500 aan die oprigting van 'n saal op twee erwe naby die laerskool te bestee. Hierdie bedrag moes alle koste insluit en die sowat £200 waarvoor daar op die lys van br. S.F le Roux geteken was, moes 'n deel daarvan uitmaak. Broers Dekenah, Le Roux en ds. A.M. Meiring moes die onderneming verder voer. Toe daar twee erwe naasaan die ander twee teen £110 verkrygbaar is, onderneem die kerkraad einde Januarie 1933 om self die saal daarop te bou. Die materiaal sou deur broers Dekenah en Le Roux aangekoop word en laasgenoemde is gehuur om die arbeid te verskaf. So kon daar werk verskaf word aan lede van die Kerk in Lansdowne wat dan weer 'n deel van die loon vrywillig aan die kerk sou afstaan. Die argitek A.L. Meiring het reeds 'n plan vir die gebou opgetrek.

Dit was 'n deel van die voorstel dat dié saal as plek van aanbidding aan Crawford ondergeskik moes bly en dat die sakramente slegs in Crawford bedien sou word. Die Kaapse Stadsraad is verder bedank vir hul aanbod om die saal wat toe vir Sondagoggend- en aanddienste gebruik is, vir 'n onbepaalde tyd aan die kerkraad te gee. In April is 'n ekstra uitgawe van £50 eenparig goedgekeur.

Die hoeksteentjie is op 22 Maart 1933 "ter Ere Gods" gelê en die inwyding het op 12 Mei 1933 met 'n rede deur ds. Meiring sr. plaasgevind. Die volgende dag het 'n basaar en konsert £43.5s. gelewer waardeur die koste van die stoele ruim gedek is. Die vrywillige bydraes van die lede het reeds op £55 gestaan. Die totale koste, omheining ingesluit, het £656.3s.11d. beloop, maar die lede sou self die ekstra £6.3s.11d. vind. Die grond en transport daarvan het byna £120 gekos en £147 het vir die arbeid op die tender van br. Le Roux gegaan. Die argitekte Louw en Louw, die firma van Wynand Louw, het die planne voorsien en die toesig, alles kosteloos, gehou. In Lansdowne het daar groot geesdrif vir die saal geheers en die lede sou hulle geldelike verpligtinge nakom. In 1933 is 'n klavier van mnr. M.M. Kritzinger wat in die saal gebruik is, vir £30 aangekoop. Die C.J.V. van die wyk het £20 betaal en die kerkraad het die verkoper van die betaling van £10 op die saallys vrygestel.

Toe die saal in 1935 teen £7 per maand deur die skoolraad gehuur is, is die behoefte aan 'n groot konsistorie vir 'n ekstra klaskamer gevoel. Ofskoon dit onseker was vir hoe lank die skoolraad die saal sou huur, het die kerkraad aan die dringende versoek van die broeders van Lansdowne voldoen en br. S.P. le Roux het die konsistorie vir £150 gebou. Nadat daar lank sonder groot sukses met die stadsraad oor die "oopmaak" van Rangeweg na die saal gekorrespondeer is, het br. Le Roux op eie koste "'n tydelike stukkie pad gekonstrueer."

Een van die redes vir die bou van die saal was dat dié deel van die Kaapse Vlakte destyds dikwels in die winter oorstroom het. Trouens, dit het 'n probleem gebly tot die hele gebied teen die middel tagtigerjare toegebou en van stormwaterdreinering voorsien is.

Op Saterdag 27 Mei 1939 het die amptelike afstigting plaasgevind met ds. Petrus Swart, hulpprediker van Rondebosch, as eerste leraar. Tydens die afstigting het die siele 1 900 getel en die belydende lidmate 700. Die lidmate het besluit op die naam "Die Vlakte", met verwysing na die Kaapse Vlakte, wat tot binne die gemeentegrense gestrek het. Die kerkgebou is in 1942 ingewy.

Die gemeente het op eie bene gestaan en selfs in 'n stadium twee leraars gehad, tot die ontbinding op 2 April 1989 toe lidmate ingeskakel het by die gemeentes Van Riebeeck, Keurboom en Rondebosch ingelyf. Die laaste erediens van die gemeente, op Sondag 2 April, was ook 'n emosionele afskeid van die leraarspaar, ds. en mev. Roelie Venter, wat terselfdertyd afgetree het. Hy het die gemeente bedien van 1975 af.

Binne die gemeentegrense was die dubbelmedium Laerskool Alpha en Hoërskool Landsdowne, wat later herdoop is tot die Hoërskool Windsor. Weens die daling in die getal Afrikaanssprekendes in die omgewing het albei dié skole later verengels, soos trouens ook die Laer- en Hoërskool Groote Schuur binne Rondebosch se gemeentegrense en die Hoërskool Voortrekker binne Wynberg se grense.

Die lidmate in Lansdowne en Crawford het by Van Riebeeck in Kenwyn ingeskakel, dié in Sybrandpark by Rondebosch en dié in Rondebosch-Oos by Keurboom. Tydens die laaste jare van sy bestaan het die gemeente gesukkel om sy eweredige bydraes aan die Sinode by te hou en het die lidmate ingrypend afgeneem weens die gedurige verhuising van Afrikaners na die noordelike voorstede van Kaapstad. Ten spyte van Van Riebeeck se skielike toename in lidmate, het die algemene afname onverpoosd voortgeduur en enkele jare later (omstreeks 1995) is dié gemeente by Plumstead ingelyf. Later is Southfield ook by Plumstead ingelyf waarna Plumstead se getal belydende lidmate gestabiliseer het op ongeveer 300. In Rondebosch het die daling egter voortgeduur tot net sowat 220 belydende lidmate in 2015.

Die gemeente het, ten spyte van die inlywing kort tevore, op 28 Mei 1989 'n spesiale erediens in Die Vlakte se kerkgebou gehou ter viering van wat sy vyftigste bestaansherdenking sou wees. Die erediens is deur 'n emeritus-leraar, ds. D.J.M. Terblanche, van 1950 tot 1952 die gemeente se derde leraar, gelei, waarna voormalige lidmate in die kerksaal 'n feesmaal geniet het saam met ds. en mev. Venter. Die kerkgebou is gekoop deur 'n ander Christelike kerkverband, maar later het dit 'n moskee geword, waarna ingrypende veranderings aan die kerk, saal en aangrensende pastorie aangebring is.

Naamlys van leraars soos verstrek deur beskikbare bronne, in die volgorde waarin hulle bevestig is:




</doc>
<doc id="46619" url="https://af.wikipedia.org/wiki?curid=46619" title="Ian Herman">
Ian Herman

Ian "Inkx" Herman is 'n Suid-Afrikaanse tromspeler wat ook ander perkussie-instrumente bespeel. Hy het bekendheid verwerf as lid van die trio Tananas. Hy was ook 'n stigterslid van die groep "Unofficial Language" saam met Paul Hanmer en Pete Sklair.



</doc>
<doc id="46638" url="https://af.wikipedia.org/wiki?curid=46638" title="Pergamum">
Pergamum

Pergamum of Pergamon (Grieks: Πέργαμος of Πέργαμον) was ’n antieke Griekse stad in die huidige Turkye. Dit is sowat 26 km van die Egeïese See geleë op ’n kaap noord van die rivier Caicus (die huidige Bakırçay). Dit het die hoofstad van die Koninkryk Pergamum geword tydens die Hellenistiese tydperk onder die Attalidiese dinastie, 281-133 v.C. Die belangrikste oorblyfsels van die antieke stad is vandag noord en wes van die moderne stad Bergama. Pergamum is in 2014 deur Unesco tot wêrelderfenisgebied verklaar.

Die Attalidiese koninkryk het ontstaan op die oorblyfsels van die eertydse Koninkryk Thracië. Die Attaliede, die afstammelinge van Attalus I wat in 281 v.C. aan die bewind gekom het ná die verval van die Koninkryk Thracië, was van die mees lojale Griekse ondersteuners van die Romeinse Republiek. Onder Attalus (241-197 v.C.) het hulle saam met Rome gespan teen Philippos II van Masedonië tydens die Eerste en die Tweede Masedoniese Oorlog en weer onder Eumenes II (197-158 v.C.) teen Perseus van Masedonië tydens die Derde Masedoniese Oorlog.

Vir hul steun teen die Seleukiede is die Attaliede beloon met die voormalige Seleukiede-gebiede in Klein-Asië.

Die Attaliede was intelligent en vrygewig. Griekse stede in hul gebiede het ’n mate van onafhanklikheid behou en hulle het geskenke gestuur na Griekse kulturele gebiede soos Delphi, Delos en Athene. Hulle het die akropolis van Pergamum herbou volgens die Akropolis in Athene. Toe Attalus III (138-133 v.C.) in 133 v.C. sonder ’n erfgenaam dood is, het hy die hele Pergamum aan Rome bemaak om ’n burgeroorlog te voorkom.

Die Ottomaanse sultan Murat III het twee groot albastervase van die ruïnes van Pergamum na Istanboel geneem waar dit in die Aya Sophia gebruik is.

Die Groot Altaar van Pergamum is in die Pergamum-museum in Berlyn. Die voetstuk is nog in die Akropolis.

Ander ruïnes sluit in:

Pergamum se biblioteek was een van die bestes in die antieke Griekse beskawing. Toe die Ptolemeërs ophou om papirus uit te voer, hoofsaaklik weens mededinging en tekorte, het die inwoners van Pergamum ’n nuwe materiaal ontwerp met die naam "perkament", genoem na hul stad. Pergamum se biblioteek het glo 200 000 volumes bevat wat Markus Antonius later vir Cleopatra gegee het as ’n trougeskenk.

Die onderste deel van die Akropolis het die volgende geboue bevat:

Drie kilometer suid van die Akropolis, onder in die vallei, was die Asklepeion, die oord van die god van genesing, Asklepios. Hier kon mense met gesondheidsprobleme in die water van die heilige fontein bad, en Asklepios sou in die pasiënte se drome aan hulle verskyn om vir hulle te sê hoe om hulle siektes te genees. Argeoloë het al talle geskenke hier opgegrawe wat mense ná die tyd gelos het, soos klein terracotta-liggaamsdele, waarskynlik voorstellings van die dele wat genees is.
Belangrike oorblyfsels van die Asklepeion sluit in:

Pergamum se ander belangrike gebou is die Serapis-tempel (Serapeum) wat later verander is in die Rooi Basilika-kompleks (of "Kizil Avlu" in Turks), sowat ’n kilometer suid van die Akropolis. Dit bestaan uit ’n hoofgebou en twee ronde torings. In die eerste eeu n.C. was die Christelike kerk by Pergamum in die hoofgebou van die Rooi Basilika een van die sewe gemeentes aan wie Openbaring gerig is (Openbaring 2:12).





</doc>
<doc id="46640" url="https://af.wikipedia.org/wiki?curid=46640" title="Brandy">
Brandy

Brandy Rayana Norwood (11 Februarie, 1979 - ) is 'n Amerikaanse popsangeres.



</doc>
<doc id="46642" url="https://af.wikipedia.org/wiki?curid=46642" title="Jolette">
Jolette

Jolette is die verhoognaam van Jolette Odendaal, 'n Afrikaanse sangeres en aktrise.

Odendaal begin haar musiekloopbaan as lid van die a capella-koor Cutt Glas, maar tree in 2005 uit om op haar sololoopbaan te konsentreer. Haar debuutalbum, genaamd "Jolette", is in 2006 vrygestel.

Sy matrikuleer in 1993 aan die Hoërskool Pro-Arte en wen dieselfde jaar die "Dalro Nasionale Toneelspel"-kompetisie en word as die Crescendo-wenner in die kategorie "dames vokaal" aangewys. In 1997 voltooi sy haar Drama-graad aan die Universiteit van Pretoria en in 1997 behaal sy haar Honneurs Graad.

Jolette se albums:

Van die teaterproduksies waarin Jolette gespeel het:




</doc>
<doc id="46643" url="https://af.wikipedia.org/wiki?curid=46643" title="Efese">
Efese

Efese (Antieke Grieks: Ἔφεσος; Turks: Efes) was ’n antieke Griekse stad aan die weskus van Anatolië, naby die huidige Selçuk in Turkye. In die Romeinse tyd was dit baie jare lank die tweede grootste stad van die Romeinse Ryk. Dit het in die eerste eeu v.C. sowat 250 000 inwoners gehad, wat dit ook die tweede grootste stad ter wêreld gemaak het.

Die stad was onder andere bekend vir sy Tempel van Artemis (omstreeks 550 v.C. voltooi), wat een van die wonders van die antieke wêreld was. Die tempel is in 401 n.C. verwoes. Keiser Konstantyn die Grote het ’n groot deel van die stad laat herbou en nuwe openbare baddens opgerig. Die stad is weer in 614 gedeeltelik deur ’n aardbewing verwoes.

Efese was een van die sewe gemeentes wat in Openbaring genoem word (Openbaring 1:11). Die ruïnes lê vandag 3 km suidwes van die dorp Selçuk in Turkye en is ’n gewilde toeriste-attraksie. Paulus het ook 'n brief aan die gemeente geskryf. Efese is in 2015 deur Unesco as wêrelderfenisgebied gelys.

Die gebied om Efese was reeds in die Neolitikum (omstreeks 6000 v.C.) bewoon, soos blyk uit uitgrawings by die nabygeleë grafheuwels (bekend as tels) van Arvalya en Cukurici.

Onlangse uitgrawings het nedersettings by die Ayasuluk-heuwel uit die vroeë Bronstydperk ontbloot. In 1954 is ’n begraafplaas met keramiekpotte uit die Miceense tydperk (1500-1400 v.C.) naby die ruïnes van die Johannes-basilika ontdek. Dit was die tydperk van die Miceense uitbreidings toe die Achajers (of "Achaioi" soos Homeros hulle genoem het) hulle in Ahhiyawa gevestig het tydens die 14de en 13de eeu v.C. Geleerdes glo Efese is gebou op die nedersetting Apasa (of "Abasa"), ’n stad uit die Bronstydperk wat in Hetitiese bronne uit die 14de eeu v.C. genoem word.

Efese is in die 10de eeu v.C. op die Ayasuluk-heuwel gestig as ’n Atties-Ioniese kolonie – 3 km van die middel van antieke Efese af (soos blyk uit uitgrawings in die 1990's by die Seldjoekse kasteel). Die mitiese stigter van die stad was ’n prins van Athene met die naam Androklos, wat sy land moes verlaat ná die dood van sy pa, koning Kadros. 

Volgens die legende het hy Efese gestig op die plek waar die orakel van Delphi dit voorspel het. ("’n Vis en ’n varkbeer sal vir jou die pad wys.") Androklos het die meeste van die inheemse Kariese en Lelegiese inwoners verdryf en sy volk met die res verenig. Hy was ’n suksesvolle kryger en as koning het hy die 12 stede van Ionië in die Ioniese Bond verenig. 

Tydens sy bewind het die stad begin floreer. Hy is in ’n geveg teen die Kariërs dood toe hy Priëne, ’n ander stad van die Bond, te hulp snel. Androklos en sy hond word uitgebeeld op die fries van die Tempel van Hadrianus uit die 2de eeu. Later het Griekse historici soos Pausanias, Strabo en Herodotos vertel die stad se mitiese stigter is Ephos, koningin van die Amasones.

Die Griekse godin Artemis en die Anatoliese godin Kybele is saam geïdentifiseer as "Artemis van Efese". Die "Dame van Efese" met die baie borste wat met Artemis verbind word, is vereer in die Tempel van Artemis, een van die Sewe Wonders en die grootste gebou van die Antieke Wêreld volgens Pausanias (4.31.8). Die geograaf noem dat die tempel deur Efese, seun van die riviergod Kaystros, gebou is voor die aankoms van die Ioniërs. Omtrent niks van dié struktuur is oor nie.

Omstreeks 650 v.C. is Efese deur die Kimmeriërs aangeval en verwoes. Nadat die Kimmeriërs verdryf is, is die stad deur ’n reeks tiranne regeer. Ná ’n opstand deur die inwoners is die stad deur ’n raad, die "Kuretes", regeer. Efese het weer floreer en ’n paar belangrike historiese figure opgelewer, soos die jambiese digter Callinus, die satirikus Hipponax, die filosoof Herakleitos en die groot skilder Parrhasios, en later die grammatikus Zenodotos en die geneeshere Soranos en Rufus.

Omstreeks 560 v.C. is Efese deur die Lidiërs onder koning Croesus verower. Hy het die inwoners met respek behandel, ondanks sy streng heerskappy, en het selfs een van die hoofbydraers geword vir die herbou van die Tempel van Artemis. Sy handtekening is op die basis van een die pilare van die tempel gevind (wat nou in die Britse Museum uitgestal word). Croesus het die bevolkings om Efese in die omgewing van die tempel laat hergroepeer en so die stad vergroot.

Later in dié eeu het die Lidiërs onder Croesus Persië binnegeval. Die Ioniërs het ’n vredesaanbod van Kores die Grote geweier en hulle eerder by die Lidiërs geskaar. Nadat die Perse Croesus verslaan het, het die Ioniërs aangebied om vrede te maak, maar Kores het daarop aangedring dat hulle oorgee en deel van sy ryk word. Hulle is in 547 v.C. deur die Persiese leëraanvoerder Harpagos verslaan. Die Perse het toe die Griekse stede van Klein-Asië in die Achaemenidiese Ryk opgeneem.

Efese was eeue lank vir argeoloë ’n raaisel omdat geen vasgestelde ligging van die stad vir die argaïese tydperk bekend is nie. Verskeie terreine word voorgestel vir die beweging van ’n nedersetting tussen die Brons- en die Romeinse tydperk, maar die toeslyking van die natuurlike hawens en die beweging van die Kayster-rivier het meegebring dat die ligging nooit dieselfde gebly het nie.

Efese het aanhou vooruitgaan. Maar toe belasting bly verhoog is onder Kambuses II en Dareios, het die Efesiërs deelgeneem aan die Ioniese Opstand teen die Persiese heerskappy in die Slag van Efese (498 v.C.), ’n voorval wat gelei het tot die Grieks-Persiese Oorloë. In 479 v.C. het Ionië, Athene en Sparta die Persiese heersers uit Anatolië verdryf. In 478 v.C. het die Ioniese stede die Deliese Bond met Athene en Sparta teen die Perse gesluit.

Tydens die Peloponnesiese oorlog het Efese hom eers by Athene geskaar, maar tydens ’n latere fase, die Ioniese Oorlog, by Sparta, wat ook die steun van die Perse gehad het. Die gevolg was dat die koninkryke van Anatolië weer onder Persiese bewind beland het.

Hierdie oorloë het nie die daaglikse lewe in Efese baie beïnvloed nie. Die Efesiërs was verbasend modern in hul sosiale verhoudings. Hulle het vreemdelinge toegelaat om te integreer. Opvoeding was hoog aangeskryf. Deur die aanbidding van Artemis het die stad ook ’n bastion vir vroueregte geword. Die stad het selfs vroulike kunstenaars gehad. In later tye het Plinius die ouere genoem dat hy in Efese ’n voorstelling van die godin Diana gesien het deur Timarata, die dogter van ’n skilder.

In 356 v.C. is die Tempel van Artemis afgebrand, volgens legendes deur ’n waansinnige met die naam Herostratus. Die inwoners het dadelik die tempel begin restoureer en ’n selfs groter en mooier een as die oorspronklike beplan.

Toe Alexander die Grote die Persiese magte in 334 v.C. verslaan, is die Griekse stede van Klein-Asië bevry. Die pro-Persiese tiran Syrpax en sy gesin is met klippe doodgegooi en Alexander is warm in Efese verwelkom. Toe hy sien die Tempel van Artemis is nog nie voltooi nie, het hy voorgestel dat hy dit finansier en sy naam aan die voorkant aangebring word. Die inwoners het dit egter van die hand gewys omdat hulle gemeen het dit is nie geskik dat een god ’n tempel vir ’n ander een bou nie. Ná Alexander se dood in 323 v.C. het Efese onder die heerskappy van een van sy generaals, Lysimachos, gekom.

Omdat die Kaystros-rivier die hawe toegeslik het, het die gevolglike moerasse gelei tot baie sterfgevalle weens malaria en ander oorsake. Die inwoners was verplig om 2  km verder te skuif toe die koning die ou stad oorvloei deur die rioolpype te blokkeer. Die nuwe nedersetting is na die koning se tweede vrou, Arsinoe II van Egipte, genoem. Nadat Lysimachos die nabygeleë stede Lebedos and Kolophon in 292 v.C. verwoes het, het hy hul inwoners na die nuwe stad verskuif.

Efese het in opstand gekom ná die verraderlike dood van Lysimachos se seun Agathocles en het die Siriese koning Seleukos I die geleentheid gegee om Lysimachos, sy laaste teenstander, in 281 v.C. dood te maak. Daarna is die stad weer Efese genoem.

So het Efese deel van die Seleukidiese Ryk geword. Ná die moord op koning Antiochos II en sy Egiptiese vrou het farao Ptolemeus III die Seleukidiese Ryk ingeval en die kus van Klein-Asië verower. Efese het tussen 263 en 197 v.C. onder Egiptiese bewind gekom.

Toe die Seleukidiese koning Antiochos III probeer om die Griekse stede van Klein-Asië te herower, het hy met Rome gebots. Ná ’n reeks gevegte is hy in 190 v.C. verslaan. Efese het toe onder die heerskappy van die Attalidiese koning van Pergamon, Eumenes II, gekom. Toe sy kleinseun Attalos III sonder manlike erfgename sterf, het hy die koninkryk aan die Romeinse Republiek nagelaat.

As deel van die Romeinse Republiek het Efese dadelik die Romeinse invloed gevoel. Belasting is aansienlik verhoog en die stad se skatte is stelselmatig geplunder. In 88 v.C. het Efese Archelaos, ’n generaal van Mithridates die Grote, koning van Pontos, verwelkom toe hy Wes-Anatolië verower. Dit het gelei tot die Asiatiese Vespers, die slagting van 80 000 Romeinse burgers van Klein-Asië, of enigiemand wat met ’n Latynse aksent gepraat het. Baie van hulle het in Efese gewoon. Maar toe die Efesiërs sien hoe sleg Zenobios, ’n generaal van Mithridates, die mense van Chios behandel, het hulle geweier dat sy leër die stad binnekom. Zenobios is wel ingenooi om Philopoimen (die vader van Monima, die gunstelingvrou van Mithridates) te besoek. Omdat die inwoners niks goeds van hom verwag het nie, het hulle hom in die tronk gegooi en vermoor. Mithridates het wraak geneem en swaar strawwe uitgedeel. Die Griekse stede het egter hul vryheid en aansienlike regte gekry.

Efese het vir ’n kort rukkie selfregerend geword. Toe Mithridates deur die Romeinse konsul Lucius Cornelius Sulla verslaan word, het Efese in 86 v.C. weer onder Romeinse heerskappy gekom. Sulla het ’n groot skadeloosstelling geëis, asook belasting terugwerkend vir vyf jaar, en Asiatiese stede was dus ’n lang tyd daarna kwaai in die skuld.

Toe Augustus in 27 v.C. keiser word, het hy Efese in plaas van Pergamon die hoofstad gemaak van die provinsie Asië, wat die westelike Klein-Asië beslaan het. Efese het weer floreer. Dit het die setel van die goewerneur en ’n groot metropolis en handelsentrum geword. Dit was naas Rome die belangrikste en grootste stad. In die jaar 100 n.C. het Efese na skatting tussen 400 000 en 500 000 inwoners gehad; dit was die grootste stad in Romeinse Asië. Die stad het in die 1ste en 2de eeu n.C. ’n hoogtepunt bereik.

Efese was bekend vir sy Tempel van Artemis (Diana), wie se hoofaltaar daar was, die Celsus-biblioteek en sy teater met plek vir 25 000 toeskouers. Dié amfiteater is aanvanklik vir dramas gebruik, maar in latere Romeinse tye is gladiatorgevegte ook op sy verhoog gehou. In Mei 2007 is die eerste argeologiese bewyse van ’n gladiatorbegraafplaas ontdek. Terwyl onder Romeinse heerskappy, het die stad ook verskeie badkomplekse gehad. Dit het een van die gevorderdste akwadukstelsels in die antieke wêreld gehad, met talle akwadukte van verskillende groottes wat verskillende gebiede van water voorsien het.

Die stad en tempel is in 263 deur die Gote verwoes. Dit was die begin van die stad se verval.

Efese het in die 5de en 6de eeu die belangrikste stad van die Bisantynse Ryk in Asië gebly naas Konstantinopel. Keiser Konstantyn die Grote het ’n groot deel van die stad laat herbou en ’n nuwe openbare bad opgerig. In 406 het Johannes Chrysostomos, die aartsbiskop van Konstantinopel, gelas dat die Tempel van Artemis vernietig word. Keiser Flavius Arcadius het die vlak van die straat tussen die teater en die hawe laat verhoog. Die Johannes-basilika is in die 6de eeu gebou tydens die bewind van keiser Justinianus I.

In 614 is die stad gedeeltelik deur ’n aardbewing verwoes.

Die belangrikheid van die stad as ’n handelsentrum het geleidelik afgeneem namate die rivier die hawe toegeslik het. Die verlies van die hawe het daartoe gelei dat Efese sy toegang tot die Egeïese See verloor het, wat belangrik vir handel was. Mense het van die laerliggende dele van die stad na die omringende heuwels getrek. Die tempel se ruïnes is as boustene vir nuwe huise gebruik en marmerstandbeelde is tot poeier gemaal om pleister te maak.

Plundertogte deur die Arabiere, eers in die jaar 654-655 en later in 700 en 716, het die verval bespoedig.

Toe die Seldjoekse Turke Efese in 1090 verower, was dit ’n klein dorpie. Die Bisantyne het in 1100 beheer herower en die naam verander na Hagios Theologos. Hulle het die gebied tot in 1308 beheer. Kruistogvaarders was verbaas toe hulle net ’n klein dorpie met die naam Ayasalouk daar aantref terwyl hulle ’n groot, besige stad met ’n groot hawe verwag het. Selfs die plaaslike bevolking het teen dié tyd al vergeet van die Tempel van Artemis. Die Kruistogvaarders van die Tweede Kruistog het in Desember 1147 net buite die stad teen die Seldjoeke geveg.

Die dorp is in 1304 verower deur Sasa Bey, ’n leëraanvoerder van Mentesje-prinsdom. Kort daarna is dit afgestaan aan die Aydinoglu-prinsdom, wat ’n sterk vloot gevestig het in die hawe van Ayasuluğ (die hedendaagse Selçuk, langs Efese). Ayasuluğ het ’n belangrike hawe geword van waar die vloot plundertogte na omringende gebiede uitgevoer het.

Die dorp het in die 14de eeu weer ’n kort tyd van vooruitgang beleef onder hierdie nuwe Seldjoekse heersers. Hulle het belangrike geboue gebou soos die İsa Bey-moskee, karavanserais en Turkse baddens (hamams).

In 1390 is hulle vir die eerste keer as leenmanne in die Ottomaanse Ryk opgeneem. Die Sentraal-Asiatiese kryger Tamerlane het die Ottomane in Anatolië in 1402 verslaan, maar die gebied is in 1425 weer in die Ottomaanse Ryk opgeneem ná ’n tydperk van onrus.

Efese is in die 15de eeu heeltemal verlaat en die nabygeleë Ayasuluğ is in 1914 hernoem tot Selçuk.

Efese was van die ’n belangrike sentrum vir die vroeë Christendom. Van 52–54 n.C. het die apostel Paulus in die stad gewoon en met die gemeente gewerk. Hy het blykbaar ook sendingwerk in die omgewing georganiseer. Paulus het aanvanklik, volgens Handelinge, in die Joodse sinagoge in Efese gepreek, maar ná drie maande het hy gefrustreer geraak met die houding van sommige Jode en sy basis verskuif na die saal van Tirannus. (Hand 19:9). Paulus het in ’n dispuut betrokke geraak met kunstenaars wat hul brood en botter verdien het met beelde wat hulle van Artemis gemaak en in die godin se tempel verkoop het (Hand 19:23–40). Tussen 53 en 57 n.C. het Paulus die brief 1 Korintiërs van Efese af geskryf (moontlik in die Paulustoring naby die hawe, waar hy vir ’n kort ruk gevange gehou is). Later, terwyl hy in Rome in die tronk was (omstreeks 62 n.C.), het hy die brief aan die Efesiërs geskryf.
Romeinse Asië word verbind met Johannes, een van die belangrikste apostels. Die Evangelie volgens Johannes is moontlik in Efese geskryf, omstreeks 90–100. Efese was een van die sewe stede wat in Openbaring aangespreek word (Op 2:1-7), wat daarop dui dat die kerk in Efese sterk was.

Twee dekades later was die kerk in Efese steeds belangrik genoeg om ’n brief van biskop Ignatius van Antiogië te ontvang (in die vroeë 2de eeu). Die kerk het sy steun toegesê aan Ignatius, wat na Rome geneem is om tereggestel te word.

Volgens ’n legende, wat vir die eerste keer in die 4de eeu deur Epiphanius van Salamis genoem is, het die Maagd Maria die laaste jare van haar lewe in Efese deurgebring. Die Efesiërs het dié aanname gegrond op Johannes se teenwoordigheid in die stad en Jesus se opdrag dat Johannes ná sy dood na Maria moet omsien. Epiphanius het egter daarop gewys hoewel die Bybel sê dat Johannes na Asië vertrek het, word nêrens genoem dat Maria saam met hom is nie. Hy het later gesê sy is in Jerusalem begrawe. Sedert die 19de eeu word die Huis van die Maagd Maria, sowat 7 km van Selçuk af, deur sommige beskou as Maria se laaste woonplek. Dit is ’n belangrike attraksie vir Katolieke en toeriste, en ’n paar van die laaste pouse het dit al besoek.

Die Kerk van Maria naby Efese se hawe is in 431 gebruik vir die Eerste Konsilie van Efese, wat gelei het tot die veroordeling van Nestorius. ’n Tweede konsolie is in 449 in Efese gehou, maar weens die omstrede aard daarvan is dit ongeldig verklaar en besluite wat daar geneem is, is herroep. Dit het bekend geword as die "Rowersinode" omdat van die afgevaardigdes nie vrylik oor besluite kon stem nie.

Efese het die grootste versameling Romeinse ruïnes in die Oos-Mediterreense gebied. Net sowat 15% daarvan is opgegrawe. Die ruïnes wat sigbaar is, gee ’n idee van die stad se oorspronklike glans.


Efese was vermoedelik die stad van die Sewe Slapers. Volgens die verhaal van die slapers, wat deur Katolieke en Ortodokse Christene as heiliges beskou word en wat ook in die Koran genoem word, is hulle vervolg vanweë hul geloof in God en het hulle eeue lank in ’n grot naby Efese geslaap.

Argeologiese navorsing dateer van 1863, toe die Britse argitek John Turtle Wood, onder borgskap van die Britse Museum, na die Tempel van Artemis begin soek het. Hy het in 1869 die sypaadjie van die tempel ontdek, maar omdat niks anders daarna gevind is nie, is uitgrawings in 1874 gestaak.

In 1895 het die Duitse argeoloog Otto Benndorf, gefinansier deur ’n skenking van die Oostenryker Karl Mautner Ritter von Markhof, uitgrawings hervat. In 1898 het Benndorf die Oostenrykse Argeologiese Instituut gestig, wat vandag ’n belangrike rol in Efese speel.

Vondste in die stad word veral uitgestal in die Ephesos-museum in Wene, die Argeologiese Museum van Efese in Selçuk en die Britse Museum.




</doc>
<doc id="46644" url="https://af.wikipedia.org/wiki?curid=46644" title="George Stephanus Malan">
George Stephanus Malan

Ds. George Stephanus Malan (12 April 1861 op Wellington – 6 Desember 1931 in Kaapstad) was leraar in die Nederduitse Gereformeerde Kerk en redakteur van die Kerkorgaan, die "Kerkbode".

Ds. Malan is aan Groenberg by Wellington gebore. Hy ontvang sy skoolopleiding op dié Bolandse dorp en verwerf in 1881 sy B.A.-graad aan die Victoria Kollege op Stellenbosch. Die volgende jaar word hy tot die Kweekskool toegelaat. Ná voltooiing van sy teologiese kursus en legitimasie op 27 Augustus 1885 is hy na die NG gemeente Barkly-Oos beroep en op 3 April 1886 daar georden en bevestig. Sy volgende gemeentes was Vredefort (1887), Montagu (1889), Bethulie (1895), Greytown (1897), Riebeek-Wes (1903) en Drieankerbaai (1911), waar hy bly tot in 1913.

In 1912 het die Kommissie van Bestuur van die "Kerkbode" hom beroep en aangestel as redakteur. In dié gewigvolle betrekking het ds. Malan "ons kerk groot dienste bewys, veral gedurende die jare van die Groot Oorlog, toe ook die Rebellie in die Unie uitgebreek het, en toe hy sodanige verstandige leiding aangegee het dat by sy aftrede die Kommissie sy groot waardering uitgespreek het van "de grote diensten door Ds. Malan in een zeer moeilike tijd met voorzichtigheid en wijsheid" aan die blad bewys."

Ds. Malan het in 1918 om gesondheidsredes sy emeritaat aanvaar, maar was nog sterk en lewenslustig genoeg om die dienswerk in die Buitekantstraat-saal, Kaapstad, waar die latere NG gemeente Tafelberg afgestig is, te verrig. Ook in ander betrekkings, soos byvoorbeeld dié van sekretaris van die S.A. Taalbond en lid van die Sensorraad vir Bioskope het hy gedien.

Op 6 Desember 1931 sterf hy in die Volkshospitaal, Kaapstad, ná 'n operasie. Hy is beskryf as "een van die gaafste en edelste predikante in ons Kerk. Hy het in hom verenig verstandige deeglikheid met geestelike diepte en buitengewone teerheid en 'n geseënde gedagtenis nagelaat".



</doc>
<doc id="46645" url="https://af.wikipedia.org/wiki?curid=46645" title="Monica">
Monica

Monica, die verhoognaam van Monica Burger, is 'n Afrikaanse sangeres en aktrise. Haar debuutalbum, "Monica", is in 2005 deur Jeamile-musiek uitgegee. Sy was al op M-Net se "Project fame" en te sien gewees.

Monica was op 'n stadium met medesanger André Swiegers in 'n verhouding betrokke, maar die verhouding verbrokkel in 2006.

Monica is tans voltydse student aan die Fakulteit Veeartsenykunde te Onderstepoort, Universiteit van Pretoria. Monica is reeds vanaf 2008 in 'n verhouding met die sanger van Mechanics of Happiness, James Donnelly. 

Monica se albums:



</doc>
<doc id="46646" url="https://af.wikipedia.org/wiki?curid=46646" title="JJ Stephens">
JJ Stephens

J.J. Stephens (gebore 27 Desember in Benoni) is 'n Afrikaanse country-sanger, liedjieskrywer en 'n vryskut radio-omroeper.

Stephens se albums:




</doc>
<doc id="46648" url="https://af.wikipedia.org/wiki?curid=46648" title="Riaz Ahmed Gohar Shahi">
Riaz Ahmed Gohar Shahi

Riaz Ahmed Gohar Shahi (Oerdoe: ریاض احمدگوھرشاہی; ‎25 November 1941– 25 November 2001) was 'n Pakistanse skrywer, Soefi geestelike leier, en stigter van die Internasionale Geestelike Beweging Anjuman Serfaroshan-e-Islam.
Hy is in die klein dorpie Dhok Gohar Shah in die distrik Rawalpindi gebore.



</doc>
<doc id="46651" url="https://af.wikipedia.org/wiki?curid=46651" title="Aalwynfamilie">
Aalwynfamilie

Die Aalwynfamilie bevat, soos die naam aandui, die aalwyne, maar ook ander vetplante. Baie van hierdie plante was eers in die omvattende familie "Liliaceae" geklassifiseer, maar word nou in afsonderlike families soos hierdie geplaas. Baie van die spesies in hierdie familie kan redelike hoog groei, dog het hulle tipies onvertakte of ylvertakte stamme. Van die familie se spesies is geofiete, soos die genera "Bulbine", "Bulbinella" en "Trachyandra".

Die familie bevat die volgende plante:



</doc>
<doc id="46653" url="https://af.wikipedia.org/wiki?curid=46653" title="Ruben Lennox">
Ruben Lennox

Ruben Lennox is 'n Afrikaanse country-sanger en liedjieskrywer. Een van sy bekende liedjies is "(Kinders was mos kinders) Toe Ons nog Kinders Was". Van sy ander treffers sluit in "Staan op, sit stil (boeke oop, leer jou les)", "Wie ry saam" en" 'n Duisend liggies".




</doc>
<doc id="46654" url="https://af.wikipedia.org/wiki?curid=46654" title="FT Eider Büdelsdorf">
FT Eider Büdelsdorf

Die klub is in 1957 gestig met die huidige naam. 'n Gelyknamige "Freie Turnerschaft an der Eider" is in 1893 gestig en in 1933 ontbind deur die Nazi’s, maar daardie klub is later herstig en is vandag saam met die destydse "TSV Glück-Auf Büdelsdorf" saamgesnoer in "Büdelsdorfer Turn- und Sportverein von 1893".

Die klub se grootste prestasies was om in die laat 1990’s die topklub in Büdelsdorf te word, asook om in 2004 sewende te eindig in die Oberliga Hamburg/Sleeswyk-Holstein, destyds op die vierde vlak van die Duitse sokkerstruktuur.



</doc>
<doc id="46659" url="https://af.wikipedia.org/wiki?curid=46659" title="Aspendos">
Aspendos

Aspendos of Aspendus (Antieke Grieks: Άσπενδος) was ’n antieke Grieks-Romeinse stad in Pamfilië, Klein-Asië. Dit is sowat 40 km oos van die huidige stad Antalya in Turkye geleë.

Aspendos, aan die Eurymedon-rivier sowat 16 km vanaf die Middellandse See, het ’n gemeenskaplike grens met die vyandelike Side gehad. Dit was ’n belangrike stad in Pamfilië en omdat die Eurymedon toe bevaarbaar was tot so ver as Aspendos, het dit ryk geword uit die sout-, olie- en houthandel.

Dit is later deur Alexander die Grote beset. In 190 v.C. het die stad hom aan die Romeine oorgegee. Vanaf die einde van die Romeinse tydperk het die stad se belangrikheid begin afneem, en dit het voortgeduur tydens die Bisantynse tydperk.

Aspendos het die bes bewaarde teater van die antieke tyd. Met ’n middellyn van 96 meter het dit plek gehad vir 7 000 mense.

Dit is in 155, tydens die bewind van Marcus Aurelius, gebou deur die plaaslike Griekse argitek Zenon. Dit is van tyd tot tyd herstel deur die Seldjoekse Turke, wat dit as ’n karavanserai gebruik het, en in die 13de eeu is die verhooggedeelte deur die Seldjoeke van Rûm omskep in ’n paleis.

Volgens die Griekse tradisie is ’n klein deel van die teater gebou sodat dit teen die heuwel leun waarop die Akropolis gestaan het, terwyl die res op gewelfde boë gebou is. Die hoë verhoog het daartoe gelei dat die toeskouers tydens vertonings van die res van die wêreld afgesny is. Die agterkant van die verhoog het feitlik ongeskonde bewaar gebly.

Konserte is tot onlangs nog in die teater gehou, maar weens skade wat met moderne toerusting aangerig is, het die Turkse regering dit verbied. ’n Moderne teater, bekend as die Aspendos-arena, is daar naby gebou om die tradisie van opelug-vermaak in Aspendos voort te sit.

Daar naby is 15 km van ’n Romeinse akwaduk oor. Die Romeinse Eurymedon-brug, wat in die 13de eeu herbou is, is ook in die omgewing.



</doc>
<doc id="46665" url="https://af.wikipedia.org/wiki?curid=46665" title="Akwaduk">
Akwaduk

’n Akwaduk is ’n kanaal waarmee water vervoer word. In die moderne ingenieurswese word die term vir enige stelsel pype, slote, kanale of tonnels vir dié doel gebruik.
In ’n nouer sin word die woord "akwaduk" gebruik vir brûe vir waterleiding – in plaas van ’n pad, spoor, ens. – oor ’n gaping. Dit is afgelei van die Latynse woorde "aqua" ("water") en "ducere" ("om te lei").

Hoewel dit veral met die antieke Romeine verbind word, is akwadukte veel vroeër in die Nabye Ooste en Indië gebruik, waar gesofistikeerde besproeiingstelsels gebou is. Akwadukte in die Romeinse styl is so vroeg as die 7de eeu v.C. gebou.



</doc>
<doc id="46671" url="https://af.wikipedia.org/wiki?curid=46671" title="Pous Urbanus VII">
Pous Urbanus VII

Urbanus VII was die 228ste pous van die Rooms-Katolieke Kerk vir slegs 12 dae (of 13 as 'n mens die eerste en laaste dag beide tel) van 15 September tot 27 September 1590. Dit is die kortste pontifikaat ooit as die van Pous Stefanus (II) nie getel word nie. Sien Lys van kortste pontifikate.

Pous Urbanus VII is gebore as Giovanni Battista Castagna (sy naam word ook gespel as Giambattista) op 4 Augustus 1521 in Rome, Italie. Hy was die seun van die Genuees Cosimo Castagna en sy Romeinse vrou Costanza Ricci Giacobazzi. Kardinaal Giacobazzi was sy oom aan moederskant. Op 1 Maart 1553 benoem Pous Julius III hom tot aartsbiskop van Rossano voordat hy eers priester was. Hy word as priester gewy op 30 Maart 1553 en op 4 April 1553 as biskop gewy. Op 14 Junie 1555 benoem Pous Julius III hom tot goewerneur van Fano en Pous Paulus IV maak hom op 6 Maart 1559 ook goewerneur van Perugia en Umbrië. In 1565 word hy pouslike nuntius aan die hof van koning Philip II van Spanje. In 1573 keer hy na Rome terug, maar word dieselfde jaar op 15 Junie 1573 as nuntius na Venesië gestuur. In 1578 stuur Pous Gregorius XIII hom na Keulen. Op 12 Desember 1583 benoem Pos Gregorius XIII hom tot kardinaal. Op 8 Oktober 1584 word hy pouslike legaat na Bologna. Tydens die pontifikaat van Pous Sixtus V kry hy veel invloed en op 19 November 1586 word hy hoofinkwisiteur van die Heilige Offisie. Op 15 September 1590 volg hy Pous Sixtus V op en regeer tot sy dood aan malaria op 27 September 1590. Hy word opgevolg deur Pous Gregorius XIV.
Die naam ‘Urbanus’ beteken 'beskaafde'.

Ondanks sy baie kort bewind, word Pous Urbanus VII onthou vir sy verbod op die gebruik van tabak (sowel rook, pruim of snuif) in enige kerk. Oortreding sou strafbaar wees met ekskommunikasie. Hy het ook die titel "Eminensie" vir kardinale ingevoer.
Pous Urbanus het sy private vermoë nagelaat aan 'n stigting wat bruidskatte vir arm meisies gegee het.



Saamgestel en vertaal uit die , , en wikipedia en aangevul uit ander bronne soos aangedui.

Basis URL: 


</doc>
<doc id="46674" url="https://af.wikipedia.org/wiki?curid=46674" title="Aandblom">
Aandblom

Aandblom verwys na verskillende plante waarvan die blomme saans oopgaan en gewoonlik 'n soet geur afgee. Die bekendste aandblomme is dié wat aan die genera "Gladiolus", "Hesperantha" en "Pelargonium" behoort. Aandblomme word in Suid-Afrika veral in die Kaapprovinsie aangetref, maar ook in gebiede in Sentraal- en Noord-Afrika. Daar is ook 'n paar spesies wat in die gebiede om die Middellandse See voorkom en een skaars spesie wat in Engeland groei.

Blomme gaan oop om insekte na hulle stuifmeeldraadjies te lok, wat belangrik is vir bestuiwing en voortplanting. Aandblomme maak dus gebruik van insekte wat snags aktief is hiervoor. 'n Kaapse aandblom (Gladiolus liliaceus) verander nie net van geur in die aand nie, maar ook van kleur. Bedags staan die bruinafrikaner, wat ook soms aandpypie of ribbokblom genoem word, rustig met haar roes-oranje blomme in die veld en daar is skaars 'n geurtjie am haar te bespeur. Maar saans as die son sak, word sy 'n verleidelike ligpers en sy straal die heerlikste geur uit. Botaniste reken dat dit alles daaroor gaan om die aandag van die nagtelike insekte te kry, maar hoe die blom dit regkry, weet hulle nog nie. 

Gesien dat aandblomme tot verskeie blomspesies behoort, is daar nie werklik universele fisiese kenmerke nie. Hulle kan óf enkelvoudig of in 'n tros aan 'n stingel sit. Sommige het 'n silindriese ronde blom soos 'n tulp, terwyl ander kelkagtig is. Ook verskil die kleur van spesie tot spesie.

Wanneer die blom gepluk en in 'n blompot gesit word, verander dit steeds van kleur sodra dit donker word. Die blom het dus nie die hele plant nodig om so 'n verandering te bewerkstellig nie. Die bruinafrikaner wat van die middel van September tot einde Desember blom, is tot 'n beskermde veldblom verklaar en mag nie meer gepluk of verplant word nie.

Aandblomme kan of enkelvoudig of in 'n tros aan 'n stingel sit. Sommige het 'n silindriese ronde blom soos 'n tulp, terwyl ander kelkagtig is. Nog 'n bekende Suid-Afrikaanse aandblom is die Caledon Bluebell, wat 'n klokvormige blom het. Die kleure wissel van ligpers, geel en blou en die onderlip is gewoonlik met 'n kleurpatroon versier. Die wit aandblom is 'n welriekende vleibewoner wat 'n bekende gesig is met sy groot wit trompette, en die talle rooi, blou en rooskleurige pypies en kalkoentjies 




</doc>
<doc id="46675" url="https://af.wikipedia.org/wiki?curid=46675" title="Troje">
Troje

Troje (Antieke Grieks: Τροία, "Troia" of Ἴλιον, "Ilion"; Turks: Troia of Truva; Latyn: Trōia of Īlium) was ’n werklike en legendariese stad. Dit is die bekendste vir die Trojaanse Oorlog soos beskryf in die "Epiese Siklus" en veral die "Ilias", een van die twee epiese gedigte wat vermoedelik deur Homeros geskryf is.

Vandag is dit die naam van ’n argeologiese terrein suidwes van die Dardanelle in Turkye.

In 1865 het ’n Engelse argeoloog, Frank Calvert, voorlopige opgrawings begin doen in ’n stuk veld wat hy van ’n plaaslike boer gekoop het. In 1868 het ’n ryk Duitse sakeman, Heinrich Schliemann, ook opgrawings in die gebied begin doen nadat die twee mans mekaar toevallig ontmoet het. Latere opgrawings het gewys dat verskeie stede mettertyd bo-op mekaar gebou is. Een van die vroegste stede (Troje VII) word gewoonlik vereenselwig met Homeros se verhale. Die terrein is sedert 1998 ’n Unesco-wêrelderfenisgebied.

In die "Ilias" het die Achajers kamp opgeslaan naby die mond van die Skamander-rivier (vermoedelik die huidige Karamenderes), waar hulle hulle bote vasgemeer het. Troje self was op ’n heuwel gebou, oorkant die vlakte van Skamander, waar die gevegte van die Trojaanse Oorlog plaasgevind het.

Die terrein van die antieke stad is vandag sowat 5 km van die kus, maar die mond van die antieke Skamander was sowat 3 000 jaar gelede omtrent daardie afstand van die see af. Die rivier het in ’n groot baai uitgeloop wat ’n natuurlike hawe gevorm het, maar dit is intussen met spoelgrond toegeslik. Danksy onlangse argeologiese vondste kon die oorspronklike kuslyn van Troje gerekonstrueer word, en dit stem grootliks ooreen met Homeros se beskrywings.

Buiten die "Ilias" is in ander groot werke wat aan Homeros toegeskryf word na Troje verwys, soos in die "Odussee", asook in ander antieke Griekse geskrifte. Die Romeinse digter Vergilius het in sy "Aeneis" uitgebrei op die Homeriese legende van Troje. Die Grieke en Romeine het die terrein in Anatolië aanvaar as die plek waar Homeros se Troje gestaan het. Alexander die Grote het dit byvoorbeeld in 334 v.C. besoek en offerandes gebring by grafte wat verbind word met die Homeriese helde Achilles en Patroklos.

Troje VI (ca. 1800- 1300 v.C.) word gekenmerk deur 'n duidelike breuk met die verlede. Volkome nuwe tegnieke is toegepas in die bou van swaarder en mooier ringmure om die huise. Talle tipes kruikwerk wat tot in daardie stadium onbekend was, is gebruik, terwyl die Trojane ook van perde gebruik gemaak het. 

Die groot hoeveelheid ingevoerde Miceense erdewerk het Dörpfeld uiteindelik laat vermoed dat nie Troje II nie, maar wel Troje VI die stad van Priamos was. Amerikaanse navorsing het aan die lig gebring dat die stad in omstreeks 1300 v.C. deur 'n swaar aardbewing verwoes is, maar dat die bevolking gou teruggekeer en ŉ nuwe nedersetting op die puinhope van die ou stad begin het. 

Die stad, Troje VII, wat uit die Laat Bronstyd moet dateer, het dieselfde kultuurvorm as Troje VI gehad. In omstreeks 1250 v.C. is Troje VII verwoes, die keer deur 'n brand. Die aslaag van 50 cm tot 1 m dik wat agtergelaat is, was vir die Amerikaanse argeoloë die bewys dat dit die Troje is wat Homerus besing het. Ander argeologiese opgrawings het sedertdien ook aan die lig gebring dat talle Griekse legendes gedeeltelik op die waarheid berus het. 

Daar word nou redelik algemeen aanvaar dat Troje VII dan die stad van Priamos moes gewees het. Na die brand was die stad blykbaar 400 jaar lank verlate. Troje VIII, met sy druk besoekte heiligdom van Athena Ilias as middelpunt, toon duidelik die kenmerke van ŉ Griekse kolonie. Die stad het redelik klein gebly. In die 1e eeu v.C. is daar onder die bewind van Caesar en Augustus begin met die bouwerk aan Troje IX. Die stad het die naam IIium Novum gekry, met 'n nuwe Athena-tempel as middelpunt. Oorblyfsels van beeldhouwerk wat in Troje gevind is, is nou in die Pergamon-museum in Oos-Berlyn en in museums in Istanbul en Canakkale. 

Die lae ruïnes in die Hisarlik-vesting word aangedui deur die nommers (Troje I tot Troje IX), met verskeie onderafdelings:

Die eerste stad op die terrein is in die 3de millennium v.C. gebou. Dit lyk of die stad tydens die Bronstydperk ’n vooruitstrewende handelstad was omdat sy ligging hom toegelaat het om die Dardanelle ten volle te beheer. Elke handelskip van die Egeïese See op pad na die Swartsee moes deur dié seestraat vaar. Omstreeks 1900 v.C. het ’n massa-migrasie na die ooste plaasgevind. Stede oos van Troje is verwoes en hoewel Troje nie afgebrand is nie, toon die volgende periode tekens van ’n ander kultuur, dus het ’n ander volk die stad oorgeneem.

Troje VI is omstreeks 1300 v.C. verwoes, waarskynlik deur ’n aardbewing. Net ’n pylpunt is dié deel gevind, en geen menslike oorskot nie.

Troje VII, van die middel- tot laat-13de eeu v.C, word aanvaar as Homeros se Troje. Dit is oënskynlik deur oorlog verwoes.

Die laaste stad op die terrein, die Hellenistiese Ilium, is deur Romeine gestig tydens die bewind van keiser Augustus en was ’n belangrike handelstad totdat Konstantinopel in die 4de eeu die oostelike hoofstad van die Romeinse Ryk geword het.

In die Bisantynse tydperk het die stad geleidelik agteruitgegaan en eindelik verdwyn.

’n Moderne Turkse dorp met die naam Truva is naby die argeologiese terrein geleë, maar dit het onlangs tot stand gekom om te voorsien in die toerstemark. Die Turkse regering noem die argeologiese terrein amptelik Troia en dit word op baie kaarte so aangedui.

Talle toeriste besoek Troje elke jaar en die terrein is baie gekommersialiseer. Daar is ’n groot Trojaanse houtperd waar kinders kan speel, winkels en ’n museum.




</doc>
<doc id="46676" url="https://af.wikipedia.org/wiki?curid=46676" title="Kappadosië">
Kappadosië

Kappadosië (Turks: "Kapadokya", van die Griekse Καππαδοκία, "Kappadokía") is ’n streek in Sentraal-Turkye, grootliks in die Nevşehir-provinsie.

Die naam is regdeur die geskiedenis in Christelike bronne gebruik en is steeds die naam van ’n streek met buitengewone natuurlike wonders, veral die unieke "feëskoorstene", en ’n unieke historiese en kulturele erfenis. Dit is ’n Unesco-wêrelderfenisgebied.

In die tyd van Herodotus is berig dat die Kappadosiërs die hele streek van Berg Taurus tot naby die Swartsee bewoon het. In hierdie sin is Kappadosië se grens in die suide gevorm deur die Taurus-gebergte wat dit van Silisië skei, in die ooste deur die Bo-Eufraat-rivier en die Armeense Hoogland, in die noorde deur Pontus en in die weste deur Likaonië en Oos-Galasië.

Die vroegste aantekening van die naam Kappadosië dateer uit die laat 6de eeu v.C. as een van die streke van die Persiese Ryk. In dié geskrifte is die Persiese naam Katpatuka, duidelik nie van Persiese oorsprong nie.

Volgens Herodotus het die Perse aan die Kappadosiërs hulle naam gegee, terwyl die antieke Grieke hulle "Siriërs" of "Wit-Siriërs" (Leucosyri) genoem het.

Kappadosië word ook in die Bybelboek Handelinge genoem (Hand.2:9) as een van die groepe wat die evangelie op die dag van die pinksterfees kort voor die opstanding van Jesus in hul eie taal van die Galileërs gehoor het. Uit Hand 2:5 kan afgelei word dat die Kappadosiërs "godsdienstige Jode" was.

Onder latere konings van die Persiese Ryk is die Kappadosiërs in twee verdeel. Die een streek waar hulle gewoon het, die binnelandse gebied, is steeds Kappadosië (soms Groot Kapadosië) genoem en die ander Pontus. Hierdie artikel handel hoofsaaklik oor eersgenoemde.

Kappadosië lê in die oostelike deel van Anatolië, in die middel van wat vandag Turkye is. Dit bestaan hoofsaaklik uit ’n hoë plato (meer as 1 000 m hoog) met vulkaniese pieke, waarvan Berg Erciyes naby Kayseri op 3 916 m die hoogste is.

Die grense van die streek is baie vaag, veral in die weste.

In die suide vorm die Taurus-gebergte die grens met Silisië en skei dit Kappadosië van die Middellandse See. In die weste vorm die historiese streke Likaonië en Oos-Galasië die grense, in die ooste die Bo-Eufraat-rivier en die Armeense Hoogland, en in die noorde Pontus.

Vanweë sy hoogte en binnelandse ligging het Kappadosië ’n kontinentale klimaat met warm, droë somers en koue winters met sneeu. Reënval is laag en die streek is hoofsaaklik halfdroog tot droog.

Kappadosië was in die laat-Bronstydperk bekend as Hatti, en was die tuisland van die Hetiete. Ná die val van die Hetitiese Ryk is die streek regeer deur ’n soort feodale aristokrasie wat die boere soos slawe behandel het.

Nadat Alexander die Grote ’n einde gebring het aan die Persiese Ryk, het hy die gebied deur een van sy militêre aanvoerders probeer regeer. Ariarathes, ’n Persiese aristokraat, het egter op die een of ander manier koning van die Kappadosiërs geword. Ariarathes I (332—322 v.C.) was ’n suksesvolle heerser en het die grense van die Koninkryk van Kappadosië tot by die Swartsee uitgebrei. Die koninkryk het in vrede geleef tot met die dood van Alexander. Die voormalige ryk is toe in baie dele verdeel en Kappadosië het in die mag van Eumenes beland. Ná sy dood het Ariarathes se seun sy erfenis teruggekry en dit nagelaat aan ’n lyn opvolgers waarvan die meeste dieselfde naam as die dinastie se stigter gehad het.

Onder Ariarathes IV was die koninkryk eers ’n vyand en toe ’n bondgenoot van die Romeinse Republiek. Die intriges en oorloë wat op sy dood gevolg het, het tot die einde van die dinastie gelei.

Die streek het ’n mate van onafhanklikheid behou tot in 17 n.C., toe dit eindelik ’n Romeinse provinsie geword het. ’n Groot deel daarvan was ’n streek van die Bisantynse Ryk. Kappadosië het verskeie ondergrondse stede, soos dié van Kaymakli, waar vroeë Christene geskuil het voordat die Christendom ’n aanvaarde godsdiens geword het. Vir die res van die Bisantynse tydperk is hulle taamlik min geraak deur die konflikte in die gebied, maar dit was later ’n belangrike grenssone teen Moslem-aanvalle.

Ná 1071 het verskeie groepe Seldjoekse Turke hulle in Anatolië gevestig. Kappadosië het geleidelik deel van die Turkse state geword wat in die ooste en weste tot stand gekom het en van die inwoners het hulle tot Islam bekeer. Deur die loop van die 15de eeu het Kappadosië deel van die Ottomaanse Ryk geword nadat die Ottomaanse Turke die gebied oorgeneem het. Dit is vandag steeds deel van die Republiek van Turkye.

In die vroeë 18de eeu is ’n nuwe stad, Nevşehir, gestig om as streekshoofstad te dien, ’n rol wat dit steeds vervul.

Baie voormalige Kappadosiërs het ’n Turkse dialek begin praat (wat in die Griekse alfabet geskryf word) en in dele waar Grieks steeds gepraat is, is die taal in ’n groot mate deur Turks beïnvloed. Hierdie dialek van Grieks is bekend as "Kappadosiese Grieks". Dit word nog net deur ’n handvol afstammelinge van voormalige Kappadosiërs in moderne Griekeland gepraat.

Kappadosië is een van die wêreld se grootste natuurwonders. Dit is ’n gewilde toeristebestemming danksy sy unieke historiese, geologiese en kulturele erfenis. Dit is ’n Unesco-wêrelderfenisgebied.

Die plato bestaan uit ’n turfsteenlandskap wat ná ’n enorme uitbarsting van drie vulkane miljoene jare gelede ontstaan het, en kalksteen. Die uitbarstings het duisende jare aangehou en die vulkaniese neerslag het ’n dik laag bo-oor die gebied gevorm. Deur geleidelike erosie van die verskillende tipes gesteentes, wat elk teen ’n ander spoed verweer het, is ’n unieke landskap by Göreme geskep. Veral die unieke "feëskoorstene" is ’n besonderse gesig.

Van die vroegste tye af is huise, kerke en kloosters in die turfsteen uitgekap. Dié is steeds oral in die rotswande te sien. In 300—1200 het Göreme ’n kloostersentrum geword. Dit is vandag die Göreme-opelugmuseum, een van die beroemdste terreine in Sentraal-Turkye.



</doc>
<doc id="46677" url="https://af.wikipedia.org/wiki?curid=46677" title="Australiese Rugbyunie">
Australiese Rugbyunie

Die Australiese Rugbyunie (ARU) is die bestuursliggaam wat rugby in Australië beheer. Die ARU is by die Internasionale Rugbyraad geaffilieer en organiseer verskeie nasionale spanne, insluitend die Wallabies, Australië se nasionale senior rugbyspan.

In 1874 is die Suidelike Rugbyunie gestig wat vanuit Twickenham in Engeland beheer is. In 1881 is die administrasie aan Nieu-Suid-Wallis oorhandig en in 1892 het die Suidelike Rugbyunie van Nieu-Suid-Wallis en die Noordelike Rugbyunie van Queensland (gestig in 1883) die Nieu-Suid-Wallis Rugbyunie en die Queensland Rugbyunie geword.

Omdat Nieu-Suid-Wallis die ouer unie was, was hy ook verantwoordelik vir die administrasie van alle toere en vir die verteenwoordiging van Australië op die Internasionale Rugbyraad. In 1947 het die staatsunies ooreengekom dat dit beter vir die toekoms van rugby in Australië sou wees om deur een administratiewe liggaam beheer te word. In 1948 het die Internasionale Rugbyraad ’n uitnodiging aan Australië gerig (eerder as aan ’n verteenwoordiger van Nieu-Suid-Wallis) om ’n setel op die raad in te neem.

Die eerste vergadering van die Australiese Rugbyvoetbalunie is gehou op 25 November 1949 met 11 afgevaardigdes van Nieu-Suid-Wallis, Queensland, Suid-Australië, Wes-Australië, Tasmanië en Victoria. In 1972 het die Australiese Hoofstadgebied ’n lid geword en in 1978 het Noord-Australië ’n buitengewone lid geword. In 2004 het die AHG-unie sy naam verander na die AHG en Suidelike NSW Rugbyunie nadat twee streeksunies in suidelike Nieu-Suid-Wallis ’n verbintenis met die AHG aangegaan het.

In 1985 is die Australiese Rugbyvoetbalunie as ’n maatskappy geïnkorporeer en in 1997 het die naam verander na Die Australiese Rugbyunie Bpk.

Die bestuurstrukture van die ARU is in Desember 2012 hersien na ’n oorsig van die voormalige federale senator en Minister van Sport, Mark Arbib. 

Die lede van die ARU (aandeelhouers) sluit die unies in wat Australië se deelstate en gebiede verteenwoordig, tesame met die Superrugbykonsessies in dié land, en die Rugbyuniespelersvereniging (RUPA). Lede oefen hul stemreg uit op die ARU se jaarlikse algemene vergadering. Volgens die grondwet wat in 2012 aanvaar is, het elk van die agt bestaande lidunies en RUPA ’n afgevaardigde met een toegewese stem. Daarnaas het elke Superrugbykonsessie ’n afgevaardigde met een stem. Soos dit tans staan word slegs die Rebels en die Waratahs onafhanklik geadministreer, wat beteken dat die stemme van die ander drie spanne effektief deur die onderskeie lidunies wat die spanne besit, bepaal. Laastens kry lidunies met meer as 50 000 geregistreerde spelers ’n bykomende stem. Slegs Nieu-Suid-Wallis en Queensland voldoen aan hierdie vereiste. Dit bring die totale aantal stemme op sestien. Die ARU het ook ’n aantal geaffilieerde groepe wat nie stemreg het nie. 

Die ARU het ’n heldesaal. Elke jaar word twee of meer noemenswaardige Australiese rugbyspelers van alle eras van die internasionale spel in die Wallaby-heldesaal ingelyf. Ingelyfdes kom uit alle toetsspanne sedert die Wallabies vir die eerste keer in 1899 gespeel het. Oorweging word geskenk aan spelers se rugbyloopbaan maar inlywing rus nie alleen op statistiese prestasies nie.

Om in aanmerking te kom vir insluiting in die Wallaby-heldesaal moes ’n speler:



</doc>
<doc id="46678" url="https://af.wikipedia.org/wiki?curid=46678" title="Nieu-Seelandse Rugbyunie">
Nieu-Seelandse Rugbyunie

Die Nieu-Seelandse Rugbyunie (NZRU) is die bestuursliggaam wat rugby in Nieu-Seeland reël. Die NZRU is by die Internasionale Rugbyraad geaffilieer en organiseer verskeie nasionale spanne, insluitend die All Blacks, Nieu-Seeland se nasionale senior rugbyspan.



</doc>
<doc id="46679" url="https://af.wikipedia.org/wiki?curid=46679" title="Aandelebeurs">
Aandelebeurs

'n Aandelebeurs of effektebeurs is 'n tegniese mark waar aandele of effekte verhandel word. Aandelemakelaars dryf op 'n aandelebeurs namens hulself en hul kliënte handel en is op die betrokke beurse geregistreer. Die grootste effektebeurse ter wêreld is die New Yorkse Aandelebeurs (Wall Street), die Tokyo-aandelebeurs, die Amerikaanse NASDAQ, die Europese Euronext en die Londense Aandelebeurs. Die Johannesburgse Aandelebeurs (JSE) is die grootste in Afrika.

Aandelemakelaars het hulle eie terminologie wat gebruik word tydens verhandelings. So is 'n "tickey snatcher" iemand wat 'n klomp aandele koop, maar dit verkoop sodra daar die geringste styging in die prys is. 'n "Stag" is 'n baie versigtige koper wat probeer om aandele te bekom nog voordat 'n maatskappy genoteer is. Sommige van die terme het intussen só alledaags geword dat hulle in die spreektaal opgeneem is: "bulmark" verwys na 'n stygende mark, terwyl die teenoorgestelde 'n "beermark" is. Die belangrikste beurs is die effek­ tebeurs, waar die verhandeling van effekte of aandele plaasvind. Dié beurs is alleenlik vir lede toegank­ lik. Dit beteken egter nie dat die publiek nie ook beursaandele kan bekom nie. Enigeen bo 21 jaar kan deur 'n makelaar aandele koop. 'n Makelaar is 'n persoon wat op die beurs geregistreer is en wat koop­ en verkooptransaksies namens homself en ander mense mag aangaan .

Die belangrikste effektebeurse in die wêreld is dié in Londen, Frankfort, Amsterdam, Parys, Brussel, Milaan, Zürich, die New York Stock Exchange (Wall Street) en die Johannesburgse Effektebeurs  in Suid-Afrika.

Die Johannesburgse Effektebeurs is in November 1887 deur Benjamin Woollan gestig en is onderhewig aan die Wet op Beheer van Effektebeurse van 1947, soos gewysig. Die doel van die Beurs was om 'n mark  te bied vir die talie mynbou- en finansiële maatskappye wat kort ná die ontdekking van goud in Johannesburg ontstaan het. In sy eerste 30 jaar was die Beurs hoofsaaklik 'n mynboumark en is vandag nog steeds die grootste goudmynmark ter wêreld. Die afgelope 35 jaar het sake so verander dat daar vandag meer as dubbel soveel nywerheids- as mynmaatskappye genoteer is.

Die prys waarteen 'n aandeel verhandel word,  word deur vraag en aanbod bepaal. Makelaars roep die naam van die aandeel wat verkoop moet word hardop uit,en as iemand belang stel, word daar 'n aanbod gedoen. Wanneer die aanbod aanvaar is, is die transaksie beklink  en word  die prys waarteen dit  verhandel is, op 'n skryfbord aangebring, waarná besigheid  verder voortgesit word.

'n Aandeel se prys hang van vraag en aanbod af. 'n Makelaar sal die naam van 'n aandeel wat te koop staan uitroep, waarop 'n belangstellende 'n aanbod sal maak. Indien die makelaar sy aanbod aanvaar, word die transaksie beklink en die prys waarteen dit verhandel is op 'n elektroniese skerm aangebring. Uit die  aard van hulle werk  kan 'n mens verstaan dat die hoogste persoonlike integriteit verwag word van lede wat op die Beurs geregistreer is. Daarom word die Effektebeurs ook  beheer deur sy eie reëls en verordeninge, wat dikwels strenger is as die Wet.

Die Effektebeurs word deur 'n erekomitee van 15 lede bestuur wat jaarliks uit die geledere van die Beurs verkies moet word.  Die komitee benoem 'n president en onderpresident en 'n aantal onderkomitees. Die Registrateur "van" Finansiële lnstellings of sy benoemde is ex officio - lid van die komitee en van alle ander komitees.

Weens die styging in die getal nywerheidsaandele het die aard "van" die Beurs ingrypend verander. Waar dit vroeër eerder 'n spekulatiewe mark was, is dit vandag meer 'n beleggingsmark, met ander woorde aandeelhouers maak staat op veilige beleggings wat vir hulle 'n goeie "dividend" sal betaal.

'n Dividend is 'n verdienste wat verdeel word onder aandeelhouers na gelang van hulle soort aandeel (voorkeur of  gewone) en die aantal. Die Effektebeurs het 'n eie terminologie  en "sleng".  Iemand wat  'n  klomp aandele  koop en dit by  die geringste styging  in die prys weer verkoop, word '-n "tickey snatcher" genoem, en die versigtige verkoper wat probeer om aandele in die hande te kry voordat 'n maatskappy genoteer word,  word 'n "stag" genoem.

Sommige van die Beursterme  is al in die gewone spreektaal opgeneem. Só word daar bv. gereeld in finansiële terme van 'n bulmark (stygende) of 'n beermark (dalende)  gepraat. 'n Belegger  op 'n beermark  verwag dat  die aandele verder sal val, dus verkoop hy sy aandele in die hoop om dit later  goedkoper terug  te koop. 

Die eerste volwaardige effektebeurs in Suid-Afrika is in 1880 in Kimberley gestig, gevolg deur twee in Barberton in 1884. Net die fasade van een het oorgebly en is vandag 'n historiese monument. 




</doc>
<doc id="46683" url="https://af.wikipedia.org/wiki?curid=46683" title="NG gemeente Bulawayo">
NG gemeente Bulawayo

Die NG gemeente Bulawayo in die teenswoordige Zimbabwe is op 6 September 1895 gestig deur ds. Pieter Adam Strasheim, wat as afgevaardigde van die Kaapse Kerk op koste van Cecil John Rhodes oor Beira hierheen gereis het. Dit is die oudste gemeente van die Nederduitse Gereformeerde Kerk buite die grense van Suid-Afrika.

Op 7 Maart 1895 het ds. Pieter Adam Strasheim, indertydse leraar van NG gemeente Wynberg, opdrag gekry om te gaan "als verteenwoordiger onzer Kerk in Mashonaland om onze verstrooide leden aldaar te bezoeken, ze waar mogelijk tot eene gemeente te vormen". Die gevolg van sy geslaagde besoek was die stigting van vier gemeentes in die destydse Suid-Rhodesië, in chronologiese volgorde: Bulawayo, Enkeldoorn op die teenswoordige Chivhu, Melsetter op die teenswoordige Chipinge en Fort Victoria, wat doodgeloop het tot dit in 1936 opnuut gestig is.

Saam met ds. Strasheim het na Mashonaland gekom eerww. J.S. Groenewald (as sendeling toegelaat in 1895), later in Bulawayo bevestig as eerste leraar, A.J. Liebenberg op Enkeldoorn en P.L. le Roux op Melsetter. Eerw. Groenewald was tegelykertyd onderwyser en die Geoktrooieerde Maatskappy (British South Africa Company) was deur bemiddeling van dr. Leander Starr Jameson tot 1 April 1901 behulpsaam met £300 vir 'n skoolgebou en £75 jaarliks vir sy salaris. Hy het in 1904 uit die bediening getree en is in Oktober 1928 oorlede. 

Gedurende die beginjare was Bulawayo een van die mees uitgestrekte gemeentes van die NG Kerk. Daar het treinspoor van amper 2000 km deurgeloop en Lusaka en Fort Victoria was buitewyke. Destyds was die Rhodesiese gemeentes deel van die Ring van Dutoitspan. Later word hulle deel van die Vrystaatse Kerk, toe die Transvaalse Kerk en uiteindelik in 1963 die afsonderlike Sinode van Midde-Afrika.

Die gemeente het 'n bloeitydperk kort na die Tweede Wêreldoorlog beleef toe Afrikaners in groot getalle uit die Unie van Suid-Afrika in Suid-Rhodesië 'n heenkome kom soek het. In die vier jaar tussen 1947 en 1951 het die lidmate meer as verdubbel.

Die gemeente was ook nou betrokke by plaaslike onderwys en sending. Ds. A.F. Louw het die gemeente in 1945 verlaat om direkteur van die Daisyfield-kinderhuis te word, wat later Bothashof geword het, 'n Afrikaanse skool vir leerders tot in matriek. Die skool het later uit Bulawayo verhuis en in 1985 die Engelse Eaglesvale-skool geword. Sendingwerk is van die begin af onder swarte mense sowel as bruin mense gedoen. Bulawayo se eerste eie sendeling was eerw. M.O.D. Groenewald wat in 1936 hier bevestig is. Hy is in 1938 oorlede. Ná sy dood het eerw. J.A.H. Pieters hierheen gekom en groot en belangrike werk gedoen. 

Bulawayo-Noord is in 1952 van die moedergemeente afgestig, maar ná onafhanklikheid het die lidmaattal in so 'n mate gedaal dat dit weer ingelyf is. In 2007 was hier net 123 lidmate oor en was die gemeente ook vakant. 

Die enigste Afrikaansmediumskool in die destydse Rhodesië, Excelsiorskool, het hier aan die einde van 1977 gesluit. Dit het onder die beskerming van die Nederduitse Gereformeerde Kerk se destydse Sinode van Midde-Afrika gestaan. Die Daisyfield-kinderhuis is in 1911 hier onder die beskerming van die Vrystaatse Kerk gestig en is later herdoop tot Bothashof, ter ere van die eerste direkteur, eerw. A.J. Botha. Dit het later na Daisyfield, 'n plaas omtrent 110 km van Bulawayo, geskuif en uiteindelik na 'n perseel naby Harare. Dit was 'n tehuis vir sorgbehoewende kinders, maar betalende kinders is ook opgeneem en al die kinders het die kerkskool bygewoon wat aan die inrigting verbonde was en vandag as Eaglesvale-skool voortbestaan. Geboue ter waarde van sowat £80 000 is opgerig. 

Op Sondag 6 September 2015 vier die gemeente sy 120-jarige bestaan. Dit word die Saterdag voorafgegaan deur die groot jaarlikse basaar. 





</doc>
<doc id="46684" url="https://af.wikipedia.org/wiki?curid=46684" title="NG gemeente Harare">
NG gemeente Harare

Die NG gemeente Harare (vroeër Salisbury) is 'n gemeente van die Nederduitse Gereformeerde Kerk in Zimbabwe wat na die ontbinding van die Sinode van Midde-Afrika as deel van die Ring van Midde-Afrika onder die Noordelike Sinode ressorteer. Dit is amptelik op 28 Mei 1901 van die NG gemeente Bulawayo afgestig. Die kerkgebou van die gemeente is deur die gevierde Suid-Afrikaanse argitek Gerard Moerdijk ontwerp. Ds. J.A. Pienaar het die hoeksteen op 26 April 1930 gelê onder blyke van groot belangstelling. Van die sprekers tydens die geleentheid was onder andere eerw. James Andrews van die plaaslike Presbiteriaanse kerk en Suid-Rhodesië se minister van myne en openbare werke, John Wallace Downie. Volgens laasgenoemde moes die kerkgebou 'n "monument word aan die Voortrekkersendingwerk in Suid-Rodesië". Volgens 'n ander spreker sou die gebou 'n "sieraad vir Salisbury" wees. Die kerk is in 1931 ingewy. Harare-Suid stig op 24 Maart 1954 van die moedergemeente af.

Di. George Stegmann van Oudtshoorn en Adriaan Hofmeyr van Prins Albert was die eerste predikante van die NG Kerk wat Rhodesië besoek het en wel in 1891. Hulle moes, soos die pioniers, hul reis met ossewaens aflê en dit duur dan ook sowat drie maande om tot hier te kom. Hulle het hul dienste onder bokseile gehou wat hulle oor hul twee waens uitgesprei het. In 1916 skryf ds. B.J. Kloppers in Ons Kerk Album: “Ons kan ons wel voorstel dat hulle veel ongerief moes uitstaan en groot opofferings verduur en, soos ons weet, is ds. Stegmann op sy terugtog te Pietersburg (Transvaal) aan disenterie oorlede.”

In 1895 kom weer ds. P.A. Strasheim (Wynberg) om Rhodesië te besoek vergesel van eerww. Groenewald, Liebenberg en P. le Roux. Op dié reis het hy die gemeentes Melsetter, Enkeldoorn en Bulawayo gestig, terwyl hy self op Salisbury sou vertoef, maar hy keer spoedig terug na Stellenbosch. Sy reiskoste is betaal deur Cecil John Rhodes. Eerw. Liebenberg is op Enkeldoorn (Chivhu) geplaas waar hy nog baie jare met seën sou arbei. Eerw. Groenewald het op Bulawayo gebly en eerw. P. le Roux op Melsetter (Chipinge).

So was Salisbury heeltemal herderloos van 1896 tot 1901 en moes eerw. Liebenberg eenmaal 100 myl per perdekar aflê om ’n kindjie op Salisbury te kom doop en het hy Salisbury ook destyds een keer elke drie maande bearbei.

In 1904 neem ds. Geldenhuys die beroep na Bulawayo aan en het hy Salisbury heel dikwels besoek, hoewel die afstand tussen die twee plekke meer as 300 km is. Dit was in werklikheid ds. Geldenhuys wat die gemeente Salisbury in 1905 gestig het en nadat verskeie beroepe van die hand gewys is, het ds. Daniël Steyn (van Bedford) hom die beroep na Salisbury laat welgeval en kom hy hier aan in Desember 1906. Hy was die eerste herder en leraar van dié gemeente.

Van 1901 tot 1906 word die dienste waargeneem in ’n kamer van die munisipale gebou. Ds. Steyn het hom so flink beywer dat hier spoedig ’n netjiese kerkie gebou en ook afbetaal is, waarvan ds. J.N. Geldenhuys die hoeksteen op 19 Mei 1908 gelê het. Weens gesondheidsredes het ds. Steyn net 15 maande hier vertoef en toe teruggekeer na sy ou gemeente.

Van 1907 tot 1909 was die gemeente andermaal herderloos en teen die einde van 1909 is eerw. Adshade deur die kerk na Salisbury gestuur, maar verlaat die plek weer in 1910. In 1911 neem ds. C.R. Kotzé die beroep hierheen aan en arbei vyf jaar lank in die gemeente. Deur sy onvermoeide ywer kon ’n deel van die gemeente in 1917 onder Umtali afgesny word waar daar reeds ’n netjiese kerkie gestaan het en ds. W.C. Malan as eerste leraar bevestig is. Ook is dit aan ds. Kotzé se ywer te danke dat daar in Salisbury ’n doelmatige en gerieflike pastorie naas die kerkie opgerig kon word.

In 1916 neem ds. Kotzé die beroep na Dutoitspan in Kimberley aan en daarna laat prop. B.J. Kloppers hom die beroep na Salisbury geval waar hy op 25 Augustus 1916 georden word.


Die kerkgebou is in die middestad van Harare geleë by Samora Machellaan 35.




</doc>
<doc id="46685" url="https://af.wikipedia.org/wiki?curid=46685" title="Slawistiek">
Slawistiek

Slawistiek of Slawiese filologie (ook respektiewelik "Slavistiek" en "Slaviese filologie") is die wetenskap van die tale en kultuur van die Slawiese volke. 

In Duitsland, waar Slawistiek 'n lang en ryk tradisie het, word dit as die studieveld van Slawiese tale en literature gedefinieer en behels gevolglik hoofsaaklik taalkunde en literatuurwetenskap, terwyl geskiedkundiges, teoloë, argeoloë, kunshistorici, opvoedkundiges, aardrykskundiges, ekonome, regs- en politiekwetenskaplikes en sosioloë wat hulle met die Slawiese lande besig hou, binne die konteks van akademiese sistematiek nie by die tradisionele Slawistiek gereken word nie. Hierdie akademiese dissiplines word saam met die Slawistiek as "Osteuropakunde" gedefinieer - soos byvoorbeeld in die naam van die "Deutsche Gesellschaft für Osteuropakunde".

Die Slawistiek word verder verdeel in Oos-Slawiese, Wes-Slawiese en Suid-Slawiese tale en literature. Op taalvlak kan dit verder verdeel word in Belorussistiek (Wit- of Belo-Russies), Bohemistiek (Tsjeggies), Bulgaristiek, Kasjoebologie, Polonistiek (Pools), Russistiek, Serwistiek, Serbokroatistiek, Slowakistiek, Slowenistiek, Sorabistiek en Oekraïnistiek. Na die studievelde Ou-Kerkslawies en Oer-Slawies word soms ook as Ouslawistiek, Paleoslawistiek of Kerkslawistiek verwys.

Op internasionale vlak is die Slawiste in die Internasionale Slawistekomitee georganiseer wat vyfjaarliks die Internasionale Kongres van Slawiste hou en alle vakgebiede behels.


</doc>
<doc id="46686" url="https://af.wikipedia.org/wiki?curid=46686" title="Andrzej Wajda">
Andrzej Wajda

Andrzej Witold Wajda (Pools: [ˈandʐɛj ˈvajda]; * 6 Maart 1926 in Suwałki, Pole; † 9 Oktober 2016 in Warskou, Pole) was 'n Poolse teater- en filmregisseur.

Wajda is een van die bekendste verteenwoordigers van die sogenaamde Poolse filmskool wat veral tussen 1955 en 1963 aktief was. Sy lewenswerk, wat met 'n ere-Oscar bekroon is, sluit onder meer die bekende oorlogstrilogie ("Pokolenie", 1955; "Kanał", 1957; en "Popiół i diament", 1958) asook "Pan Tadeusz" (1999) en "Katyń" (2007) in.



</doc>
<doc id="46688" url="https://af.wikipedia.org/wiki?curid=46688" title="Maria Kaczyńska">
Maria Kaczyńska

Maria Helena Kaczyńska (* 21 Augustus 1942 in Machowo, Pole, as "Maria Helena Mackiewicz"; † 10 April 2010 in Smolensk, Rusland) was die eggenote van die Poolse staatspresident Lech Kaczyński en sodoende tot haar dood in 'n vliegtuigongeluk die Eerste Dame van Pole (Pools: "Pierwsza dama Polski").

Maria Kaczyńska is in 1942 as "Maria Mackiewicz" gebore. Haar vader Czesław Mackiewicz, 'n boswagter, het haar vertroud gemaak met die natuur. Haar moeder Lidia, 'n onderwyseres, was afkomstig van Sint Petersburg. Haar familie het oorspronklik uit Vilnius in Litaue gekom, maar het ná die Tweede Wêreldoorlog na Pole teruggekeer. Haar vader het as lid van die Poolse Armia Krajowa in Vilnius teen die Duitse weermag geveg. Ook twee van sy broers het aan die oorlog deelgeneem – een het as lid van die Tweede Poolse Korps in 1944 in die Slag van Monte Cassino geveg, die ander is as Poolse offisier in die Slagting van Katyn in 1940 deur Russe vermoor.

In Pole het die gesin aanvanklik in Bydgoszcz gebly en later na Człuchów. Maria is met 'n hartdefek gebore sodat haar ouers baie goed na haar moes omsien. Ná 'n verblyf in 'n sanatorium in Rabka-Zdrój het haar toestand verbeter, en nadat haar moeder in 'n plaaslike kindersanatorium aangestel is, het die gesin hulle in dié dorp gevestig. Tydens haar skoolloopbaan het Maria veral in tale belang gestel. Op elfjarige ouderdom is sy in Warskou op haar hart geopereer.

Maria het haar akademiese opleiding aan die Ekonomiese Skool te Sopot ontvang waar sy vanaf 1961 in die vakeenheid Seevervoer gestudeer het. Ná voltooiing van haar graad in 1966 het sy haar loopbaan in die See-instituut van Gdańsk begin. Aanvanklik het sy nie beplan om 'n akademiese loopbaan in te slaan nie, maar uiteindelik het sy tog 'n doktorale tesis oor seevervoer in die Verre Ooste voltooi.

In Januarie 1976 Maria kennis gemaak met haar latere eggenoot Lech Kaczyński wat destyds 'n wetenskaplike medewerker in die vakeenheid regswetenskappe van die Universiteit van Gdańsk was. 'n Vriend het haar gevra om vir Lech 'n woonstel in Sopot te soek. In 1978 het sy met Lech getrou en sy van aangeneem.

Lech was vanaf 1981 een van die intellektuele raadgewers van die vakbondbeweging Solidarność op die Lenin-skeepswerf in Gdańsk. Hy sou later geïnterneer word. Maria was op daardie tydstip op opvoedingsvakansie en sou later nie maar na haar werkplek in die see-instituut terugkeer nie. Sy het haar aan die gesinslewe gewy, die politieke aktiwiteite van haar eggenoot ondersteun en was daarnaas as 'n vryskutvertaler vir Engels en Frans werksaam. Sy het self geen ambisies gehad om 'n politieke loopbaan te volg nie.

Intussen het haar man in sy loopbaan bevorder. In die vroeë 1990's is hy as Poolse senator verkies en het vanaf 2002 die amp van opperburgemeester van Warskou beklee. Saam met sy tweeling Jarosław Kaczyński het hy die nasionaal-konserwatiewe party "Reg en Geregtigheid" (Pools "Prawo i Sprawiedliwość", kort "PiS") gestig. In die presidentsverkiesing van 2005 het Lech 'n oorwinning oor die liberale kandidaat Donald Tusk behaal en staatshoof van Pole geword. Maria Kaczyńska het Jolanta Kwaśniewska as Eerste Dame opgevolg en haar man by amptelike funksies en publieke optredes vergesel. Sy was aktief betrokke by 'n verskeidenheid nie-winsgewende en kulturele inisiatiewe, dikwels vir gestremdes en in die besonder vir kinders, asook by borskankervoorkoming vir vroue.
As Eerste Dame het Maria Kaczyńska by die Poolse bevolking baie gewild geraak. Alhoewel sy as terughoudend beskryf is, het sy met haar liberale posisies erkenning geniet. Sy het dikwels daarin geslaag om teenstellings te oorbrug. Volgens die eertydse eerste minister Tadeusz Mazowiecki was sy baie gevoelig en het groot invloed op haar man uitgeoefen. Sy het onder meer met omgewingsbewustes gesimpatiseer en haar in die openbaar ten gunste van kunsmatige bevrugting uitgespreek.

In 2007 het sy saam met 50 ander polities aktiewe vroue 'n oproep aan Poolse afgevaardigdes gedoen om nie die strenge Poolse anti-aborsiewette te verskerp nie. Regsgesinde Katolieke kringe het haar vervolgens openlik as verraaieres en feminis afgemaak.

Maria Kaczyńska is met talle toekennings vereer, waaronder die Grootkruis van die Malteser Orde en die Poolse televisieprys Wiktorów (albei toegeken in 2007). In 2008 is 'n nuwe Hollandse tulpvariant na haar vernoem en die Orde van die Infant Dom Henrique (Grã-Cruz) aan haar toegeken.

Die enigste dogter van Lech Kaczyński en Maria, Marta, is in 1980 gebore. Maria Kaczyńska was lief vir diere en het twee honde en twee katte in haar presidensiële woonstel in die Koiecpolski-paleis gehad. Sy het in musiek, ballet en teater belang gestel. Naas Engels en Frans het sy kennis van Spaans en Russies gehad.

Maria Kaczyńska se laaste publieke optrede op 9 April 2010 was 'n onthaal vir Poolse emigrantegesinne uit Rusland, Kazakstan, Wit-Rusland en Oekraïne in die Poolse presidentspaleis.

Op die volgende dag was sy saam met haar eggenoot deel van 'n Poolse delegasie wat ter geleentheid van die sewentigste jaardag van die Slagting van Katyn 'n besoek by die Katyn-monument in Rusland sou aflê. Maria is saam met 95 ander insittendes dood toe hul vliegtuig soggens naby die militêre lughawe van Smolensk-Noord gebots het.

Drie dae ná die ongeluk is Maria Kaczyńska se sterflike oorskot na Warskou oorgebring en in die presidentspaleis naas haar eggenoot Lech openlik opgebaar. 180 000 mense het afskeid van die presidentspaar geneem. Op 18 April 2010 is Lech Kaczyński en Maria Kaczyńska in 'n wit alabaster-sarkofaag in die kripte van die Krakause Wawel-katedraal ter ruste gelê.


</doc>
<doc id="46693" url="https://af.wikipedia.org/wiki?curid=46693" title="Suid-Afrikaanse Musiekpryse">
Suid-Afrikaanse Musiekpryse

Die Suid-Afrikaanse Musiekpryse (Engels: South African Music Awards) is 'n jaarlikse seremonie waartydens Suid-Afrikaanse musikante met pryse vereer word. Die seremonie word deur die "Recording Industry of South Africa (RiSA)" gereël. Die wenner van elke afdeling ontvang 'n beeldjie wat 'n SAMA genoem word. Die geleentheid is vir die eerste keer in 1995 aangebied. Benoemings word vroeg in die jaar gemaak op grond van die vorige jaar se prestasies. Die vertoning word meestal by die Superbowl in Sun City aangebied, maar is ook al by die Sandton-konferensiesentrum, Montecasino in Fourways en die Inkosi Albert Luthuli Internasionale Konferensiesentrum in Durban aangebied. Dit word gewoonlik op nasionale televisie uitgesaai, met regstreekse optredes deur mense wat vir pryse benoem is. Die "Suid-Afrikaanse Musiekpryse" is soortgelyk aan die Grammy-pryse wat in die Verenigde State van Amerika aangebied word.

Sedert die 21ste Suid-Afrikaanse Musiekpryse van 2015, is daar 'n totaal van ses-en-dertig kategorieë wat toegeken word. Hierdie kategorieë verander van jaar na jaar om veranderinge in musiekstyle en veranderinge in gewildheid van genres te akkommodeer. Hierdie generes sluit in Volwasse Kontemporêr, Afrikaans, Klassiek, Dans, Geloof, Jazz, Kwaito, Maskandi, Pop, Rap, Reggae, RnB, Rock, Soul en Tradisionele musiek.

Somtyds word genres saam in 'n enkele kategorie gegroepeer op grond van hul gewildheid onder 'n sekere demografie, byvoorbeeld Hip Hop, Afrikaanse pop en kwaito-kunstenaars word dikwels saam gegroepeer as stedelike kunstenaars omdat hierdie genres baie gewild is onder Suid-Afrikaners wat in stedelike gebiede woon.

Slegs Suid-Afrikaanse burgers en permanente inwoners van Suid-Afrika kan in aanmerking kom vir 'n SAMA-nominasie. Die toekenning van pryse word grootliks deur 'n komitee bepaal, maar sommige pryse word bepaal word deur stemme van die publiek, per SMS.

Die prysuitdeling van die eerste Suid-Afrikaanse Musiekpryse het in 1995 plaasgevind.

Van die wenners sluit in:

Die prysuitdeling van die 2de Suid-Afrikaanse Musiekpryse het in 1996 plaasgevind.

Van die wenners sluit in:

Die prysuitdeling van die 3de Suid-Afrikaanse Musiekpryse het op 26 April by die Johannesburgse burgersentum plaasgevind. Saksofoonspeler West Nkosi is vereer met 'n SAMA-prys vir uitstaande bydrae tot plaaslike musiek en Joseph Shabalala in vereer met 'n SAMA-prys vir 'n leeftyd se bydrae tot plaaslike musiek.

Van die wenners sluit in:

Die prysuitdeling van die vierde Suid-Afrikaanse Musiekpryse het in 1998 by die Johannesburgse burgersentum plaasgevind. Die aanbieders was Zandi Nhlope en Eric Miyene.

Van die wenners sluit in:

Die prysuitdeling van die 5de Suid-Afrikaanse Musiekpryse het op 18 Mei 1999 in die Superbowl te Sun City plaasgevind. TKZee is met vier SAMA-pryse vereer, onder andere beste groep van die jaar.

Van die wenners sluit in:

Die prysuitdeling van die 6de Suid-Afrikaanse Musiekpryse het op 30 Maart 2000 in die Superbowl te Sun City plaasgevind. Busi Mhlongo en Ladysmith Black Mambazo het onderskeidelik met drie SAMA-pryse weggestap terwyl Brenda Fassie en Jimmy Dludlu elk met twee pryse vereer is. Jonas Gwangwa, Caiphus Semenya, Hugh Masekela, Nico Cartstens en Dan Hill is vereer met SAMA-pryse vir 'n leeftyd se bydrae tot plaaslike musiek. Die aanbieder was Martin Jonas.

Van die wenners sluit in:

Die prysuitdeling van die 7de Suid-Afrikaanse Musiekpryse het op 5 April 2001 in die Sandton-konferensiesentrum plaasgevind. Letta Mbulu, Dr. Philip Tabane, Dolly Rathebe en Dorothy Masuka is vereer met SAMA-pryse vir 'n leeftyd se bydrae tot plaaslike musiek. The Soul Brothers wen die prys vir die beste Mbaqanga-album vir "Intombi Yami", 'n prys wat hulle vir die afgelope sewe jaar gewen het.

Van die wenners sluit in:

Die prysuitdeling van die 8ste Suid-Afrikaanse Musiekpryse het op 13 April 2002 in die Superbowl te Sun City plaasgevind. David Gresham, Albert Ralulimi en Princess Magogo KaDinuzulu is vereer met SAMA-pryse vir 'n leeftyd se bydrae tot plaaslike musiek. Die aanbieders was Vusi Twala en Unathi Mankayi.

Van die wenners sluit in:

Die prysuitdeling van die 9de Suid-Afrikaanse Musiekpryse het op 6 April 2003 in die Superbowl te Sun City plaasgevind. Die groep Mafikizolo en die gemaskerde kwaitoster Mzekezeke het elk twee pryse ingepalm.

Van die wenners sluit in:

Die prysuitdeling van die 10de Suid-Afrikaanse Musiekpryse het op 29 May 2004 in die Superbowl te Sun City plaasgevind. Miriam Makeba het met drie pryse weggestap vir haar album "Reflections". Zim Ngqawana se album "Vadzimu" het ook vir hom drie pryse verower. Sello “Chicco” Twala, Jack Lerole (postuum) en Juluka is vereer met SAMA-pryse vir 'n leeftyd se bydrae tot plaaslike musiek. Die aanbieders was Unathi Nkayi en Tshepo Maseko.

Van die wenners sluit in:

Die prysuitdeling van die 11de Suid-Afrikaanse Musiekpryse het op 16 April 2005 in die Superbowl te Sun City plaasgevind. Sipho Mabuse, Brenda Fassie, Margaret Singana en Dorothy Masuku is vereer met SAMA-pryse vir 'n leeftyd se bydrae tot plaaslike musiek. Nianell het met twee pryse weggestap.

Van die wenners sluit in:

Die prysuitdeling van die 12de Suid-Afrikaanse Musiekpryse het op 6 Mei 2006 in die Superbowl te Sun City plaasgevind. Judith Sephuma het met drie pryse weggestap, onder andere vroulike kunstenaar van die jaar. Piet Botha, Joe Correira, Al Debbo, Thandi Klaasen en Rex Rabanye is vereer met SAMA-pryse vir 'n leeftyd se bydrae tot plaaslike musiek. Die aanbieder was Tumisho Masha.

Van die wenners sluit in:

Die prysuitdeling van die 13de Suid-Afrikaanse Musiekpryse het op 14 April 2007 in die Superbowl te Sun City plaasgevind. Tydens die seremonie word Boet Pretorius, Abdullah Ibrahim, en "The Soul Brothers" vereer vir 'n leeftyd se bydrae tot plaaslike musiek. Simphiwe Dana stap we met vier pryse, onder andere album van die jaar, vir haar album "The One Love Movement on Bantu Biko Street".

Van die wenners sluit in:

Die prysuitdeling van die 14de Suid-Afrikaanse Musiekpryse het op 3 Mei 2008 in die Superbowl te Sun City plaasgevind. Tydens die seremonie word Gé Korsten en Lucky Dube vereer vir 'n leeftyd se bydrae tot plaaslike musiek. Die groep Freshlyground verower vier pryse vir hul album "Ma’Cheri", insluitend beste album van die jaar, en die groep K.O.B.U.S. word bekroon met die prys vir die beste Afrikaanse rockalbum vir "Swaar Metaal".

Van die wenners sluit in:

Die 15de Suid-Afrikaanse Musiekpryse vind op 2 Mei 2009 in die Superbowl te Sun City plaas. Lira het met vier pryse weggestap, onder andere die prys vir beste album van die jaar vir haar album "Soul In Mind". Lianie May verower die prys vir beste albumverkoper van die jaar vir "Vergeet my nie".

Van die wenners sluit in:

Die 16de Suid-Afrikaanse Musiekpryse is op 16 en 17 April 2010 by Sun City aangebied. Die sangeres Carike Keuzenkamp en Jabu Khanyile is vereer met 'n SAMA vir 'n leeftyd se bydrae tot plaaslike musiek. Bok van Blerk se album "Afrikanerhart" is aangewys as die beste verkoper. Kurt Darren is aangewys as beste verkopers in die afdeling "true tone"-aflaaideuntjie vir "Kaptein" en vollengte-aflaaideuntjie vir "Af en Af".

Van die ander wenners sluit in:

Die 17de Suid-Afrikaanse Musiekpryse het op 21 Mei 2011 by Montecasino in Fourways plaasgevind. Die kletsrymkunstenaar Professor het met vyf pryse weggestap, onder andere die prys vir die manlike kunstenaar van die jaar vir sy album "University Of Kalawa Jazmee". Die Antwoord is bekroon met 'n internasionale prestasieprys. Lance James en Sipho Gumede is vereer met SAMA-pryse vir 'n leeftyd se bydrae tot plaaslike musiek.

Van die wenners sluit in:

Die 18de Suid-Afrikaanse Musiekpryse is op 29 en 30 April 2012 by Sun City aangebied. Twee musikante, Vusi Mahlasela en Ray Phiri is vereer met 'n SAMA vir 'n leeftyd se bydrae tot plaaslike musiek. Snotkop se album "Ek Laaik Van Jol" is aangewys as die beste sokkiedansalbum. Die sangeres Zahara het weggestap met 8 SAMA-pryse, insluitend die album-van-die-jaarprys vir haar album "Loliwe".

Van die ander wenners sluit in:

Die 19de Suid-Afrikaanse Musiekpryse is op 10 en 11 Mei 2013 by Sun City aangebied. Johannes Kerkorrel (postuum), Sizwe Zako en Dr. Thomas Chauke is vereer met SAMA-pryse vir 'n leeftyd se bydrae tot plaaslike musiek. Khuli Chana se album "Lost in Time" is aangewys as die album van die jaar en Toya Delazy is aangewys as nuweling van die jaar.

Van die ander wenners sluit in:

Die 20ste Suid-Afrikaanse Musiekpryse is op 28 April 2014 by Sun City aangebied. Ladysmith Black Mambazo and Phuzekemisi is vereer met SAMA-pryse vir 'n leeftyd se bydrae tot plaaslike musiek. Ladysmith Black Mambazo verower ook 'n internasionale prestasieprys. Die nuweling van die jaar was Naima Kay en Karlien van Jaarsveld wen die prys vir die beste pop-album (Afrikaans), met haar album "Uitklophou".

Van die ander wenners sluit in:

Die 21ste Suid-Afrikaanse Musiekpryse (SAMA XXI) is op 19 April 2015 by Sun City aangebied. Cassper Nyovest het vyf benoemings vir SAMA-pryse gehad, maar het weggestap met net een prys vir nuweling van die jaar. Die groep Beatenberg het 3 pryse gewen, onder andere die prys vir album van die jaar vir hulle album "The Hanging Gardens of Beatenberg". M'du Masilela, Mandla Mofokeng (ook bekend as Spikiri) en Zim Ngqawana is vereer met SAMA-pryse vir 'n leeftyd se bydrae tot plaaslike musiek en Wouter Kellerman stap weg met 'n internasionale prestasieprys.

Van die ander wenners sluit in:

Die 22ste Suid-Afrikaanse Musiekpryse (SAMA22) is op 4 Junie 2016 by die Inkosi Albert Luthuli Internasionale Konferensiesentrum in Durban aangebied. Die kunstenaar Nathi het met vyf pryse weggestap, onder andere beste albumverkoper vir sy album "Buyelekhaya" en Black Coffee het vier pryse gekry vir sy album "Pieces of Me", onder andere beste album van die jaar en 'n internasionale prestasieprys. Nana Coyote (postuum), Roger Lucey en
Bhekumuzi Luthuli (postuum) is vereer met SAMA-pryse vir 'n leeftyd se bydrae tot plaaslike musiek.

SAMA22 was regstreeks in 360° video uitgesaai, met virtuele realiteit (VR).

Van die ander wenners sluit in:

Die 23ste Suid-Afrikaanse Musiekpryse is op 27 Mei 2017 by Sun City aangebied. Die kletsrymkunstenaar Kwesta het met die meeste pryse weggestap. Hy wen vier pryse vir manlike kunstenaar van die jaar, beste album van die jaar en beste kletsrymalbum vir sy albun "Darak II", asook hoogste lugtyd van die jaar vir sy album "Ngud". Rebecca Malope, Don Laka and Babsy Mlangeni is vereer met SAMA-pryse vir 'n leeftyd se bydrae tot plaaslike musiek.

Volledige lys van wenners:

Die 24ste Suid-Afrikaanse Musiekpryse is op 2 Junie 2018 by Sun City aangebied. Die gospelgroep Joyous Celebration het met vier SAMA-pryse weggestap terwyl Shekhinah met drie pryse vereer is. Dr. Mbongeni Ngema, Adv. Steve Kekana en Letona “Spokes H” Hlatshwayo Spokes is vereer met SAMA-pryse vir 'n leeftyd se bydrae tot plaaslike musiek.

Volledige lys van wenners:



</doc>
<doc id="46697" url="https://af.wikipedia.org/wiki?curid=46697" title="Die Campbells">
Die Campbells

Die Campbells is 'n Afrikaanse musiekgroep wat uit die broers Tony (gebore 7 April) en Harry Campbell (gebore 8 April) bestaan. Hulle debuutalbum, "You're My Mate" is in 2001 vrygestel. Hulle tweede album, "Rooi Rok Bokkie", word in 2002 vrygestel en bereik binne weke treffer-status.

In 2010 ontvang hulle 'n SAMA-toekenning in die kategorie beste sokkiedans-album vir Mamma Maria.





</doc>
<doc id="46700" url="https://af.wikipedia.org/wiki?curid=46700" title="NG gemeente Fort Jameson">
NG gemeente Fort Jameson

Die NG gemeente Fort Jameson was 'n gemeente van die Nederduitse Gereformeerde Kerk in Zambië op die dorp wat na onafhanklikheid na Chipata herdoop is. 

Die gemeente is in 1954 van die NG gemeente Lusaka afgestig. Die enigste leraars waarvan die beskikbare bronne getuig, is ds. Wouter Hugo de Vos, wat hier gearbei het van 1954 tot 1958, en ds. Matthys Johannes de Villiers Delport, 1959 tot 1962. In "Ons gemeentelike feesalbum" is daar sprake van 'n ds. J.C. Botha wat op 8 Maart 1947 van Fort Jameson af na die gemeente Vanstadensrus in die Vrystaat beroep is, maar dit was voor Fort Jameson afgestig het. Ds. Jacobus Cornelius Christoff Pauw het van 1948 tot 1954 die plaaslike sendinggemeente bedien.





</doc>
<doc id="46704" url="https://af.wikipedia.org/wiki?curid=46704" title="Vertikaal">
Vertikaal

Vertikaal (Latyn: vertex, draaipunt, hoogste punt) is die lyn wat in dieselfde rigting as swaartekrag wys. Dit wil sê, die lyn wat reguit opwaarts of afwaarts loop. Die vertikaal is reghoekig aan die horisontale vlak. 

Die vertikale rigting kan deur middel van 'n skietlood bepaal word. Dit is een van die oudste metodes, en is al deur die antieke Egiptenare gebruik. Alhoewel 'n waterpas eintlik die horisontale vlak bepaal, kan hy ook gebruik word om die vertikaal te bekom, aangesien die vertikaal altyd loodreg op die horisontale vlak lê. 

In fisika word die vertikaal formeel beskryf as die rigting parallel met die gradiënt van die swaartekrag potensiaal. Dit beteken dat die vertikale rigting van punt tot punt verander, en in 'n onreëlmatige gravitasieveld is die vertikaal nie noodwendig 'n reguit lyn nie. 


</doc>
<doc id="46705" url="https://af.wikipedia.org/wiki?curid=46705" title="Vertikaal (musiekgroep)">
Vertikaal (musiekgroep)

Vertikaal is 'n Afrikaanse musiekgroep wat gospelmusiek sing. Die groep word in 2005 gestig vanuit die NG gemeente Lynnwood in Pretoria se aanddiens musiekbegeleidingsgroep. In 2009 ontvang hulle 'n SAMA-toekenning in die kategorie "beste gospel-album (Afrikaans)" vir "Stil".





</doc>
<doc id="46707" url="https://af.wikipedia.org/wiki?curid=46707" title="Ariarathes I">
Ariarathes I

Ariarathes I (Grieks: Ἀριαράθης; 331 v.C. – 322 v.C.) was die eerste koning van Kappadosië. Hy was die seun van die Kappadosiese goewerneur, Ariamnes. Hy was bekend vir die liefde vir sy broer Holophernes, vir wie hy in 350 v.C. gestuur het om te help met die herowering van Egipte.

Nadat Alexander die Grote Kappadosië verower het, het hy ’n goewerneur daar aangestel, maar teen die tyd van Alexander se dood, het Ariarathes op die een of ander manier daarin geslaag om koning van Kappadosië te word. Hy was ’n intelligente koning en het selfs sy koninkryk tot by die Swartsee uitgebrei.

Ná Alexander se dood in 323 v.C. het Perdiccas vir Eumenes as goewerneur van Kappadosië aangestel. Toe Ariarathes weier om sy gesag te aanvaar, het Perdiccas oorlog teen hom verklaar. Ariarathes is in 322 v.C. verslaan, gevange geneem en saam met baie van sy familielede gekruisig. Eumenes het toe die mag in Kappadosië oorgeneem.

Ariarathes was 82 jaar oud toe hy dood is. Hy het sy latere opvolger, Ariarathes II, die oudste seun van Holophernes, aangeneem.



</doc>
<doc id="46709" url="https://af.wikipedia.org/wiki?curid=46709" title="Van Coke Kartel">
Van Coke Kartel

Van Coke Kartel is ’n Afrikaanse rockgroep. Die groep bestaan uit Francois van Coke (stem & kitaar), Wynand Myburgh (baskitaar), Jedd Kossew (kitaar, stem), Dylan Hunt (tromme). In 2009 ontvang hulle ’n SAMA-toekenning in die kategorie "beste Afrikaanse rock-album" vir "Waaksaam & Wakker".





</doc>
<doc id="46710" url="https://af.wikipedia.org/wiki?curid=46710" title="Ariarathes II">
Ariarathes II

Ariarathes II (Grieks: Ἀριαράθης) was van 301 v.C. – 280 v.C. koning van Kappadosië. Hy was die seun van sy voorganger se oudste broer, Holophernes, en het na Armenië gevlug ná die dood van sy oom Ariarathes I. Ná die dood van goewerneur Eumenes het hy Kappadosië in 301 v.C. met die hulp van die Armeense koning herower, maar hy moes die opperheerskappy van die Seleukiede-dinastie aanvaar. Hy is opgevolg deur Ariamnes, die oudste van sy drie seuns.



</doc>
<doc id="46711" url="https://af.wikipedia.org/wiki?curid=46711" title="Deon van der Merwe">
Deon van der Merwe

Deon van der Merwe is 'n Suid-Afrikaanse kitaarspeler. In 2009 ontvang hy 'n SAMA-toekenning in die kategorie "beste Afrikaanse tradisionele album" vir "Kitaarjolyt".




</doc>
<doc id="46712" url="https://af.wikipedia.org/wiki?curid=46712" title="Ariamnes">
Ariamnes

Ariamnes (Grieks: Ἀριάμνης) was van 280 v.C tot 262 v.C koning van Kappadosië. Hy het sy pa, Ariarathes II, opgevolg. Ariamnes was baie lief vir sy kinders en het sy kroon met sy seun Ariarathes III gedeel terwyl hy nog gelewe het. Hy was waarskynlik die eerste heerser wat onafhanklikheid vir Kappadosië van die Seleukiede-dinastie gekry het.



</doc>
<doc id="46713" url="https://af.wikipedia.org/wiki?curid=46713" title="Ariarathes III">
Ariarathes III

Ariarathes III (Grieks: Ἀριαράθης) was van 262/255 v.C tot 220 v.C koning van Kappadosië. Hy was die seun van sy voorganger, Ariamnes, en het saam met sy pa regeer terwyl dié nog gelewe het. Hy was getroud met ’n dogter van Antiochus II, koning van Sirië. Hy was betrokke in ’n oorlog teen Seleukos II en het Kappadosië uitgebrei deur Kataonië by sy afhanklike state te voeg.



</doc>
<doc id="46714" url="https://af.wikipedia.org/wiki?curid=46714" title="Horisontaal">
Horisontaal

'n Vlak of 'n lyn is horisontaal wanneer dit 'n "konstante hoogte" het. Mens sê dat 'n voorwerp, soos 'n pyp of 'n dak, horisontaal is wanneer hy parallel met die horisontale vlak lê. Die horisontale vlak is reghoekig aan die vertikaal. Daar bestaan eintlik verskillende formele definisies van 'n horisontale vlak.

'n Vlak is plaaslik horisontaal as hy orals reghoekig aan die vertikaal lê. Dit beteken dat die vlak gebuig is, aangesien hy saam met die aarde se kromming moet loop. So 'n vlak vorm 'n ekwipotensiale oppervlak (gravitasionele potensiële energie is orals dieselfde). In teenstelling hiermee kan mens ook 'n plat (ongeboë) vlak kry wat op een punt loodreg aan die vertikaal is. Oor alledaagse afstande wat baie kleiner as die aarde se deursneë is, kan die buiging van die aarde buite rekening gelaat word, en is hierdie twee konsepte dieselfde.


</doc>
<doc id="46715" url="https://af.wikipedia.org/wiki?curid=46715" title="Ariarathes IV">
Ariarathes IV

Ariarathes IV Eusebes (Grieks: Ἀριαράθης Εὐσεϐής) was van 220 v.C tot 163 v.C koning van Kappadosië. Hy was die seun van koning Ariarathes III en was nog ’n kind toe hy die troon bestyg het. Hy het sowat 57 jaar lank regeer.

Hy was getroud met Antiochis, die dogter van Antiochus III van Sirië en het sy skoonpa gehelp in sy oorlog teen die Romeinse Republiek. Ná Antiochus se nederlaag teen die Romeine in 190 v.C., het Ariarathes in 188 v.C. vrede gevra. Hy het dit op gunstige voorwaardes gekry omdat sy dogter Stratonice verloof was aan Eumenes II, die koning van Pergamon, ’n bondgenoot van die Romeine. Sy is later met hom getroud. In 183 v.C. tot 179 v.C. het Ariarathes vir Eumenes gehelp in sy oorlog teen die koning van Pontus.

Volgens oorlewering het Antiochis aanvanklik geen kinders vir Ariarathes gebaar nie en toe voorgegee sy het die lewe aan twee seuns geskenk. Hulle is Ariarathes en Orophernes genoem. Daarna het sy egter twee dogters en ’n seun, Mithridates (die latere Ariarathes V) by haar man gehad. Sy het toe erken dat sy gejok het oor die eerste twee seuns en hulle is weggestuur, die een na Rome en die ander na Ionië.



</doc>
<doc id="46721" url="https://af.wikipedia.org/wiki?curid=46721" title="Ariarathes V">
Ariarathes V

Ariarathes V Eusebes Filopator (Grieks: Ἀριαράθης Εὐσεβής Φιλοπάτωρ) was van 163 v.C tot 130 v.C koning van Kappadosië. Hy is aanvanklik Mithridates genoem en was die seun van sy voorganger, Ariarathes IV. Hy het 33 jaar lank regeer.

Ariarathes was bekend vir sy goeie karakter en belangstelling in filosofie en die kunste. Hy is waarskynlik in Athene opgevoed waar hy oënskynlik bevriend geraak het met die toekomstige koning Attalus II. Nadat hy ’n huwelik met die suster van Demetrius I, wat deur die Romeinse Republiek voorgestaan is, van die hand gewys het, het laasgenoemde oorlog teen hom gemaak. Een van sy vals broers, Orophernes, het na vore getree as aanspraakmaker op die troon.

Ariarathes is omstreeks 158 v.C. van die troon gesit en het na Rome gevlug. Die Romeine het hom teruggeplaas op die troon, maar Orophernes toegelaat om saam met hom te regeer. Die gesamentlike heerskappy het blykbaar nie lank gehou nie. Kort daarna word Ariarathes as die enigste koning genoem.

In 154 v.C. het Ariarathes die koning van Pergamon, Attalus II, gehelp in sy oorlog teen Bitinië en het sy seun Demetrius gestuur as bevelvoerder. Hy is in 130 v.C. verslaan in die oorlog van die Romeine teen Eumenes III van Pergamon. In ruil vir sy hulp aan die Romeine in laasgenoemde oorlog is Likaonië en Silisië by sy koninkryk gevoeg.

Hy het ses kinders by sy vrou, Nysa, gehad, maar sy het vyf van hulle ná sy dood vermoor sodat sy die mag vir haarself kon hou. Nadat sy doodgemaak is weens haar wreedheid, het haar enigste oorlewende seun die troon bestyg as Ariarathes VI.



</doc>
<doc id="46722" url="https://af.wikipedia.org/wiki?curid=46722" title="Ariarathes VI">
Ariarathes VI

Ariarathes VI Epiphanes Philopator (Grieks: Ἀριαράθης Ἐπιφανής Φιλοπάτωρ) was van 130/126 v.C tot 116/111 v.C koning van Kappadosië. Hy was die jongste seun van Ariarathes V. Sy ma, Nysa, het al haar ander kinders vermoor om die mag vir haarself te kan hou. Die jong seun is egter gered en sy ma doodgemaak.

Hierdie feite was genoeg beweegrede vir Mithridates V van Pontus om beheer oor Kappadosië te probeer oorneem. Met dié vooruitsig het hy sy dogter Laodice met Ariarathes laat trou. Dit was egter nie genoeg om Kappadosië in ’n satellietstaat van Pontus te verander nie en Mithridates Euergetes se seun, Mithridates VI, het Ariarathes toe laat vermoor.

Ná sy dood is die koninkryk vir ’n kort rukkie deur sy weduwee regeer, en toe is dit beset deur Nicomedes III van Bitinië, wat met haar getrou het. Nicomedes III is egter gou daarna vervang deur Mithridates VI van Bitinië, wat Ariarathes VII, ’n seun van Ariarathes VI, op die troon geplaas het.



</doc>
<doc id="46723" url="https://af.wikipedia.org/wiki?curid=46723" title="Ariarathes VII">
Ariarathes VII

Ariarathes VII Filometor (Grieks: Ἀριαράθης Φιλομήτωρ) was van 116/111 v.C tot 101/100 v.C koning van Kappadosië. Hy was die seun van sy voorganger, Ariarathes VI, en sy vrou, Laodice. Tydens die eerste jare van sy bewind was sy ma die regent. In dié tyd het koning Nicomedes III van Bitinië die koninkryk beset en met Laodice getrou.

Nicomedes is egter gou daarna deur Mithridates vervang, wat Ariarathes teruggeplaas het op die troon. Maar toe laasgenoemde beswaar maak teen die moord op sy pa deur ’n bondgenoot van Mithridates, het die koning van Pontus hom ook laat vermoor en sy seun Ariarathes IX in sy plek op die troon gesit.



</doc>
<doc id="46728" url="https://af.wikipedia.org/wiki?curid=46728" title="Ariarathes VIII">
Ariarathes VIII

Ariarathes VIII Epifanes (Grieks:Ἀριαράθης Ἐπιφανής) was van 101 v.C tot 96 v.C en weer in 95 v.C. koning van Kappadosië. Hy was die tweede oudste seun van Ariarathes VI en sy vrou, Laodice, en het in 101 v.C. die troon bestyg nadat die Kappadosiese adel in opstand gekom het teen koning Mithridates VI van Pontus en sy agtjarige seun, Ariarathes IX, wat hy op die troon geplaas het.

Mithridates het Ariarathes egter in 96 v.C. uit die koninkryk verdryf en sy seun op die troon teruggeplaas. Hy het aan die Romeinse Republiek voorgegee dat die seun ’n derde seun van Ariarathes VI en Laodice was.

Die Romeine het egter aan die Kappadosiërs hul vryheid gegee en in 95 v.C. gelas dat Ariarathes IX van die troon gesit word. Ná ’n kort periode van direkte regering deur Pontus en ’n kort herstel van Ariarathes VIII se bewind, het die Romeine probeer om die republiek te herstel.

Die Kappadosiërs wou egter ’n koning hê. Ariarathes VIII het intussen ’n natuurlike dood gesterf en met die dood van albei Ariarathes VI se seuns, Ariarathes VII en VIII, was die koninklike familie van Kappadosië uitgesterf. Die Romeine het die Kappadosiërs toe toegelaat om te kies wie hulle wil as koning. Hulle het Ariobarzanes I Philoromaios gekies.



</doc>
<doc id="46729" url="https://af.wikipedia.org/wiki?curid=46729" title="Ariarathes IX">
Ariarathes IX

Ariarathes IX Eusebes Filopator (Grieks: Ἀριαράθης Εὐσεϐής Φιλοπάτωρ) was van 101 v.C tot 95/89 v.C koning van Kappadosië. Hy is deur sy pa, koning Mithridates VI van Pontus, op die troon geplaas ná die moord op Ariarathes VII, die oudste seun van Ariarathes VI. Die Kappadosiese adel het egter in opstand gekom teen hulle en Ariarathes VII se jonger broer, Ariarathes VIII, op die troon geplaas.

Mithridates het Ariarathes in 96 v.C. uit die koninkryk verdryf en sy seun op die troon teruggeplaas. Hy het aan die Romeinse Republiek voorgegee dat die seun ’n derde seun van Ariarathes VI was. Die Romeine het egter aan die Kappadosiërs hul vryheid gegee en in 95 v.C. gelas dat Ariarathes IX van die troon gesit word. Ná ’n kort periode van direkte regering deur Pontus en ’n kort herstel van Ariarathes VIII se bewind, het die Romeine probeer om die republiek te herstel.

Die Kappadosiërs wou egter ’n koning hê. Ariarathes VIII het intussen ’n natuurlike dood gesterf en weens die dood van albei Ariarathes VI se seuns was die koninklike familie van Kappadosië uitgesterf. Die Romeine het die Kappadosiërs toe toegelaat om te kies wie hulle wil as koning. Hulle het Ariobarzanes I Philoromaios gekies.



</doc>
<doc id="46730" url="https://af.wikipedia.org/wiki?curid=46730" title="Ariobarzanes I">
Ariobarzanes I

Ariobarzanes I, genoem Philoromaios, "die een wat Rome liefhet" (Grieks: Ἀριοϐαρζάνης Φιλορώμαιος), was van 95 v.C tot 63/62 v.C koning van Kappadosië. Hy is deur die Kappadosiërs as koning gekies nadat die Romeinse Republiek die aanspraak van Ariarathes IX verwerp het. Hy was met tussenposes in beheer van ’n koninkryk wat beskou is as ’n protektoraat van Rome.

Hy is drie keer deur koning Tigranes II van Armenië verwyder voordat hy nie net sy posisie beveilig het nie, maar ook die koninkryk uitgebrei het. Hy het eindelik omstreeks 63 of 62 v.C. geabdikeer ten gunste van sy seun, Ariobarzanes II Filopator.



</doc>
<doc id="46731" url="https://af.wikipedia.org/wiki?curid=46731" title="Ariobarzanes II">
Ariobarzanes II

Ariobarzanes II Filopator (Grieks: Ἀριοϐαρζάνης Φιλοπάτωρ) was van omstreeks 63/62 v.C tot omstreeks 51 v.C koning van Kappadosië. Hy was ’n swak heerser en het die hulp van Gabinius in 57 v.C. nodig gehad om sy vyande af te weer. Hy was sowat agt jaar lank koning voordat hy vermoor is. Hy is deur sy seun, Ariobarzanes III Eusebes Filoromanus opgevolg.



</doc>
<doc id="46733" url="https://af.wikipedia.org/wiki?curid=46733" title="Ariobarzanes III">
Ariobarzanes III

Ariobarzanes III Eusebes Filoromanus (Grieks: Ἀριοϐαρζάνης Εὐσεϐής Φιλορώμαιος) was van 51 v.C tot 42 v.C koning van Kappadosië. Die senaat van die Romeinse Republiek het ingestem dat hy sy pa, Ariobarzanes II, opvolg. Cicero, die goewerneur van Silisië, het opgemerk dat hy omring is deur vyande, onder wie sy ma, Athenais van Pontus.

Hy het Pompeius van Rome aanvanklik gesteun ondanks die koste en het sy posisie behou nadat Julius Caesar die burgeroorlog in Rome gewen het. Hy het selfs ’n stuk grond bygekry. Die Romeinse bevryder Gaius Cassius Longinus het Ariobarzanes in 42 v.C. tereggestel omdat hy nie groter Romeinse inmenging in sy koninkryk wou duld nie.



</doc>
<doc id="46735" url="https://af.wikipedia.org/wiki?curid=46735" title="Ariarathes X">
Ariarathes X

Ariarathes X Eusebes Filadelphos (Grieks: Ἀριαράθης Εὐσεϐής Φιλάδελφος) was van omstreeks 42 v.C tot 36 v.C koning van Kappadosië. Hy het aan die bewind gekom nadat sy broer, Ariobarzanes III, vermoor is. Hy het nie lank regeer nie voordat Marcus Antonius hom laat teregstel het. Hy is vervang deur Sisines, wat koning Archelaos geword het.



</doc>
<doc id="46736" url="https://af.wikipedia.org/wiki?curid=46736" title="Archelaos">
Archelaos

Archelaos (Grieks: ο Αρχέλαος) was van 36 v.C tot 17 n.C die laaste koning van Kappadosië. Hy was die seun van Archelaos III, die hoëpriester van Comana.

Hy het koning Ariarathes X opgevolg nadat Marcus Antonius hom in 36 v.C. koning gemaak het. Die keiser van die Romeinse Republiek Augustus het sy koninkryk vergroot. Hy was egter nie baie gewild onder sy onderdane nie en hulle het hom selfs in Rome verkla, waar hy deur die latere keiser Tiberius verdedig is.

Nadat Tiberius keiser geword het, het hy Archelaos daarvan beskuldig dat hy ’n rewolusie wou aanvuur, en hy is in gevangenskap in Rome dood. Kappadosië het toe ’n Romeinse provinsie geword.



</doc>
<doc id="46737" url="https://af.wikipedia.org/wiki?curid=46737" title="Wawel-katedraal">
Wawel-katedraal

Die Sint Stanislaus en Wenceslaus-katedraal in Krakau (Pools: "Bazylika archikatedralna św. Stanisława i św. Wacława"), kort Wawel-katedraal genoem, is die katedraal of biskopskerk van die Poolse Rooms-Katolieke aartsbisdom Krakau. Dit is op die Wawel-heuwel geleë.

Die huidige kerkgebou het twee geskiedkundige voorlopers: die Sint Wenceslaus-katedraal uit die jaar 1020 (wat in 1038 deur die Tsjeggiese vors Břetislav vernietig is) en die Romaanse katedraal met drie skepe wat in 1142 gewy is. Dit huisves die graf van die heilige biskop en martelaar Sint Stanislaus van Krakau. Die laasgenoemde gebou is in 1305 deur 'n brand vernietig, en slegs die Sint Leonardus-kripte het bewaar gebly.

Enkele jare later het biskop Nanker met die bou van 'n nuwe Gotiese katedraal begin. Aangesien Krakau tot en met 1609 as hoofstad van Pole gefungeer het en die koninklike kasteel op die plaaslike Wawel-heuwel geleë was, het die katedraal as hofkerk gedien. Die konings van Pole is in sy grafkelder ter ruste gelê. Ook Pole se heilige koningin, Hedwig (Jadwiga) lê sedert 1399 in die katedraal begrawe.

Die katedraal is in die volgende eeue verskeie kere omgebou. Rondom die sakrale gebou het kapelle ontstaan, waaronder Bartholomeu Berrecci se Sigismund-kapel uit die jaar 1533. Die Sigismund-kloktoring, wat in die tweede helfte van die 14de eeu as deel van die Wawel-versterkings ontstaan het, behels die eerwaardigste klok van Pole, "Sigismundus". Die Mausoleum van Sint Stanislaus het in die 17de eeu in die katedraal se viering ontstaan. Gedurende die 18de eeu is dele van die gebou en sy binneversiering gebarokiseer.

Die kripte onder die Wawel-katedraal huisves die laaste rusplekke van Poolse monarge, nasionale helde, generale en rewolusionêres, waaronders heersers van die Pools-Litause Gemenebes soos Jan III Sobieski en sy gemalin Maria Kazimiera, die sterflike oorskot van Tadeusz Kościusko – een van die leiers van die Poolse nasionale opstand en brigade-generaal in die Amerikaanse Rewolusionêre Oorlog; die nasionale barde: Adam Mickiewicz (wat hier in 1890 sy finale rusplek gevind het) en Juliusz Słowacki (1927), asook Władysław Sikorski, eerste minister van die Poolse regering in ballingskap en opperbevelhebber van die Poolse weermag), maarskalk Józef Piłsudski, stigter van die Tweede Poolse Republiek, staatspresident Lech Kaczyński en sy eggenote Maria Kaczyńska.



</doc>
<doc id="46739" url="https://af.wikipedia.org/wiki?curid=46739" title="NG gemeente Masvingo">
NG gemeente Masvingo

Die NG gemeente Masvingo is 'n gemeente van die Nederduitse Gereformeerde Kerk in Zimbabwe wat, sedert die ontbinding van die Sinode van Midde-Afrika, deel is van die Ring van Midde-Afrika, Noordelike Sinode. Die belydende lidmate het in 1989 nog 166 getel, maar teen 2009 tot 42 afgeneem, toe die gemeente ook vakant was. In 2015 was die gemeente steeds vakant, maar die lidmaattal het afgeneem tot 35 belydende en vyf dooplidmate.

Die gemeente is die eerste keer in 1895 gestig. Luidens die oudste notule het ds. Pieter Adam Strasheim, destyds leraar van die NG gemeente Wynberg, op 7 Maart daardie jaar opdrag gekry om te gaan "als verteenwoordiger onzer Kerk in Mashonaland om onze verstrooide leden aldaar te bezoeken, ze waar mogelijk tot eene gemeente te vormen". Volgens sy verslag is Fort Victoria Masvingo op 16 November 1895 as die vierde oudste gemeente in Rhodesië gestig. Die eerste kerkraadsvergadering is reeds op 24 Junie 1895 gehou. Op die tweede kerkraadsvergadering, 5 Julie 1895, word besluit: "De manslidmaten op te roepen tot eene vergadering op Maandag, 8 Julie 1895 ten einde 2 broeders te kiezen die tezamen (by afwesigheid van ds. Strasheim) met den Eerw. A.A. Louw een Raad van Bestuur zullen vormen tot regeling der gemeentelyke belangen totdat eene gemeente zal zyn gesticht." Vir hierdie Raad is gekies op 8 Julie: G.F. van Rooyen en John Johnstone, en as sekundi: T.J. van der Riet en R.T.J. van Rooyen. T.J. van der Riet word as kassier gekies. 'n Raad van Bestuur word gemagtig om 'n skool op te rig en 'n skoolkommissie aan te stel. Verder is ook 'n Boukommissie benoem vir die oprig van 'n gebou wat as kerk en skool gebruik kon word.

Op 16 November 1895 het 'n gemeentevergadering besluit tot die stigting van 'n gemeente en "stelt zich onder het bestuur en de wetten der Ned. Ger. Kerk in de Kaapkolonie". Die gemeente magtig die kerkraad jaarliks nie minder nie as £37 10. te betaal tot die salaris vir die predikant wat na Bulawayo beroep word. Die kerkraad moet £50 vir die salaris van die onderwyser bydra en die Moderatuur sal gevra word om ook £50 by te dra. Op 'n vergadering op 11 Junie 1896 besluit die kerkraad dat die skoolsake onbepaald uitgestel word weens oorlog en runderpes. 

In 1900 het die Sending onderneem om op Morgenster 'n kosskool plaaslik te stig. Die skool is later na 'n meer sentrale plek, die "Spes Bona" van mnr. Johnson, verskuif. Na die oorname deur ds. Geldenhuys van Bulawayo is die plaas "Goodhope" deur die kerk aangekoop. Mnr. Ben Geldenhuys as hoof en mej. Slabbert, 'n werkster van die Sending, het toe die skool daar voortgesit.

Deur die wegtrek van die lidmate het die getal so verminder en was daar ook so 'n gebrek aan mans om in die kerkraad te dien, dat die gemeente vanself 'n natuurlike dood gesterf het. Intussen was die sendelinge nog steeds gewillig om in die behoeftes van die lidmate wat oorgebly het, te voorsien. Amptelik het die wyk Fort Victoria egter onder kerkweë onder Bulawayo geval met ds. Geldenhuys as leraar. Van 1916 is die wyk aan Enkeldoorn oorgedra. Met die bevestiging van ds. A.J. van Wyk as hulpprediker op Enkeldoorn is hy tot leraar van die wyk Fort Victoria afgesonder en was hy ook 'n tyd lank hier woonagtig.

Die gemeente is die tweede maal in 1936 afgestig en het kort voor lank sy eie kerkgebou gekry. Die plan wat al in 1895 bestaan het om fondse vir die kerkgebou in die Unie te vra, is later uitgevoer, want die 'n groot deel van die geld waarmee die nuwe kerkgebou opgerig is, het uit veral die O.V.S. gekom. Die grootste gedeelte het egter uit die gemeente self gekom.






</doc>
<doc id="46740" url="https://af.wikipedia.org/wiki?curid=46740" title="NG gemeente Livingstone">
NG gemeente Livingstone

Die NG gemeente Livingstone was 'n gemeente van die Nederduitse Gereformeerde Kerk op die dorp met dieselfde naam in Noord-Rhodesië wat in 1946 van NG gemeente Lusaka afgestig het, maar na Zambië se onafhanklikwording weer by die moedergemeente ingelyf is. Die dorp en omgewing word nou deur die leraar van die gemeente in Lusaka bedien en hou elke eerste en derde Sondag van die maand 'n erediens in die Sun-hotel by die Victoria-waterval.




</doc>
<doc id="46742" url="https://af.wikipedia.org/wiki?curid=46742" title="NG gemeente Mutare">
NG gemeente Mutare

Die NG gemeente Mutare (vroeër as Umtali bekend) is 'n gemeente van die Nederduitse Gereformeerde Kerk in Zimbabwe wat in 1917 op die dorp (sedert 1971 'n stad) met dieselfde naam gestig is. Dit was die 63ste gemeente van die Vrystaatse Kerk, het van 1957 onder die Streeksinode van Midde-Afrika onder die Transvaalse Kerk geval en van 1963 tot vroeg in die 21ste eeu onder die Sinode van Midde-Afrika, waarna die Sinode ontbind is en tans die Ring van Midde-Afrika in die Noordelike Sinode vorm.

In 1989 het die gemeente nog 104 belydende lidmate gehad, maar teen 2008 het dit afgeneem tot 41 en teen 2012 tot 33 belydende lidmate en vier dooplidmate. In 2015 was dit onderskeidelik 35 en ses. Die gemeente word deur ds. Mattheus Johannes Daniel Beukes in kombinasie met NG gemeente Chipinge bedien.






</doc>
<doc id="46743" url="https://af.wikipedia.org/wiki?curid=46743" title="NG gemeente Chipinge">
NG gemeente Chipinge

Die NG gemeente Chipinge, vroeër bekend as Melsetter, is die derde oudste gemeente van die Nederduitse Gereformeerde Kerk in Zimbabwe wat, sedert die ontbinding van die Sinode van Midde-Afrika, onder die Noordelike Sinode val as deel van die Ring van Midde-Afrika.

Op 7 Maart 1895 het ds. Pieter Adam Strasheim, indertydse leraar van NG gemeente Wynberg, opdrag gekry om te gaan "als verteenwoordiger onzer Kerk in Mashonaland om onze verstrooide leden aldaar te bezoeken, ze waar mogelijk tot eene gemeente te vormen". Die gevolg van sy geslaagde besoek was die stigting van vier gemeentes in die destydse Suid-Rhodesië: Bulawayo (6 September 1895), Enkeldoorn (9 November 1895) op die teenswoordige Chivhu, Melsetter (12 Oktober 1895) op die teenswoordige Chipinge en Fort Victoria (16 November 1895), wat doodgeloop het tot dit in 1936 opnuut gestig is.

Teen 1933 het die gemeente uit 308 lede en 580 siele bestaan en was die leraar ds. C.A. van Schalkwyk. Teen 1990 het die lidmate afgeneem tot 54 en 20 jaar later (2010) tot 41. 





</doc>
<doc id="46744" url="https://af.wikipedia.org/wiki?curid=46744" title="Koninkryk van Masedonië">
Koninkryk van Masedonië

Masedonië (Grieks: Μακεδονία, "Makedonía") was ’n antieke koninkryk in die noordoostelike deel van die Griekse skiereiland en kom grotendeels ooreen met die hedendaagse Griekse provinsie Masedonië. Dit is begrens deur Epirus in die weste, Paionië in die noorde, Thrakië in die ooste en Thessalië in die suide.

Die opgang van Masedonië van ’n klein koninkryk tot een wat die hele Hellenistiese wêreld oorheers het, het begin tydens die bewind van Philippos II. Vir ’n kort rukkie, ná die oorwinning van Alexander die Grote, was dit die magtigste staat in die wêreld.

Die naam Masedonië (Grieks: Μακεδονία, "Makedonía") is verwant aan die antieke Griekse woord μακεδνός ("makednos"). Dit het beteken "lange" of "hooglander", moontlik ’n beskrywing vir die antieke Masedoniërs.

Die antieke Masedonië word deesdae dikwels verwar met Noord-Masedonië, een van die deelstate van die voormalige Joego-Slawië wat in 1991 onafhanklik geword het. Masedonië is ook ’n streek in die huidige Griekeland. Verder was dit die naam van ’n wyer geografiese en historiese streek wat albei gebiede hierbo sowel as dele van Bulgarye, Albanië en Serwië ingesluit het.

Verskeie volke het in die gebiede om Aigai, die eerste Masedoniese hoofstad, gewoon. Volgens legende het Karanos saam met ’n horde Grieke na die gebied gekom op soek na ’n nuwe vaderland. Hulle het die stad Edessa (van koning Midas-faam) ingeneem en dit Aigai hernoem. Karanos het Midas en ander konings verban en ’n nuwe koninkryk gevestig.

Dit lyk of die eerste antieke Masedoniese staat in die 8ste eeu v.C. of vroeë 7de eeu v.C. ontstaan het onder die Argeïese Dinastie wat volgens legende na die streek gemigreer het van die Griekse stad Argos in Peloponnesus (vandaar die naam Argeïes). Die Masedoniese stam wat deur die Argeërs regeer is, is self Argeërs genoem (wat vertaal kan word as "afkomstig van Argos").

Die koninkryk was geleë in die vrugbare spoelgrond-vlakte bekend as "Laer-Masedonië", noord van Berg Olimpus. Omtrent in die tyd van Alexander I van Masedonië het die Argeïese Masedoniërs na "Bo-Masedonië" begin versprei wat deur onafhanklike stamme bewoon is. Naby die moderne stad Veria het Perdikkas I (of, meer waarskynlik sy seun Argaios I) sy hoofstad Aigai gebou. Ná ’n kort tydperk onder Persiese heerskappy onder Darius Histaspes het die staat onafhanklik geword onder koning Alexander I (495–450 v.C.).

Voor die 4de eeu v.C. het die koninkryk ’n streek beslaan wat min of meer met die huidige streek Masedonië in die moderne Griekeland ooreenstem. ’n Verenigde Masedoniese staat is eindelik gevestig deur koning Amintas III (omstreeks 393–370 v.C.). Hulle het die passe beheer waardeur barbaarse invalle vanuit Illirië plaasgevind het. Die streek het in dié tyd al hoe meer Grieks geword, hoewel Grieke van Athene hulle as onbeskaafd beskou het.

Tydens die 4de eeu v.C. het Masedonië polities meer betrokke geraak by die suid-sentrale stadstate van antieke Griekeland, maar dit het terselfdertyd meer argaïese eienskappe behou soos Philippus se vele vroue, erfgenaam-heersers wat soms gelei het tot algehele mag in vergelyking met die stadstate se demokratiese stelsels, asook lyfeienskap, wat reeds voor Masedonië se opgang in Griekeland afgeskaf is.

Amintas het drie seuns gehad. Die eerste twee, Alexander II en Perdikkas III het net kort regeer. Perdikkas III se babaseun is van die troon gesit deur Amintas se derde seun, Philippos II, wat homself tot koning verklaar het en ’n periode van Masedoniese oorheersing oor Griekeland ingelui het. Onder Philippos II (359–336 v.C.) het Masedonië uitgebrei tot in die gebiede van die Paioniërs, Thrakiërs en Illiriërs. Hy het ook onder andere die streke Pelagonië en Suid-Paionië ingepalm.

Philippos het die weermag en dié se wapens verbeter. Hy het begin om die grense van sy koninkryk vinnig uit te brei. Eindelik het hy die grootste deel van Thessalië ingeneem.

Hierna was Philippos nou betrokke by die politiek van Sentraal-Griekeland. In die voortdurende konflik met Athene het Philippos noord getrek deur Thrakië in ’n poging om Bisantium en die Bosporus oor te neem en so Athene se Swartsee-graanvoorraad af te sny. Die beleg van Bisantium het misluk, maar Athene het die gevaar van die opkomende Masedonië besef en het onder Demosthenes ’n koalisie met baie van die belangrikste state gevorm om die Masedoniërs teen te staan. Die geallieerdes het in die Slag van Chaironeia (338 v.C.) met die Masedoniërs gebots en is oorweldigend verslaan, met die gevolg dat Philippos die onbetwisbare heerser van Griekeland geword het.

Philippos se seun, Alexander die Grote (356–323 v.C.) het daarin geslaag om die Masedoniese mag kortliks nie net oor die sentrale Griekse stadstate te versprei nie, maar ook oor die Persiese Ryk, insluitende Egipte en gebiede so ver oos as die buitewyke van Indië. Alexander het die regeringstyle van die verowerde gebiede aanvaar en die Griekse kultuur en geleerdheid het deur die enorme ryk versprei. Hoewel die ryk in talle Hellenistiese regimes verbrokkel het ná sy dood, het sy verowerings ’n langdurige erfenis gelaat, veral in die nuwe Griekssprekende stede wat regoor Persië se westelike gebiede ontstaan het, en dit was die inleiding van die Hellenistiese tydperk. In die verdeling van Alexander se ryk het Masedonië onder die Antipater-dinastie beland wat ná net ’n paar jaar, in 294 v.C., deur die Antigonus-dinastie omvergewerp is.

Antipater en sy seun Kassander het beheer oor Masedonië gekry, maar ná Kassander se dood in 297 v.C het ’n lang burgerlike stryd begin. Die koninkryk is vir ’n rukkie regeer deur Demetrios I (294–288 v.C), maar ’n burgeroorlog het uitgebreek.

Demetrius se seun Antigonos II (277–239 v.C.) het die orde herstel, hoewel hy beheer oor baie van die Griekse stadstate verloor het. Hy het ’n stabiele monargie tot stand gebring en Antigonos III (229–221 v.C.) het hierop voortgebou deur Masedoniese beheer oor die streek te hervestig.

Onder Philippos V (221–179 v.C.) en sy seun Perseus (179–168 v.C.) het die koninkryk gebots met die opkomende Romeinse Republiek. Tydens die 2de en 1ste eeu v.C. het Masedonië ’n reeks oorloë teen Rome geveg. Twee groot nederlae was in 197 v.C. onder Philippos V en in 168 v.C. onder Perseus. Dit het gelei tot die einde van die Antigonus-dinastie en die Koninkryk van Masedonië. Andriskos se kortstondige sukses om die monargie in 149 v.C te herstel, is gevolg deur ’n nederlaag die volgende jaar en die daarstel van direkte Romeinse regering oor Masedonië as ’n Romeinse provinsie.



</doc>
<doc id="46748" url="https://af.wikipedia.org/wiki?curid=46748" title="Masedonië (dubbelsinnig)">
Masedonië (dubbelsinnig)

Die term Masedonië of Macedonië kan verwys na:



</doc>
<doc id="46751" url="https://af.wikipedia.org/wiki?curid=46751" title="Karin K">
Karin K

Karin K is die verhoognaam van Karin Kotzé, 'n Afrikaanse sangeres. Sy is in 1984 as deel van die musiekgroep Take 5 met 'n Crescendo-toekenning bekroon. 





</doc>
<doc id="46753" url="https://af.wikipedia.org/wiki?curid=46753" title="Masedonië (Griekeland)">
Masedonië (Griekeland)

Masedonië (Grieks: Μακεδονία, "Masedonía" [makeðoˈnia]) is ’n geografiese en historiese streek van Griekeland in Suidoos-Europa. Dit is die grootste en digs bevolkte deel van die land. Dié gebied en Thracië word soms saam "Noord-Griekeland" genoem.

Hierdie noordelike Griekse streek omsluit die grootste deel van die antieke Koninkryk van Masedonië, die koninkryk wat deur die Argeïese Dinastie regeer is, waarvan die belangrikste lede Alexander die Grote en sy pa, Philippos II, was. Onder die Ottomaanse Turke het die naam in onbruik geraak.

Selfs voor die stigting van die moderne Griekse staat in 1830 is dit geïdentifiseer as ’n Griekse provinsie, hoewel Masedonië geen geografiese grense het nie. Teen die middel van die 19de eeu is die naam weer informeel gebruik as ’n geografiese eerder as ’n politieke streek.

Teen die einde van die Ottomaanse tydperk is die grootste deel van die streek bekend as Roemelië deur die Verdrag van Boekarest (1913) verdeel ná die Ottomane se nederlaag in die Balkan-oorloë van 1912-1913. Griekeland, Serwië, Bulgarye en Albanië het elk ’n deel van die streek gekry – Griekeland die grootste.




</doc>
<doc id="46755" url="https://af.wikipedia.org/wiki?curid=46755" title="NG gemeente Chivhu">
NG gemeente Chivhu

Die NG gemeente Chivhu, met sy middelpunt op die dorp Chivhu, was tot omstreeks 2014 die tweede oudste gemeente van die Nederduitse Gereformeerde Kerk in Zimbabwe en ook buite die grense van Suid-Afrika. Dit het vroeër bekendgestaan as NG gemeente Enkeldoorn, maar die naam van die gemeente is saam met dié van die dorp ná Zimbabwe se onafhanklikwording in 1980 verander. Chivhu is by Beatrice ingelyf, hoewel dié gemeente eers in 1957 gestig is. Einde 2014 het die gekombineerde gemeente 2 doop- en 15 belydende lidmate gehad.

Die naam Enkeldoorn is gegee omdat hier 'n groot doringboom gestaan het waar die laer getrek is. In 1895 is ds. Pieter Adam Strasheim deur die Kaapse Kerk afgevaardig om kerke te gaan stig waar daar Voortrekkers was. Op 8 November kom hy met wa en ses osse op Enkeldoorn aan, op 9 November is 'n gemeente vergadering gehou met lidmate van die NG en Nederduitsch Hervormde Kerk. Aangesien lidmate van elke verband te min was om twee afsonderlike kerke te stig, is voorlopig, met toestemming van almal, 'n NG gemeente gestig. In 1896 breek 'n opstand onder die inheemse bevolking uit en daar is toe op Enkeldoorn laer getrek. Op 6 Januarie kom eerw. (later ds.) A.J. Liebenberg hier aan deur Cecil John Rhodes gestuur om 'n dorp te stig, op voorwaarde dat die plek hoog en droog moes wees.

Die eerste kerkie is in die laer van gras en pale gebou en het ook as skool vir die trekkerkinders gedien. Die tweede kerkie se hoeksteen is op 21 Desember 1897 gelê, het £1000 gekos, is later vergroot en het toe as kerksaal gedien. In 1896 vra die Kaapse Kerk vir eerw. Liebenberg om na Suid-Rhodesië toe te kom. Weens die Matabele-oorlog wat toe aan die gang was, moes hy eers op Salisbury bly. Daar het hy in die leër as sersant diens gedoen en kry later 'n medalje daarvoor. Hy gaan toe na Umtali waar ds. Strasheim hom as leraar van Enkeldoorn bevestig en het al die leraarswerk tot 1928 gedoen. Kort voor die Sinode van 1928 stuur die Kaapse Kerk vir ds. Kloppers om aan die gemeente te verduidelik dat al die predikantswerk wat eerw. Liebenberg gedoen het, onwettig was. Om alles in orde te bring, verleen die Sinode van daardie jaar aan hom die status van predikant uit erkenning vir sy karakter en werk.

Ds. Liebenberg lê die hoeksteen vir die derde kerk in 1930 en 'n pragtige gebou, wat £30 000 word opgerig. Drie jaar later sterf ds. Liebenberg en word op Enkeldoorn begrawe.

In die beginjare was dit 'n reuse-gemeente waarvan teen 1952 die volgende gemeentes afgestig het: Salisbury, Fort Victoria, Gwelo en Marandellas. 

Ná ds. Liebenberg se dood in 1933 is ds. H.J. van Wyk beroep en hy is in 1934 op Enkeldoorn bevestig. Weens swak gesondheid verlaat hy die gemeente in 1943, waarna ds. F.J.C. van Heerden hom in 1944 opvolg. Na 'n lang vakature aanvaar ds. B.J. Viljoen die beroep.

Die gemeente het in 1933 'n volle 680 belydende lidmate gehad, in 1989 net 106 en teen 2008 38. Ds. G.A. Breytenbach van die Engelssprekende NG gemeente in Harare (Cornerstone Congregation) bedien sedert 2003 ook Chivhu en NG gemeente Beatrice. Saam het die drie gemeentes in 2008 maar 117 belydende lidmate gehad en teen 2011 114.





</doc>
<doc id="46756" url="https://af.wikipedia.org/wiki?curid=46756" title="Pieter Adam Strasheim">
Pieter Adam Strasheim

Ds. Pieter Adam Strasheim (Terschelling, Friesand, 29 Junie 1851 - Stellenbosch 21 Februarie 1899) kan as die vader van die Nederduitse Gereformeerde Kerk in Zimbabwe beskou word.

Hy tree in 1881 in diens van die NG Kerk en is leraar van NG gemeente Philadelphia (destyds Koeberg genoem) van 1882 - '83. Van 1883 tot 1895 is hy leraar van NG gemeente Wynberg. Hy kry op 7 Maart 1895 opdrag van die Kaapse Sinode om te gaan "als verteenwoordiger onzer Kerk in Mashonaland om onze verstrooide leden aldaar te bezoeken, ze waar mogelijk tot eene gemeente te vormen". Die gevolg van sy geslaagde besoek was die stigting van vier gemeentes in die destydse Suid-Rhodesië, in chronologiese volgorde: Bulawayo, Enkeldoorn op die teenswoordige Chivhu, Melsetter op die teenswoordige Chipinge en Fort Victoria, wat doodgeloop het tot dit in 1936 opnuut gestig is.

Saam met ds. Strasheim het na Mashonaland gekom eerww. J.S. Groenewald (as sendeling toegelaat in 1895), later in Bulawayo bevestig as eerste leraar, A.J. Liebenberg op Enkeldoorn en P.L. le Roux op Melsetter. Eerw. Groenewald was tegelykertyd onderwyser en die Geoktrooieerde Maatskappy (British South Africa Company) was deur bemiddeling van dr. Leander Starr Jameson tot 1 April 1901 behulpsaam met £300 vir 'n skoolgebou en £75 jaarliks vir sy salaris.

Ds. Strasheim was tot en met sy dood by die werk in Rhodesië betrokke.



</doc>
<doc id="46757" url="https://af.wikipedia.org/wiki?curid=46757" title="Masedonië (streek)">
Masedonië (streek)

Masedonië is ’n geografiese en historiese streek in die Balkan-skiereiland in Suidoos-Europa. Sy grense het mettertyd baie verander, maar deesdae vorm dit deel van vyf lande: Griekeland, Serwië, Bulgarye, Albanië en Noord-Masedonië. Dit is sowat 67 000 km groot en het ’n bevolking van 4,76 miljoen.

Die oudste nedersettings in die streek dateer 9 000 jaar terug. Van die middel van die 4de eeu v.C. het die antieke Koninkryk van Masedonië die oorheersende mag in antieke Griekeland geword onder die Argeïese Dinastie, waarvan die belangrikste lede Alexander die Grote en sy pa, Philippus II, was. Sedertdien het Masedonië ’n uiteenlopende geskiedenis gehad.



</doc>
<doc id="46758" url="https://af.wikipedia.org/wiki?curid=46758" title="Guido von List">
Guido von List

Guido von List (Wene, 5 Oktober 1848 – 17 Mei 1919) was 'n skrywer en okkultis van Oostenryk. Hy is gebore in 'n baie vooruitstrewende handelsfamilie. Sy familie het 'n looiery as besigheid gehad maar Von List was nie baie suksesvol as besigheidsman nie. Hy het 'n karige bestaan gemaak deur artikels vir 'n tydskrif te skryf. In 1888 het hy suksesvol, 'n romanse met die naam Carnatum uitgegee. Die historiese romanse het 'n verhaal vertel van hoe Germane geveg het teen die Romeine. Hy het daarna nog twee suksesvolle romanses uitgegee wat voortgebou het op die tema. Sy skryfwerk het hom veral gewild gemaak onder die nasionalistiese Duitsers.

In 1902 het Von List meer betrokke begin raak by die okkult nadat 'n oogoperasie hom omtrent vir 'n jaar lank blind gelaat het. In hierdie tyd het hy vele mistieke ervarings gehad wat geassosieer was met die ou Noorse Rune-alfabet. Hy het die gefragmenteerde inligting oor Germaanse paginisme begin bestudeer. Hy het oortuig geraak dat 'n klas van koninklike priesters, die Armanen, die Germaanse volke geregeer het. Hulle het al hulle geheime probeer bewaar toe die Christendom begin deur die Noorde van Europa begin versprei deur geheime organisasies soos die Kruisvaarders, Vrymesselaars en die Rosekruisers. Von List het ook gesê dat die Armanen geforseer was om hulle geheime toe te vertrou aan Joodse Rabbi's van die Rhneland gedurende die 18de eeu. Hy was oortuig dat dit die oorsprong was van die Kabbalah.

In 1908 het Von List sy eerste betekenisvolle werk gepubliseer het oor die rune-alfabet: "Des geheimenis der Rumen" (Die geheime van die rune-alfabet).Sy navorsing het ook die begin van paganisme nagespoor in fee- en volksverhale. Op grond van sy openbaringe wat hy in 1902 ervaar het, het hy 'n benadering gevolg tot die rune-alfabet wat 'n sentrale tema geword het in sy stelsel van towerkunste.

Hy het geprofeteer dat "Die sterk Een van bo" sou arriveer in die nabye toekoms om die staat van die Armanen weer tot stand te bring. Sodoende sou die Duitsers weer die wêreld oorheers. 'n Argument kan uitgemaak word dat die profesie vervul is deur Adolf Hitler wat die mag in Duitsland bekom het kort na Von List se afsterwe.

Von List het 'n groot invloed gehad op die 20ste eeu se okkult in Europa. Sy invloed was te danke aan die Guido Von List gemeenskap wat in 1908 gestig is om sy idees te bevorder. Die lede van die gemeenskap het rykes, konserwatiewes, nasionaliste asook okkultiste ingesluit. Die gemeenskap het ook 'n binne sirkel gehad wat bekend gestaan het as die "Hoër Armanse Orde" (HAO). Hierdie orde het pelgrimstogte gereël na paganistiese plekke. Von List was 'n inspirasie vir baie okkultiese bewegings vir talle dekades na Von List se dood. Von List se idees is geabsorbeer in baie Noorse en Germaanse neopaganime.



</doc>
<doc id="46760" url="https://af.wikipedia.org/wiki?curid=46760" title="OSC Bremerhaven">
OSC Bremerhaven

Die klub is in 1972 gestig met die samesmelting van "Turnverein Bremerhaven von 1859", "Allgemeiner Turn- und Sportverein Bremerhaven von 1919", "Polizei Sport Verein von 1923" en "TGC "Blau-Gold" Bremerhaven von 1955". In 1974 het "TuS Bremerhaven 93" (gestig in 1893) by die klub aangesluit, in 1975 "Judo–Club Bremerhaven von 1955", in 1987 "1. Deutsch-Amerikanischer Sport- und Footballclub Bremerhaven Seahawks von 1979" en in 1988 "1. Billard-Sportverein Bremerhaven".

Van al die voorgangerklubs was "TuS Bremerhaven 93" die bekendste – die klub het in 1942 vir een seisoen in die Gauliga meegeding, destyds op die hoogste vlak van die Duitse sokkerstruktuur. Na die Tweede Wêreldoorlog het die klub weer op die hoogste vlak meegeding in die Oberliga Noord en in 1954 het die klub sy grootste prestasie behaal toe daar tweede in die Oberliga Noord geëindig is en die klub daarna onsuksesvol aan die uitspeelwedstryde om die Duitse sokkerkampioenskap deelgeneem het. 

OSC Bremerhaven se beste prestasie was om twee seisoene (1977/78 en 1979/80) in die 2. Bundesliga deur te bring. Die klub het ook 5 keer die hoofrondte van die DFB-Pokal gehaal tussen 1977 en 1984 en die beste poging hier was om die tweede rondte te haal in 1980, waar daar met 2-0 teen RSV Würges vasgeval is.

Die klub se dans-afdeling het die klub ook groot roem besorg toe die Europese kampioenskapskroon in 2007 ingepalm is.



</doc>
<doc id="46769" url="https://af.wikipedia.org/wiki?curid=46769" title="Hoërskool Eaglesvale">
Hoërskool Eaglesvale

Die Hoërskool Eaglesvale is 'n hoërskool in Harare, Zimbabwe. Dit het sy ontstaan gehad as Bothashof, 'n Afrikaansmedium-skool met noue Suid-Afrikaanse bande in die destydse Suid-Rhodesië en later Rhodesië. Dit het aan die einde van die koloniale tydeperk Engelsmedium geword en eindelik ook vir 'n kort rukkie in die onafhanklike Zimbabwe as sodanig bestaan. Die voertaal is verander omdat die Afrikaanse gemeenskap in dié land so verminder het dat die skool hernoem is na Eaglesvale en "'n ware Zimbabwiese skool" geword het. Die hoër- en laerskole Eaglesvale deel 'n perseel.

Daar is meer as 500 leerlinge in die hoërskool. Studente, alumni en personeel van Eaglesvale noem hul skool "Vale".

Omstreeks 1910 het ds. A.J. Botha van die NG gemeente Bulawayo met 'n fiets gery na 'n siek weduwee wat op 'n plaas saam met sy twee dogters gewoon het. Die vrou is later oorlede en haar twee dogters wees gelaat. Dié twee is toe versorg deur Ndebele-dorpenaars. Die NG Kerk stig toe 'n weeshuis in Rhodesstraat, Bulawayo, om na dié kinders om te sien. Later het ene mev. Basson haar twee seuns na die weeshuis gebring omdat haar man, soos bogenoemde weduwee, aan swartkoors beswyk het. 'n Klein skooltjie is op die kerkgrond opgerig om dié kinders te onderrig en dit het op 30 Januarie 1911 geopen. Die skool was nie tot wese en armlastige kinders beperk nie, en dit het mettertyd 65 leerlinge gehuisves.

Enkele jare later is daar besluit om die skool na 'n plek te verskuif waar die kinders ook plaasopleiding kon kry. Daar is gevoel dat dit goedkoper sou wees om die skool op die platteland te bedryf omdat groente verbou kon word vir voedsel, koeie vir hul melk aangehou kon word en dit ander voordele sou inhou. So koop die NG Kerk 'n plaas aan die hoofspoorlyn na Salisbury. Die skool was 118 km van Bulawayo en 54 km van Gwelo en dus redelik afgeleë. Op 15 Augustus 1914 is die hoeksteen van die eerste en hoofgebou op die nuwe perseel deur ds. J.N. Geldenhuys gelê.

Onderrig het op 20 Januarie 1915 begin. Hoewel die skool hom aanvanklik op wese toegespits het, het dit uitgebrei sodat ouers uit Suid-Rhodesië sowel as Noord-Rhodesië (Zambië) hulle kinders na die koshuis gestuur het. Die kinders is opgevoed in 'n Christelike atmosfeer, is in Afrikaans onderrig en praktiese opleiding gebied om hulle in staat te stel om makliker werk te kry nadat hulle die "Pionierskool", soos dit bekendgestaan het, verlaat het. Die meisies het, buiten in die gewone vakke, ook onderrig ontvang in huishoudkunde en kleremakery, terwyl die seuns landbou, stoffering, skoenmakery en skrynwerk geleer het. Die skool het ontluik in 'n klein dorpie met sy eie aantreklike kerk, hospitaal, werkswinkels, skoolkoshuis, personeelkwartier en plaasgeboue. Daar was 'n eie wassery asook 'n kragopwekker, 'n kudde frieslandbeeste, en hulle het selfs hul eie seep vervaardig. Vir ontspanning was daar rugbyvelde, vier tennisbane en 'n tenni-quoit-baan. Teen 1936 het die skool reeds 271 leerlinge gehad.

Die vernaamste rede vir die skool se verhuising was omdat dit so afgesonder was. Daar is gevoel die leerlinge en personeel loop sosiale, kulturele en opvoedkundige geleenthede mis. Hoë vervoerkoste was ook 'n probleem en as iemand dringende mediese hulp gekort het, moes hulle die meer as 50 km na Gwelo of die amper 120 km na Bulawayo aflê. Boonop was die plaas se grond nie besonder vrugbaar nie sodat genoeg produkte nie verbou kon word nie en water was ook skaars. Soms was daar nie eens genoeg vir huislike gebruik nie, laat staan nog die landboubedrywighede.

Die skool besluit toe om na Salisbury te verhuis omdat dit die hoofstad van die kolonie was en meer sentraal geleë was ten opsigte van die hele land. Daar was meer werksgeleenthede in Salisbury en leerlinge wat werk gekry het in die groot, onpersoonlike stad, kon in die skool aanbly tot hulle nesgeskop het en by die snelbewegende, moderne stadslewe aangepas het.

In 1944 is die plaas Bothashof aangekoop vir die bedrag van £18 000 en die bouwerk begin die jaar daarop. Die laaste skooldag op Daisyfield was op Vrydag 27 Augustus 1948. Om 'n hele kosskool 320 km te verskuif, was geen geringe taak nie. Bokwaens het die meubels en kiste na die stasie gebring, waar dit op die trein gelaai is. Aan die begin was Bothashof allermins 'n huislike woonplek. Die geboue was half voltooi en die boumateriaal is daarin geberg. Daar was geen lopende water vir sanitasie nie, geen kookgeriewe nie en die vloere en vensters was vuil. Boonop het die vragmotor met lewensnoodsaaklike voedsel nie opgedaag nie.

In die skool se jaarblad van 1949 (weens die verhuising was daar nie 'n jaarblad in 1948 nie) staan dié verslag oor die vroeë omstandighede: "In 'n atmosfeer van stof, sement en klippe het die vestiging hier begin … dit was glad nie maklik om alles op hul korrekte plek te sit nie … elke huishoudinggesin moes in een van die slaapsale intrek, wat nog sonder deure of gordyne was. Van 'n bad was daar nie sprake nie. Ons was afhanklik van water van 'n buitekraan ver in die velde wat 'n stadige en onderbroke straaltjie gelewer het. Die stoof was nie aan ons beskikbaar nie en ons vroue moes sukkel om etes te berei. Weense worsies het prominent op die spyskaart voorgekom. Was dit moeilike tye? Nee, want ons het met geesdrif gewerk. Omdat ons saam met die plek grootgeword het, geniet ons dit vandag baie en waardeer ons die geriewe meer as die nuweling wat al dié luuksheid betree."

Bothashof is amptelik geopen in 1949 met mnr. D.H. Davel as skoolhoof. Die seunskoshuis van die huidige Eaglesvale School is na hom genoem. In daardie jaar het seuns sowel as dogters gehelp om die sportvelde aan te lê op velde wat nog nooit geploeg was nie. 'n Rugbyveld, 'n atletiekbaan, vier netbalbane en 6 dwergtennisbane is aangelê. Die seuns het rugby teen omliggende skole gespeel en 'n begin is vir hulle gemaak met krieket en bofbal. Die dogters het meegeding in netbal en al die leerlinge het in die destydse swembad geswem en gewens vir 'n grotere. 'n Tuinklub is begin en ook die Rhodesiese Voortrekkers wat na Pretoria gereis het vir die inwyding van die Voortrekkermonument in Desember 1949.

Ondanks die aanvanklike uitdagings het Bothashof gefloreer en aantreklike onderrig- en koshuisgeriewe gebied aan amper 300 kinders asook huisvesting aan amper alle personeellede. By Salisbury het die skool gegroei en kort voor lank sy kapasiteit van 450 leerlinge bereik.

Die Rhodesiese regering het die skool spesiale toestemming gegee om die leerplan van die Suid-Afrikaanse nasionale onderwysdepartement in Engels te gebruik (dis nie bekend wanneer Afrikaans aan die skool uitgefaseer is nie). Dié leerplan het gelei tot die matriekeksamen wat dit vir kandidate met matrikulasievrystelling moontlik gemaak het om aan Suid-Afrikaanse universiteite te gaan studeer. Dit het beteken Bothashof was afhanklik van onderwysers wat hulle aan Suid-Afrikaanse instellings bekwaam het.

Met die voortslepende vryheidstryd in Rhodesië en die gedurige verhuising van Afrikaanssprekendes terug na die Republiek van Suid-Afrika het die skool se leerlingtal veral van 1979 af kwaai afgeneem en dit het ook ál moeiliker geraak om onderwysers uit Suid-Afrika te werf. Die vakkeuse moes ingeperk word en selfs vir verpligte vakke was dit moeilik om bekwame onderwysers te kry. Einde 1981 het dit duidelik geword dat die Senior Sertifikaat nie meer aangebied sou kon word nie en die laerskoolafdeling het ook in gedrang gekom met net 76 leerlinge van gr. 1 tot gr. 7. Die hoërskoolafdeling is daarom begin 1982 gesluit, maar in daardie jaar neem die laerskoolinders skielik toe tot 170 en so ontstaan 'n dringende behoefte om die hoërskoolafdeling te heropen.

Ten einde die onderwysertekort te bowe te kom, is daar besluit om die AEB-leerplan in te voer in ooreenstemming met ander Zimbabwiese privaat skole en so heropen die skool in 1983 met geriewe tot en met Vorm III. Namate die Vorm III-klas jaar ná jaar gevorder het, is die vorms verhoog totdat die "A Levels" in 1986 ingevoer is. Toe die skool 'n ware Zimbabwiese privaat skool word, het die leerlingtalle skerp toegeneem sodat die skool reuse-kapitaalbesteding moes aangaan om 30 voorafvervaardigde klaskamers aan te skaf, laboratoriums in te rig, kunsklaskamers, biblioteke ens. Die koshuisgeriewe is vermeerder en 'n vloot busse is aangeskaf om sowat 480 leerlinge daagliks na en van die skool te bring. Van 1911 het die NG Kerk al die geld voorsien vir die skool se uitbreiding tot die instelling wat dit vandag is.

In 1985 is die skool se naam van Bothashof na Eaglesvale verander in ooreenstemming met die instelling se geheel en al nuwe aard wat voorsiening gemaak het vir alle sektore van die samelewing, hoewel die grondbeginsel van Christelike onderwys onveranderd gebly het en die leuse, in 'n land waarin byna geen Afrikaans gepraat word nie, "Diens" gebly het.




</doc>
<doc id="46772" url="https://af.wikipedia.org/wiki?curid=46772" title="Cora Marie">
Cora Marie

Cora Marie, die verhoognaam van Cora Nell (1953–1994), was 'n Afrikaanse country-sangeres. Sy reik oor haar loopbaan sowat 22 langspelers uit, waarvan 14 goue status behaal. Haar grootste treffers, waarmee sy bekendheid verwerf, was "Gee haar 'n roos" en "Mamma Leonie". Sy is in 1994, op 41-jarige leeftyd, aan kanker oorlede.

Cora Nell is op 3 Januarie 1953 in Pretoria gebore. Sy was die jongste van vier kinders en het drie broers gehad (Bobby, Jimmy en Dennis). Haar pa is in 'n motorongeluk oorlede toe sy een jaar oud was, waarna sy in 'n kinderhuis in Springs geplaas is.

Sy het aan talentkompetisies begin deelneem by die Hellenic Hotel in Johannesburg wat sy telkemale gewen het. In 1974 neem sy haar eerste enkelspeler, "Hasta Manjana", 'n liedjie van ABBA, in Afrikaans op. Cora tree in September 1979 met die plateregisseur Corrie Myburgh in die eg.

In 1980 verwerf sy bekendheid met haar album "Lang Verlang Kontrei", waarop haar grootste treffer "Gee haar 'n roos", verskyn. In 1981 span en haar sangmaat Kupido kragte saam en hulle neem sewe langspeelplate oor die volgende 11 jaar saam op.

Cora is op 8 Julie 1994 in die ouderdom van 41, na 'n 2-jaar lange stryd teen kanker, oorlede. Sy laat haar man, Corrie Myburg, haar ma, Rina Heinlein, en drie aangenome seuns agter.

Cora Marie se biografie,"Gee Haar 'n Roos-Die Lewensverhaal Van Cora Marie" (ISBN 978-1-920575-13-7) geskryf deur Shaun Mynhardt is op 7 Desember 2012 vrygestel.

In Maart 2015 het die bestuurder van haar bewonderaarsklub 'n reeks Country Huldeblyk Konserte ter ere van Cora gereël. Op 28 Maart 2015 het kunstenaars soos Min Shaw, Lance James, Tommy Dell, Shaun Mynhardt en Clive Bruce spesiaal Kaap toe gevlieg om hulde aan Cora te bring. Die konsert was uitverkoop.

Op 31 Oktober 2015 is die tweede Country Legendes-Huldeblyk aan Cora Marie (weer deur Shaun Mynhardt gereël) in Pretoria, by die Centurion Teater aangebied. Hierdie konsert was nog groter met legendes: Min Shaw, Lance James, Tommy Dell, Vicki du Preez en Shaun & Philip Mynhardt wat hulde aan Cora Marie gebring het. 'n Spesiale toekenning van die ATKV is postuum aan Cora Marie tydens hierdie glansgeleentheid oorhandig.





</doc>
<doc id="46775" url="https://af.wikipedia.org/wiki?curid=46775" title="NG gemeente Caledon">
NG gemeente Caledon

Die NG gemeente Caledon is in 1811 as agtste gemeente van die Nederduitse Gereformeerde Kerk gestig.

Godsdienstige ingesetenes van die streek wat destyds "het Zwartberg" of "het warme Bad" genoem is, kon weens die verre afstand en gevaarlike pad net een keer per jaar na Swellendam gaan – die gemeente waaronder Caledon toe nog geval het – en daarom rig W. Wessels, P.L. de Bruyn, J.R. Maree en H.J. Swart 'n versoek aan die regering en vra verlof om 'n kerk te bou waartoe hulle na vermoë soveel moontlik sal help bydra. Die regering het op 21 Desember 1810 die plaas waar die warmbad is, van J. Rademan vir 10 000 rds. aangekoop en erwe verkoop. Op 27 Mei 1811 is die eerste kerkraadslede deur die adjunk-landdros benoem en deur die regering goedgekeur.

Ds. M.C. Vos, een van die eerste Afrikaners wat predikant geword het en in Europa, Afrika en Asië gearbei het, is as predikant benoem. Toe hy in Mei 1811 sy dienswerk aanvaar, was daar nog geen kerkgebou of pastorie nie. Hy het sy intrek in 'n boerewoning geneem en die wynkelder in 'n voorlopige kerkgebou verander. Later is die pastorie (wat in 1818 afgebrand het) en die kerk gebou. Laasgenoemde is op 1 Januarie 1813 ingewy. In daardie jaar het sir John Cradock, die goewerneur, die naam Caledon, ter ere van sy voorganger aan die dorp gegee. Die tweede kerkgebou is in 1876 ingewy tydens die dienstydperk van ds. P.J.G. de Vos. Dit is ontwerp deur die vermaarde kerkargitek Carl Otto Hager, maar gesloop om plek te maak vir die nuwe kerk.

Die Wes-gemeente is in 1973 afgestig. Saam het die twee gemeentes in 1979 sowat 1 850 belydende (volwasse) lidmate gehad, dog in 2007 het dit tot 1 600 afgeneem. Die NG sendinggemeente Caledon is in 1908 gestig.




</doc>
<doc id="46780" url="https://af.wikipedia.org/wiki?curid=46780" title="Oyster Bay">
Oyster Bay

Oyster Bay is 'n woonbuurt in suidelike Sydney, in die deelstaat Nieu-Suid-Wallis, Australië. Oyster Bay is sowat 26 kilometer ten suide van Sydney se sentrale sakekern in die plaaslike regeringsgebied van Sutherland Shire geleë.

Oyster Bay is 'n natuurlike baai aan die suidekant van die Georges-rivier. Die woorbuurt ontleen sy naam van die waterweg.

Green Point en Caravan Head is noemenswaardige plekke in Oyster Bay. Green Point is die tuiste van die Green Point Sterrewag, die tuiste van die Sutherland Shire sterrekundige vereniging. Coronation Bay is ook op die Georges-rivier tussen Green Point en Caravan Head geleë. By Coronation Bay is 'n groot mangrove gebied wat 'n diverse en dinamiese ekostelsel vorm wat 'n groot verskeidenheid voëlspesies ondersteun. Carina Bay is aan die westelike grens van die woonbuurt geleë.

Oyster Bay ontleen sy naam van die oesters wat in die baai gevind is. Die naam het reeds op kaarte verskyn wat deur 'n landmeter genaamd Wells in 1840 opgestel is. Die woonbuurt se naam is amptelik in 1933 erken.

'n Klein winkelsentrum is geleë op die kruising van Como Road en Oyster Bay Road. Dit sluit in 'n poskantoor, 'n apteek, 'n drankwinkel, 'n supermark, haarkappers, 'n nuusagentskap en 'n bakkery in.

Kerke in Oyster Bay sluit in die St Joseph Katolieke Kerk op die grens met Como, die Oyster Bay Baptiste Kerk te Green Point en Kingsway Community Church. Daar is ook 'n gemeenskapsaal in die woonbuurt.

Oyster Bay het 'n laerskool met dieselfde naam asook twee kleuterskole.

Volgens die 2006 sensus was daar 4907 mense wat in Oyster Bay woonagtig was. 15% van die mense is oorsee gebore met die grootste groepe vanaf die Verenigde Koninkryk 5,1%, Nieu-Seeland 1,2% en Suid-Afrika 0,6%. Engels is as die enigste taal aangegee in 90,7% van die huishoudings met die mees algemeenste ander tale Grieks 1,8%, Italiaans 0,9 % en Kantonees 0,7%. Die algemeenste kerkverbande was Rooms-Katoliek 31,7%, Anglikaans 26,6% en Uniting Church 5,4%.



</doc>
<doc id="46783" url="https://af.wikipedia.org/wiki?curid=46783" title="Phil Olivier">
Phil Olivier

Ds. Philippus (Phil) Lodewickus Olivier (21 Junie 1918 in Germiston – 26 Augustus 2008 in Kaapstad) was predikant in drie gemeentes van die Nederduitse Gereformeerde Kerk, assistentredakteur van die "Kerkbode" en samesteller van "Ons gemeentelike feesalbum", 'n oorsig oor die ontstaan en groei van byna al die destydse NG gemeentes met geleentheid van die 300-jarige herdenking in 1952 van Jan van Riebeeck se landing aan die Kaap, die sogenaamde Van Riebeeck-fees.

Ds. Phil Olivier se ouers was Johannes Diederik Olivier en Christine Elizabeth Lamont. Hy begin sy skoolopleiding in 1924 aan die Laerskool Germiston-Suid en matrikuleer in 1934 aan die Hoërskool Germiston. Van 1935 tot 1937 studeer hy aan die Universiteit van die Witwatersrand en behaal sy B.A.-graad. Die volgende jaar begin hy sy studie aan die Teologiese Fakulteit (Afd. B) van die Universiteit van Pretoria en ontvang die B.D.-graad in 1941. Aan die einde van 1942 word hy as proponent gelegitimeer.

Ná 'n kort bediening in die gemeente Louis Trichardt word Olivier in 1945 leraar van die NG gemeente Vergenoeg in Kenia, maar in 1951 verhuis hy en sy gesin Kaapstad toe. Hulle noem hulle huis "Vergenoeg" ter herinnering aan hul wonderlike tye in Oos-Afrika. Op 1 Augustus 1951, in die ouderdom van net 33 jaar, word hy redaksionele hoof van N.G. Kerk-uitgewers en beklee dié pos tot 1959. In dié tyd help hy met die samestelling van die "Jaarboek van die NG Kerke" en is hy samesteller van "Ons gemeentelike feesalbum". In die voorwoord, gedagteken Februarie 1952, skryf Olivier: "Hier het ons 'n boek wat nie daarop aanspraak gaan maak 'n standaard-werk te wees nie. Die gedagte was net om 'n 'mooi boek' in die hande van ons lidmate te stel wat as eenvoudige aandenking aan die groot dade van God wat ons Kerk – wat drie eeue gelede hier geplant is – kon dien."

In 1960 word hy assistentredakteur van die "Kerkbode" in Kaapstad. Ná die aftrede van ds. M.J. van der Westhuizen, wat 21 jaar lank redakteur was, neem Olivier as redakteur waar tot dr. Andries Treurnicht op 1 Maart 1960 redakteur word. Hulle het sewe jaar saamgewerk. In dié tyd was daar intense spanning oor onder meer die Cottesloe-kerkeberaad en pogings om afsonderlike ontwikkeling Skriftuurlik te regverdig. Treurnicht het 'n behoudende standpunt ingeneem, maar Olivier was 'n profetiese stem by die koerant wat hom nie met die verkramptes in die Kerk kon vereenselwig nie.

In 1967 word Treurnicht op versoek van die eerste minister, B.J. Vorster, die redakteur van die Pretoriase middagblad "Hoofstad", waarna die kommissie vir kerklike tydskrifte besluit om die pos van assistentredakteur af te skaf. Olivier moes sy pos binne ses maande ontruim, maar word die vryheid gegun om vroeër te gaan, indien hy dit so sou verkies. Op dieselfde vergadering op 21 Junie 1967 waarop Treurnicht sy bedanking as redakteur aan die Algemene Kommissie vir Kerklike Tydskrifte en die Jaarboek meegedeel het, is besluit watter name as opvolger vir Treurnicht in volgorde aan die Moderatuur en Algemene Sinode deurgestuur sou word. Olivier se naam het nie onder dié drie verskyn nie en pleks van 'n assistentredakteur sou 'n joernalistieke assistent die redakteur voortaan bystaan. Die latere ds. Herbert Brand is op 12 September 1967 in dié pos aangestel.

Olivier verlaat die "Kerkbode" aan die einde van 1967 met hartseer. Hy het self gesê dat dit vir hom gevoel het asof hy daar nie "vreeslik nodig" was nie. Dit was vir hom en sy vrou 'n teleurstellende sameloop van omstandighede, maar hy is lank genoeg gespaar om dekades later te beleef hoe die Kerk die lig sien.

Olivier en sy gesin verhuis dieselfde jaar na die destydse Suid-Rhodesië waar hy leraar van die NG gemeente Bulawayo-Noord word. In sy dienstyd is 'n nuwe orrel ingewy. In 1972 word Wankie ook deel van sy arbeidsveld en kort daarna beleef die gemeente die Wankie-mynramp.

In 1973 vertrek die Olivier-gesin na die NG gemeente Philippolis in die Vrystaat. Op 1 Augustus 1976 aanvaar Olivier 'n betrekking by die Bybelgenootskap van Suid-Afrika in Kaapstad as hoofsekretaris van publikasies en verspreiding.

Hy tree af op 30 Junie 1983 en hy en sy vrou gaan woon in Plumstead in die suidelike voorstede van Kaapstad. Na sy aftrede het hy 'n tyd lank deeltyds vir die Bybelgenootskap gewerk, veral aan die nuwe Afrikaanse Bybelvertaling. Hy het proeflees- en vertaalwerk gedoen. Uit sy pen het altesaam 15 publikasies verskyn, waarvan "Ons gemeentelike feesalbum" sekerlik die bekendste is.

In 1984 verhuis die egpaar na Gansbaai en in 1993 na Melkbosstrand. In 1999 kry hy 'n beroerte en sterf op 26 Augustus 2008. Sy troosdiens is waargeneem deur ds. Francois Hanekom van die NG gemeente Bloubergstrand.

Olivier is op 10 Maart 1945 met Petro Verster getroud. Hulle het twee dogters, Marietjie en Christine, gehad en met sy afsterwe was daar vier kleinkinders. Sy suster was die Afrikaanse skrywer en vertaler Elizabeth Weber.





</doc>
<doc id="46787" url="https://af.wikipedia.org/wiki?curid=46787" title="NG gemeente Vergenoeg">
NG gemeente Vergenoeg

Die NG gemeente Vergenoeg was die oudste gemeente van die Nederduitse Gereformeerde Kerk in Kenia.

Na die Anglo-Boereoorlog het 'n groot aantal Afrikaners hulle vaderland verlaat en hulle in die destydse Duits-Oosgebied (Tanzanië) en Brits-Oosgebied (Kenia) gaan vestig. Moontlik het hulle nie kans gesien om op die puin van die oorlog opnuut te begin nie, selfs al het sommige hulle dan ook in 'n ander vesting van die veroweraar gaan vestig. Die trek na die noorde het 'n bootreis na Mombasa, 'n meer as 640 km lange treinreis na Nakuru en dan 'n reis per ossewa na die gebied op die hoogland, wat vir boere uitgesit is, behels.

Terwyl die grootste trek in 1908 op Nakuru gestaan het, het 'n afvaardiging van die Transvaalse Kerk, bestaande uit di. N.H.C. Theunissen van Standerton en J.M. Louw van Boksburg Oos-Afrika besoek. Louw het op 29 Augustus tydens 'n vergadering van belanghebbendes op die plaas van ene mnr. Arnoldi, wat hom reeds vroeër hier kom vestig het, as voorsitter opgetree en in opdrag van die Moderatuur oorgegaan tot die stigting van 'n nuwe gemeente van die Transvaalse Kerk, naamlik Vergenoeg. Van die pioniers het toe verder getrek. Hoewel die gemeente op Nakuru gestig is, het Eldoret die middelpunt geword. 

Een van die groot, vroeë baanbrekers van die Kerk in Oos-Afrika was ds. M.P. Loubser, na wie die NG gemeente Loubser in 1945 genoem is. Hy het die eerste keer in 1910 hier aangekom en baie jare lank hier gewerk. 

Die gemeente het hom uit die staanspoor vir die onderwys beywer, eers deur middel van plaasskooltjies en later by wyse van sy ondersteuning aan die kerklike skool op Thomson's Falls (NG gemeente Loubser). Tydens sy bloeitydperk in die vroeë jare vyftig het die lidmate jaarliks £1 100 tot die sending bygedra en 'n eie sendingstasie met 'n eie sendeling, eerw. B.B. Eybers (in 1944 hier aangekom), onderhou.

Op 24 November 1957 is ds. Joz Theron (1921 - 2008) in die gemeente bevestig. Hier het hy 'n nuwe kerkgebou en 'n tehuis vir bejaardes help bou. Die gemeente se 600 lidmate het in 'n uitgestrekte gebied gewoon en die leraar moes selfs tot in Uganda en die Belgiese Kongo huisbesoek bring. In 1958 was hy betrokke by die geslaagde halfeeufeesviering van Vergenoeg. (In daardie jaar is ook 'n kortstondige NG gemeente Nairobi gestig.) Hy was moderator van die Sinode van Midde-Afrika en later al predikant wat al drie gemeentes in Oos-Afrika moes bedien. Ds. Theron vertrek in 1961 na Kuruman, maar in 1966 vaardig die NG Kerk hom af om vir drie maande die laaste 50 oorblywende gesinne in Oos-Afrika te gaan besoek. So word 'n era afgesluit, hoewel sowel Vergenoeg en Loubser nog tot in die jare 70 sou voortbestaan. 

In die aanloop tot Kenia en Tanzanië se onafhanklikheid het al drie gemeentes mettertyd gekwyn en uiteindelik, omstreeks die middel jare 70, 'n natuurlike dood gesterf. Vergenoeg het, volgens die NG Kerk-Jaarboek van 1973, 36 belydende lidmate en 16 dooplidmate gehad. Die skriba was J.E. Kruger, die kassier B.J.J. Steenkamp, die orrelis mev. A. Steenkamp en die koster mev. Rina Emolie. Die gemeente was in daardie jaar vakant en het vier ouderlinge en drie diakens gehad.

Hoewel die meeste Afrikaanssprekendes Kenia verlaat het, het in 1963 'n inheemse kerk in die land uit hulle sendingwerk ontstaan, naamlik die Reformed Church in East Africa wat 'n teologiese skool op Eldoret het. Die kerk se leerstellings en die skool se leerplan stem baie ooreen met dié van die NG Kerk. 






</doc>
<doc id="46790" url="https://af.wikipedia.org/wiki?curid=46790" title="NG gemeente Loubser">
NG gemeente Loubser

Die NG gemeente Loubser was een van drie gemeentes van die Nederduitse Gereformeerde Kerk in Oos-Afrika.

In 1908 het ds. J.M. Louw, leraar van die NG gemeente Boksburg, die NG gemeente Vergenoeg op Nakuru in Kenia gestig. Die Voortrekkers van Oos-Afrika was egter nog op pad na hulle nuwe tuiste en die meeste het hulle in die weste op Eldoret gaan vestig, wat die middelpunt van die eerste gemeente geword het.

Net voor die Tweede Wêreldoorlog het al meer gesinne uit die Unie verhuis en hulle in Laikipia gaan vestig. Vir die meeste was Nakuru toe die hoofsentrum, hoewel die kerklike bediening steeds uit Eldoret deur NG gemeente Vergenoeg geskied het. Die moedergemeente het daarom van medeleraars gebruik gemaak om die lidmate op plekke soos Nakuru, Ol Kalau, Ol Joro Orok, Thomson's Falls, Rumuruti en Nairobi te bedien. As medeleraars het ds. B.J. Brits hom op Nakuru kom vestig en daarna ds. R.B. Murray op Thomson's Falls.

In 1945 vertrek 'n geselskap per motor uit die Unie na Oos-Afrika. Ds. en mev. Abraham Hugo Malan gaan vestig hulle in Tanganjika om die gemeente Meru te bedien, ds. en mev. Phil Olivier vestig hulle op Eldoret as leraarspaar van Vergenoeg en di. A.J. van Wyk (Nelspruit) en T.F. Cronjé (Lydenburg) behartig in April daardie jaar as lede van die Ringskommissie van die Ring van Lydenburg die stigting van die NG gemeente Loubser. Die gemeente is genoem na die baanbreker van die NG Kerk in Oos-Afrika, ds. M.P. Loubser. Op Ol Kalau het die gemeente 'n saal tot sy beskikking gehad en op Thomson's Falls was daar reeds 'n pastorie. Laasgenoemde nedersetting is as kerklike middelpunt gekies.

Met die afstigting beroep die nuwe gemeente vir prop. J.H. Louw, 'n seun van die stigter van NG gemeente Vergenoeg, en in Oktober 1945 word hy as leraar van Loubser bevestig. Hy het dadelik begin met insameling vir 'n boufonds sodat 'n kerkgebou op Thomson's Falls opgerig kon word.

In 1947 stig 'n groepie ouers 'n plaasskool vir hulle kinders op Ol Joro Orok, sowat 26 km vanaf Thomson's Falls (Nyahururu). Sonder enige ondersteuning van elders rig hulle 'n twee-klaskamer-gebou op en rig 'n plaaswoning met buitegeboue as koshuis in. Met ds. Louw aan die spits het die ideaal intussen posgevat om 'n kerklike skool vir Oos-Afrika se Afrikaners op Thomson's Falls op te rig. Die lidmate het hulle daadwerklik vir die saak beywer en die Transvaalse Kerk dra £15 000 by. Op Thomson's Falls verrys kort voor lank die eerste groep moderne geboue. Die eerste hoof was mnr. I. van der Westhuizen en sy opvolger was mnr. Chris Fourie, wat bygestaan is deur mes. Freund en Rosseau.

In Mei 1951 kon Loubser 'n medeleraar, ds. Chris Murray, beroep om sy aandag aan die konsulentgemeente Meru te wy.

Volgens die NG Kerk-Jaarboek van 1973 het die gemeente in daardie jaar 23 belydende en 20 dooplidmate gehad, vergeleke met 310 belydende en 210 dooplidmate in 1949.






</doc>
<doc id="46802" url="https://af.wikipedia.org/wiki?curid=46802" title="NG gemeente Meru">
NG gemeente Meru

Die NG gemeente Meru was die enigste gemeente van die Nederduitse Gereformeerde Kerk in die destydse Tanganjika. Dit het 'n gebied so groot soos die Vrystaat beslaan.

Ná die Anglo-Boereoorlog het Afrikaners om verskeie redes na die destydse Duits-Oos-Afrika (Tanzanië) as 'n nuwe nedersettingsoord gegaan. Die eerste groep, bestaande uit 41 siele, is omstreeks Januarie 1904 daarheen. In 1905 volg 'n tweede trek en in dieselfde jaar is ds. A.P. Burger van Middelburg, Transvaal namens die Transvaalse Kerk daarheen om die eerste (en uiteindelik enigste) gemeente van die Kerk in Duits-Oos-Afrika te stig.

Die gemeente is vernoem na die berg Meru, wat ongeveer 60 km van Kilimandjaro geleë is en aan die voet waarvan plase aan Afrikanerboere toegesê is. 

Daar is geen vaste leraar beroep nie, maar die gemeente sou vir die grootste deel van sy bestaan deur die konsulent (gewoonlik die leraar van 'n aangrensende gemeente) of tydelike werkkragte bearbei word. Die eerste besoekende leraar wat die sakramente aan die lidmate in Duits-Oos-Afrika kom bedien het, was ds. J.M. Louw van Boksburg wat in 1908 na Oos-Afrika gekom het om die tweede gemeente, op die dorpie Nakuru, sowat 160 km noord van Nairobi, te stig. Op 'n vraag of die mense nie reeds ver genoeg getrek het nie, is die gemeente se naam Vergenoeg gegee. 

Maar die man wat die diepste spore in Oos-Afrika nagelaat het, was ds. M.P. Loubser. Hy was eers van 1909 tot 1914 tydelik in Vergenoeg werksaam en toe van 1925 - '35 die vaste leraar daar. 

Meru het eers in 1945 sy eerste voltydse leraar gekry, maar intussen het die volgende konsulente of tydelike werkkragte die lidmate bearbei: ds. C.F. Mynhardt (1916-'17), dr. H.C. de Wet (1918-'21), di. G.J. van Zyl (1921-'24), J.D. Conradie (1927-'29), A.M. Murray (1930), B.J.K. Anderssen (1932-'35), J.J. Booysen (1937-'39). 

Ds. Abraham Hugo Malan was die eerste voltydse leraar en staan in die gemeente van 1945 tot '48. Na sy vertrek bedien ds. J.H. Louw van Loubser die gemeente as konsulent en daarna ds. Chris Murray, wat na Loubser beroep is as medeleraar met opdrag om Meru as konsulentgemeente te bedien. 






</doc>
<doc id="46803" url="https://af.wikipedia.org/wiki?curid=46803" title="Bimmen">
Bimmen

Bimmen is 'n plat landboudorp in die weste van die Duitse deelstaat Noordryn-Wesfale, wat tot die munisipaliteit Kleef behoort. Bimmen lê langs die suidelike oewer van die Ryn en naby die Nederlandse dorp Millingen aan de Rijn. Die dorp het sowat 170 inwoners en beslaan 2,09 km².

Bimmen is die eerste keer in 891/892 beskryf maar was reeds langer bewoon. Die katolieke St. Martinuskerk dateer terug tot die 12de eeu.



</doc>
<doc id="46804" url="https://af.wikipedia.org/wiki?curid=46804" title="Kupido (sanger)">
Kupido (sanger)

Kupido, die verhoognaam van Johannes Matheus (Johan) Wessels (Lusaka, Noord-Rhodesië, 28 Oktober 1953 – 22 Februarie 2016), was 'n Suid-Afrikaanse sanger en liedjieskrywer van Zambiese herkoms.

Wessels is in 'n Engelssprekende gesin gebore in die destydse kolonie Noord-Rhodesië, wat op 24 Oktober 1964, vier dae voor sy 11de verjaardag, die onafhanklike republiek Zambië geword het. Hy het ook daar skoolgegaan en toe al in konserte opgetree en in musiek belanggestel. As die oudste in 'n musikale gesin van 12 kinders het hy op hul beesplaas altyd die voortou geneem wanneer die gesin hulself moes vermaak. Van kleins af was hy besig om kitaar te speel en liedjies te skryf. In Lusaka het hy saam met 'n orkes, Big Gold Six, begin sing.

Die gesin Wessels het in 1979 na Suid-Afrika verhuis en hulle op 'n plasie naby Ogies in die huidige provinsie Mpumalanga gevestig. Hier het Johan Wessels begin boer, maar later was hy ook vragmotorbestuurder, haarkapper en kok. In dié tyd het hy 'n opdraande stryd gevoer om raakgesien te word, tot hy van sy opnames op kasset na Cora Marie gestuur het. Sy en haar man, Corrie Myburgh, het Wessels 'n platekontrak aangebied en besluit die naam Kupido sal beter in die musiekbedryf werk as sy geboortenaam.

Die naam "Kupido" is gekies omdat hy meestal liefdesliedjies geskryf en gesing het. Kupido het in 1981 saam met die sangeres Cora Marie begin optree. Sy grootste treffer, "Was Ek Maar 'n Digter", was so gewild dat die plaat goud was voor dit op die rakke beskikbaar was. In 1982 was die liedjie die enigste Afrikaanse lied op die destydse Springbokradio se top-20-treffersparade.

In 1983 is Kupido en Cora Marie se duet plaat "Country in Harmonie" vrygestel. Plaat na plaat het gevolg, met meeste van die oorspronklike Afrikaanse liedjies uit Kupido se eie pen. Hulle het vir 11 jaar saamgewerk tot Cora se afsterwe in 1994.

Kupido se talent as liedjieskrywer is oral bekend en hy het groot treffers vir sangers soos Cora Marie, Johan Stemmet en Laurika Rauch geskryf.

Kupido het in 1997 die groep Quattro begin saam met sy broer Alan Ladd en sy susters Cleo en Angela.

Kupido het 'n gospelalbum "U Regte Weë" in 2009 uitgereik.

In 2012 deel hy sy herinneringe oor wyle Cora Marie in die biografie ""Gee Haar 'n Roos-Die Lewensverhaal van Cora Marie"" met die skrywer Shaun Mynhardt. Hy is op Maandagoggend, 22 Februarie 2016 in sy slaap oorlede aan hartversaking in Middelburg tydens 'n besoek aan sy suster. Hy was 62 jaar oud. Sy begrafnis het plaasgevind op die plaas Karibuni, distrik Zeerust, Noordwes, op Vrydag, 26 Februarie 2016.





</doc>
<doc id="46805" url="https://af.wikipedia.org/wiki?curid=46805" title="Kupido">
Kupido

Kupido (Latyn vir "cupido", wat "begeerte" beteken) is in die Romeinse mitologie die god van begeerte, erotiese liefde, aantreklikheid en toegeneentheid. Hy is die seun van die gode Mars en Venus.


</doc>
<doc id="46806" url="https://af.wikipedia.org/wiki?curid=46806" title="Diffusie">
Diffusie

Diffusie is 'n tydafhanklike proses, wat die willekeurige beweging van gegewe entiteite uitmaak, en veroorsaak dat die statistiese verspreiding van hierdie entiteite in 'n gegewe ruimte versprei. Die konsep van diffusie skakel aan die opvatting van massaoordrag, gedryf deur 'n konsentrasiegradiënt; maar diffusie kan ook plaasvind wanneer daar geen konsentrasiegradiënt bestaan nie – dit beteken die afwesigheid van 'n netto deeltjievloed.

Die begrip betreffende diffusie het ontstaan uit die fisiese wetenskappe. Paradigmatiese voorbeelde hiervan is hitte diffusie, molekulêre diffusie, en Brown se beweging. Die wiskundige beskrywing vir hierdie verskynsel is ontwikkel deur Josef Fourier in 1822, Adolf Fick in 1855 en Albert Einstein in 1905.

Louis Bachelier, wie in die 1900’s 'n willekeurige stap model gebruik het om prysskommelinge in finansiële markte te beskryf, het baanbrekerswerk in toepassings buite die fisika veld gedoen. Op 'n mindere kwantitatiewe mate is die konsep van diffusie in die sosiale wetenskappe aangespoor vir die beskrywing van idees, soos die diffusie van innovasie, leksikale diffusie, en trans-kulturele diffusie.

In molekulêre diffusie is die bewegende entiteite klein deeltjies, oftewel molekules. Dit beweeg willekeurig omdat die deeltjies dikwels bots. Diffusie is hierdie termiese beweging van alle molekules – vloeistof en gas – by temperature bo absolute nulpunt. Die diffusie tempo is net 'n funksie van temperatuur, en word nie deur konsentrasie beïnvloed nie. Brown se beweging word waargeneem met molekules (selfs deeltjies) wat so groot is dat die molekules nie deur hul eie termiese energie gedryf word nie, maar deur botsings van die oplosmiddel se deeltjies.

Brown se beweging is waarneembaar onder 'n mikroskoop, terwyl die klein-molekule diffusie net ondersoek kan word onder noukeurige, beheerde eksperimentele toestande. Onder normale omstandighede is molekulêre diffusie net van belang vanaf 'n nanometer skaal tot 'n millimeter. Met groter lengteskale word transport in vloeistowwe en gasse normaalweg deur ander transport verskynsels veroorsaak, naamlik konveksie.

Hierteenoor is warmtegeleiding (of konduksie) deur soliede mediums 'n alledaagse verskynsel. Dit verduidelik waarom diffusie van hitte wiskundig verduidelik was voor die diffusie van massa.


Indien 'n klein hoeveelheid gekleurde oplossing ink, kaliumpermanganaat- of kopersulfaatoplossing baie versigtig (byvoorbeeld met 'n pipet of ŉ spuit) in 'n glas water geplaas word, sal die gekleurde oplossing aanvanklik maklik van die water onderskei kan word. 

Mettertyd begin die skeidslyn tussen die twee oplossings vervaag, totdat die hele glas se inhoud gelykmatig gekleur is. Die snelheid waarmee die vermenging plaasvind, hang af van die aard van die stowwe en van die mengsel se temperatuur. Oor die algemeen sal die inhoud eers oor 'n paar dae homogeen wees, dit wil sê oral dieselfde samestelling hê. Hoewel die verspreidingsprosesse versnel kan word deur strominge in die vloeistof te veroorsaak, byvoorbeeld deur dit te roer of te skud, moet daarop gelet word dat die proses ook spontaan plaasvind. 

Die spontane vermengingsproses word diffusie genoem en daar kan ook gesê word dat die gekleurde stowwe in die water gediffundeer het. Die woord diffusie is afgelei van die Latynse woord "diffundere" wat "om uit te sprei" beteken.

Die beginsels van diffusie kan verduidelik word aan die hand van die kinetiese gasteorie. Om die teorie te kan gebruik, word uitgegaan van die aanname dat alle stowwe opgebou is uit klein deeltjies, molekules, wat in ruimte vinnig heen en weer beweeg. Die molekulêre of temperatuurbeweging word hewiger namate die temperatuur toeneem (daar meer energie bykom). 'n Molekule beweeg min of meer ongestoord voort, totdat dit toevallig teen ŉ ander molekule bots en albei so van koers gedwing word. 

Dan beweeg hulle in die nuwe rigting totdat hulle weer teen ander molekules bots. Die gedurige botsings en rigtingveranderings is heeltemal ewekansig en die koersveranderings sal molekules deur 'n oplossing verplaas. Die botsings kan onder ŉ mikroskoop waargeneem word as ŉ reeks rukkerige bewegings wat molekules uitvoer en dit word Brown se beweging genoem. Brown se beweging vind in gasse en vloeistowwe plaas. Diffusie vind gewoonlik plaas wanneer daar 'n konsentrasieverskil in 'n oplossing is. 

Dit kan egter in ŉ heeltemal homogene oplossing plaasvind, maar die effek sal nie sigbaar wees nie omdat die verplasing van 'n molekule uit een deel van 'n oplossing sat vergoed word deur die aankoms van 'n ander molekule vanaf ander dele. Indien daar egter 'n konsentrasieverskil in die oplossing is, dit wil sê as daar meer van 'n stof in een deet van 'n oplossing as in 'n ander is, sal diffusie so plaasvind dat dit die konsentrasieverskil ophef. 'n Voorbeeld hiervan is wanneer 'n druppel eter in 'n kamer gemors word; die etermolekules sal so versprei dat dit in die hele kamer geruik sal word. 

Die molekules het dus van 'n deel waar daar baie was (hoë konsentrasie), versprei na die deel waar daar min was (lae konsentrasie), totdat daar oral ewe veel is (konsentrasieverskil opgehef). Die proses vind plaas omdat daar in die hoë konsentrasiegebied meer botsings per sekonde plaasvind as in die laekonsentrasiegebied, want daar is meer molekules in die hoë konsentrasie, wat die waarskynlikheid van botsings verhoog, In die lae konsentrasiegebied sal minder botsings plaasvind en daarom sal daar minder deeltjies na die hoë konsentrasiegebied terugkeer, wat mee bring dat die totale molekulêre beweging in die rigting van die lae konsentrasiegebied is. 

Die beweging sal voortduur totdat albei gebiede ewe veel molekules het (geen konsentrasieverkil meer nie; of 'n konsentrasie-ewewig is daargestel). Diffusie kan nou gedefinieer word as die beweging van materie van 'n hoë na 'n lae konsentrasie, totdat die konsentrasieverskil opgehef is.

'n Aantal soorte diffusie kan onderskei word na gelang van die deelnemende stowwe se aggregasietoestand:

- Vloeistofdiffusie, waarby twee vloeistowwe betrokke is (soos water en alkohol); hieronder tel ook ŉ oplossing van 'n vaste stof (byvoorbeeld suiker) in 'n vloeistof (byvoorbeeld water) 

- Gasdiffusie, waarby twee gasse betrokke is, soos met die verspreiding van 'n parfuumreuk in die lug,

- Vastestofdiffusie tussen twee vaste stowwe, soos die langsame vermenging van pigmente (kleurstofdeeltjies) in ou skilderye.

- Diffusie van 'n gas in 'n vloeistof, soos die vermenging van suurstof met water.

- Diffusie van 'n vloeistof in 'n vaste stof, soos wanneer 'n olievlek op papier versprei.

- Diffusie van 'n gas in 'n vaste stof, 'n verskynsel wat moeilik waargeneem kan word, maar tog gebeur, soos wanneer waterstofgas deur die dun metaalwande van houers lek.

Diffusie verloop makliker indien die deelnemende molekules meer beweegruimte het, dit wil sê groter afstande tussen botsings kan aflê. Diffusie sal die vinnigste in gasse geskied omdat die intermolekulêre ruimtes (ruimtes tussen die verskillende molekules) die grootste in gasse is, terwyl vastestofdiffusie die stadigste sal geskied omdat die intermolekulêre ruimtes baie klein is. Daar is egter ander faktore betrokke en origens word diffusie nie net deur die gedrag van individuele molekules bepaal nie. 

So byvoorbeeld word die diffusie van sout in water nie beskou as die diffusie van afsonderlike ione nie, maar as die omringende watermolekules se beweging en gedrag saam met die van die soutione, Dit is moeilik om die diffusie in gasse en vloeistowwe presies te meet omdat 'n verskeidenheid stromingsverskynsels die homogeniseringsproses beïnvloed. Die invloed van strome en Brown se beweging kan nie duidelik van mekaar onderskei word nie en dit is in sommige gevalle ook moeilik om die ewewigspunt te bepaal. Dit kan wel in vastestofdiffusie gedoen word, iets wat van tegniese belang is omdat die vervaardiging van byvoorbeeld transistors hiervan afhang. 

Vloeistofdiffusie speel ŉ belangrike rol in die verskillende fotografiese prosesse, veral gedurende die ontwikkeling van negatiewe en afdrukke. Die toepassing van sekere diffusie-eienskappe het groot praktiese belang vir die mensdom. Dit berus daarop dat die diffusiesnelheid van die molekules se bewegingsnelheid afhang; die diffusiesnelheid in gasse eweredig is aan die verhouding T/M, waar T die absolute temperatuur en M die molekulêre massa is. 

Die formule stel dat stowwe met verskillende molekulêre massas maar met dieselfde eienskappe onder dieselfde temperatuurstoestande in verskillende tempo's sal diffundeer. 'n Belangrike praktiese toepassing hiervan is die gasdiffusieproses, wat veral gebruik word om uraan te verryk (vir kernreaktors of kernbomme), waar die uraan-235- isotoop van die uraan-238-isotoop geskei moet word. Daar word ŉ gasverbinding van die uraan gemaak deur dit met fluoorgas te konjugeer, wat die gas uraanheksafluoried (UF) vorm. 

Die gas met die twee isotope word in 'n houer saamgepers en dan toegelaat om deur ŉ poreuse wand te diffundeer. Weens die verskil in molekulêre massa diffundeer U-235F 10 043 keer vinniger deur die wand as U-238F. Die gas wat eerste deur diffundeer, word in 'n ander houer opgevang en dan word die proses 1 000 keer herhaal voordat dit as 'n monster suiwer U-235 beskou kan word. Termiese diffusie kan gebruik word om sommige stowwe te skei. 

Dit berus op die beginsel dat ŉ mens ‘n temperatuursgradiënt in ŉ houer veroorsaak, met ander woorde die een deel warmer maak as die ander. Kleiner molekules sal in die warmer gedeeltes versamel en molekules kan so op grond van hulle molekulêre massas geskei word. Seldiffusie word gebruik om chemies identies maar fisies verskillende stowwe, soos isotope te skei. Die stowwe se onderskeie verplasingsnelhede (wat verwant is aan hul onderskeie atoommassas) word as grondslag hiervoor gebruik. 

Die dialiseproses word veral in die biologiese en mediese wetenskap gebruik om verskillende ione, molekules of kolloïedes uit ŉ mengsel te skei. Die beginsel van die proses berus daarop dat die mengsel in 'n sak met 'n halfdeurlaatbare membraan geplaas word. Die molekules word dan toegelaat om op grond van hulle groottes en verskillende diffusietempo's deur die membraan te diffundeer. Molekules met hoë molekulêre massas bly in die sak agter en kan daaruit gehaal word wanneer die proses voltooi is. Die beginsel word in veral nierdialisemasjiene toegepas om die ioniese balans in die bloed van pasiënte met nierskade reg te stel.

Diffusie is 'n proses wat van 'n aantal termodinamiese beginsels afhanklik is. ŉ Belangrike gebeurtenis gedurende diffusie is dat 'n hoeveelheid energie in warmte omgeskep sal word. Die energie is afkomstig van chemiese bindingsenergie wat deur die bewegende molekules gebruik word om verbindings met die omringende molekules te vorm. Wanneer die molekules beweeg, word die verbindings verbreek, met 'n gevolglike verlies aan energie. 

Omdat die nuwe verbindings wat by die molekules se bestemmings gevorm word, minder energie as die oorspronklikes bevat, sal die totale som van energie beteken dat die reaksie energie verloor het. Die energieverskil is waarneembaar as warmte, wat bydra om die entropie van die sisteem te verhoog. Dit beteken dat 'n sisteem gedurende diffusie na groter wanorde neig omdat die molekules meer verspreid is. Die warmte en die toename in entropie sal die moontlikheid van diffusie in 'n sisteem versterk. 

Die bindingsenergie tussen molekules kan die moontlikheid van diffusie beïnvloed. Omdat gasse se molekules ver uitmekaar is, is daar nie 'n groot bindingsenergie wat verbreek moet word nie en daarom sal diffusie maklik plaasvind. In vloeistowwe, waar die molekules egter nader aan mekaar is, met ŉ gevolglik hoër bindingsenergie, sal diffusie moeiliker plaasvind. ŉ Temperatuursverhoging sal diffusie egter vergemaklik. 

Diffusie is baie belangrik vir die bestaan van lewende organismes. Die koolstofdioksied wat plantselle vir fotosintese nodig het, word deur die selmembrane deur middel van diffusie vervoer. Suurstof, die produk van fotosintese, verlaat die sel op dieselfde manier. Die gaswisselingsprosesse van diere en die mens berus op dieselfde beginsel. 

Eensellige diere, soos Amoeba, verkry suurstof uit die omliggende omgewing omdat die intrasellulêre (binne die sel) suurstofkonsentrasie laer is as die buite die sel (ekstrasellulêr). Koolstofdioksied, wat gedurende respirasie ophoop, verlaat die sel omdat die intrasellulêre konsentrasie hoër is as die ekstrasellulêre konsentrasie. 

Gaswisseling deur soogdiere en die mens se longwand geskied op dieselfde manier. Die bloed in die, longe het 'n hoër koolstofdioksied-konsentrasie as die lug in die longholte. Die suurstofkonsentrasie in die longholte is hoër as die in die bloed en gevolglik word die gasse uitgeruil. Deur diffusie in die niere word die ioniese balans in die liggaam sout gehou. 




</doc>
<doc id="46809" url="https://af.wikipedia.org/wiki?curid=46809" title="Filologie">
Filologie

Filologie (afgelei van die Griekse term „φιλολογία“ / philología "liefde vir die woord") is 'n sambreelterm vir die taalkunde en literatuurwetenskap van 'n spesifieke taal of taalgroep, volgens sy wyer betekenis ook vir die kultuur van 'n volk insoverre dit sy taal en literatuur raak. 

In sy nouer betekenis verwys die term na die versameling en metodiese bewerking van die literêre oorlewering wat die basis vir filologie in sy wyer betekenis vorm aangesien dit die bewerkte materiaal op 'n wetenskaplike manier toeganklik maak vir verdere navorsing.

Filologie as 'n studieveld word algemeen verdeel in taalkunde en literatuurwetenskap, met randgebiede soos volkskunde, regsgeskiedenis, kultuurgeskiedenis en godsdienswetenskap. Terwyl in Suid-Afrika gewoonlik net 'n baie beperkte aantal moderne tale op universiteitsvlak gestudeer kan word waarby byvoorbeeld Duits, Frans en Spaans in 'n departement van moderne tale verenig word, verdeel Europese universiteite die studieveld meestal in die vakgebiede lewende tale en literature van Europa en Noord-Amerika (moderne of nuwe filologie), en klassieke Griekse en Romeinse filologie. Die meeste moderne filologieë is vanuit die klassieke filologie ontwikkel.

Die eerste wetenskaplike navorsing oor taal en literatuur is in die antieke Athene, later ook in Alexandrië gedoen. Gedurende die tydperk van die Humanisme het die filologie tot 'n algemene wetenskap van die antieke kultuur ontwikkel. Die wetenskaplike metodes van die klassieke filologie is in die 19de eeu ook op ander tale toegepas - aanvanklik op die Middeleeuse, later ook op moderne lewende tale. Intussen is daar vir elke nasionale literatuur 'n eie filologie ontwikkel. Vanweë die groot omvang van die materiaal spesialiseer filoloë hulle dikwels in literatuur- of taalwetenskap.

Die nuwe of moderne filologieë - waaronder Anglistiek, Germanistiek, Slawistiek en Romanistiek - is veral gedurende die tydperke van die Verligting en die Romantiek ontwikkel. Hulle het later die basis vir nuwe vakgebiede soos Neerlandistiek (met Nederlands, Afrikaans en Fries), Roemenistiek en Lusitanistiek (met Europese en Brasiliaanse Portugees) gevorm.




</doc>
<doc id="46814" url="https://af.wikipedia.org/wiki?curid=46814" title="Johan Stemmet">
Johan Stemmet

Johannes Carl (Johan) Stemmet (gebore op 9 Februarie 1952) is 'n Suid-Afrikaanse TV-aanbieder, regisseur, sanger en liedjieskrywer. Sedert hy die televisiewêreld in 1980 betree het, het hy reeds 54 000 uitsaaiminute vervaardig. 

Stemmet is gebore op Springbok, Namakwaland, en spandeer sy kinderjare op die diamantmyndorpie Kleinsee aan die Weskus van Suid-Afrika waar sy pa 'n diamantprospekteerder was.

Johan begin as 11-jarige in 'n dansorkes speel. Hy word geskool in klassieke sowel as ligte musiek op klavier en leer homself kitaar en ander klawerinstrumente speel. Hy matrikuleer as koshuisleerling aan die Hoërskool Jan van Riebeeck, Kaapstad, in 1969. Vanaf 1970 tot 1974 studeer hy tale en onderwys aan die Universiteit van Stellenbosch. Om sy studies te finansier speel hy gereeld as eenmanorkes by die Devon Valley op Stellenbosch asook op privaatfunksies.

Hy begin in hierdie tydperk saam met die bekende skrywer, Hennie Aucamp, eksperimenteer met verskeie genres in Afrikaanse musiek. Die liedjies wat uit hierdie samewerking spruit lei to Johan se eerste televisieoptrede as sanger/liedjieskrywer in 'n program getiteld "Perspektief" in 1979. Hy behaal die BA-graad en Hoër Onderwysdiploma in 1974 en studeer verder in die onderwys aan die Universiteit van Kaapstad waar hy die B.Ed-graad verwerf terwyl hy as departementshoof in Afrikaans Eerste taal skoolhou aan die Hoër Seunskool Rondebosch.

Johan tree in 1980 uit die onderwys en verhuis na Johannesburg waar hy as Ligtemusiek Regisseur by die Suid-Afrikaanse Televisiediens vanaf 1 Julie 1980 aangestel is.

Behalwe vir sy optredes as sanger/liedjieskrywer op die 1980-televisiereeks "Elke Liedjie Vertel 'n Storie", vervaardig, mede-vervaardig, regisseur en bied Johan verskeie gewilde reekse aan.

Platepraatjies, (1980–1985) 'n musiekgeselsprogramreeks.

My Land My Lied, (1981) 'n musiekreeks wat met 'n buite-uitsendingseenheid wat dwarsoor Suid-Afrika verfilm is.

Micro Macro, (1981–1982) 'n speletjiesprogram met Leon Schuster in Leon se heel eerste televisierol as aanbieder. 

Treffers van Toeka tot Nou, (1983) ‘n nostalgiese reeks gebaseer op die treffers van 1900 tot en met die 1980's gekoppel aan die modes, giere en voorbladgebeure van die onderskeie tydperke. 

'n Spesiale Musiekprogram (1984) met die Griekse diva Nana Mouskouri.

Verskeie persoonlikheidsprogramme, (1985) met die top plaaslike kunstenaars van die tyd soos Rina Hugo, Randall Wicomb, Anneli van Rooyen en Manuel Escorcio.

Die Gé sing reeks (1983-1985) plaaslik en in Europa. Hierdie was die eerste en tot op datum die enigste Suid-Afrikaanse musiekproduksie wat met 'n enkelkameraopset in 12 Europese lande binne 'n tydperk van 6 weke geskiet is. 

Debuut; (1986-1988) 'n Musiektalentkompetisie wat die loopbane van verskeie jong plaaslike sangers geloods het.

Teletreffers, (1987–1989) 'n Musiekreeks oor die plaaslike musiekbedryf waarin die eerste Afrikaanse musiekvideos vervaardig is.

Crescendo, (1984–1987) Verskeie verhoogproduksies vir die ATKV waarin opkomende sangers en liedjieskrywers ontdek is.

Verskeie buitemuurse Musiekfeeste (1985–1989) in groot sportstadiums asook die aanbied en regie van die massavertoning op die destydse Ellis Park ter viering van die Johannesburgse Eeufees. 

Dekade van 80, (1989). ‘n Musiekprogram oor die trefferliedjies en kunstenaars van die tagtigerjare.

In 1989 bedank Johan by die SAUK-televisiediens en saam met sy jarelange vennote, Johan van Rensburg en Elsa Colling, begin hulle die produksiemaatskappy, STEMMBURG TELEVISIE. Hierdie was die eerste produksiehuis, bestaande uit voormalige werknemers, om musiek- en speletjiesprogramme buite die SAUK te vervaardig .

1991 was die jaar waarin televisiekykers se gunsteling Noot vir Noot, die lig gesien het. Hierdie musiekspeletjiesprogram bly steeds deel van menigde Suid-Afrikaanse huishoudings se vermaak na 28 jaar. In 1998 is die program aangepas vir Britse gehore en deur London Weekend Television as “Michael Barrymore’s My Kind of Music” deur 'n Britse span vervaardig. Die program het 'n baie suksesvolle lopie in Brittanje geniet van 1998 tot 2002.

In 1997, vervaardig Johan die Woordspeletjie A Word or 2 wat deur die gewilde radiopersoonlikheid Jeremy Mansfield aangebied is. Die suksesvolle program is vir 9 jaar weekliks op SABC2 uitgesaai.

In 2004 vervaardig Johan die opvoedkundinge kinderreeks  Wise Up (Words and Numbers) met Denver Vraagom as aanbieder. Hierdie opvoedkundige speletjie is spesifiek ontwerp om syfer- en lettervaardigheid onder jong leerlinge aan te moedig. Tot op datum is oor die 350 episodes van hierdie speletjie uitgesaai. Die formaat is met die Japannese Prys vir Opvoedkunde erken en in Japannees vertaal en op die nasionale uitsaaier, NHK, uitgesaai.

Fly the beloved country, a bird's eye-view of South Africa, is 'n dokumentêr wat Johan vervaardig het na aanleiding van sy liefde vir girokoptervlieg. 

In 2014 vervaardig Johan 'n nuwe inheemse musiekspeletjie , Musiek Roulette, vir SABC2. Die program word steeds deur die sangeres Nádine aangebied. Hierdie program bied 'n platform vir 78 nuwe, opkomende en bekende Suid-Afrikaanse kunstenaars per seisoen.

In 2017 ontwerp en medevervaardig Johan die heel eerste veeltalige vasvraprogram FUNDIS vir SABC2.

Johan trou in 1980 met Colleen, 'n wiskundeonderwyseres. Hulle ontmoet terwyl albei skoolhou aan die Hoër Seunskool Rondebosch. Colleen tree af as skoolhoof aan die Rooseveld Hoërskool in Johannesburg na 25 jaar in die onderwys. Hulle het twee seuns, albei getroud. Carl (gebore 1984) is 'n televisieregisseur. Hy het sy honneurs en meestersgrade in Regie en kreatiewe skryfkuns aan die Universiteit van Pretoria verwerf na sy “Bachelor of Motion Picture Medium” graad aan AFDA.

Etienne (gebore in 1986) verwerf sy honneursgraad in inligtingswetenskappe aan die Universiteit van Pretoria. Hy woon en werk as 'n webontwerper in Victoria, Brits-Columbië, Kanada.

Johan is 'n vliegentoesias. Hy verwerf sy PPL vlieglisensie met 'n nag- en instrumentgradering in 1989. Hy vlieg enkel- asook dubbelmotorige vliegtuie vir sy besigheid asook girokopters vir sportvlieg. Johan het ook 'n liefde vir die see en seil. Hy verwerf sy seiljagskipperslisensie in 2010.

Teen 2018 bied Johan ononderbroke vir 38 jaar op SABC2 (voormalige TV1) aan wat hom tans die langslopende aanbieder op die nasionale uitsaaier sedert die invoer van televisie in Suid-Afrika maak. As gevolg van sy tv-werklading en die behoefte om meer gesinstyd te spandeer, hou Johan in 2000 op met musiekkonserttoere en CDs opneem. Na 'n breek van 10 jaar reik hy in 2010 “Johan Stemmet – Inspirational Songs” uit. Die album bereik die nommer 1 posisie op die “South African Gospel charts” drie weke na uitreiking en verkoop 14 000 kopieë binne die eerste 4 dae na uitreiking. Die album bereik ook goue status.

Johan se outobiografie “Woord vir Woord" asook “Musiek Trivia” deur Johan Stemmet en sy mederegisseur Elsa Colling word deur Penguin Books in 2011 gepubliseer.

Artes Toekenning; Beste bydrae tot verskeidenheidsprogramme 1994

Avanti Toekenning vir Effektiewe Kommunikasie 2001

Avanti Toekenning; Beste aanbieder 2001

Avanti Toekenning vir kreatiwiteit 2001

SABC “Golden Plume Award” vir sy bydrae tot die Suid Afrikaanse Televisie Bedryf  oor 30 jaar 2006

Rapport Vonk Musiek Pionier Toekenning 2009

SAFTA Toekenning; Best Game Show 2010

SAFTA Toekenning; Best Game Show. 2011

TEMPO Toekenning 2015 Lewenslange bydrae tot televisie.

SAFTA 2018 “Lifetime Achiever's Award”

SAFTA 2019 Best Game Show

Stemmet se albums:




</doc>
<doc id="46817" url="https://af.wikipedia.org/wiki?curid=46817" title="NG gemeente Observatory">
NG gemeente Observatory

Die NG gemeente Observatory is 'n gemeente van die Nederduitse Gereformeerde Kerk in Kaapstad se gelyknamige voorstad.

Die eerste dienste in verband met die NG gemeente Kaapstad se werk in die voorstad Observatory is in die Taunton-saal deur eerw. B. Pienaar in Augustus 1903 gehou. Dit was ’n klein begin, maar die aantal aanbidders het so snel vermeerder dat reeds in 1905 daaraan gedink is om ’n gemeente te stig. Die Ringskommissie het egter, nadat hy ondersoek ingestel het, gemeen dat die tyd daarvoor nog nie aangebreek het nie.

Intussen het die kerkraad van die moedergemeente Kaapstad besluit om ’n doelmatiger gebou vir godsdiensoefeninge daar te stel. So is die NG kerksaal, wat tot en met die bou van die nuwe kerk as kerkgebou sou dien, in 1905 ingewy. Eerw. B. Barnard, wat met seën gearbei en veel gedoen het om die plaaslike gemeente op te bou, is op 9 Oktober 1906 vervang deur ds. G.J. du Plessis, wat as agtste (met ander woorde een van agt, nie die agtste agtereenvolgens nie) die wyk Observatory as vaste werkkring gehad het.

Ná sy vertrek na die Nieuw Kerk (Tamboerskloof) aan die begin van 1912 is weer pogings aangewend om ’n afsonderlike gemeente te stig. Hierdie keer het die pogings geslaag, die Ring gee sy goedkeuring en op 11 November 1912 is die nuwe gemeente gestig. Die eerste leraar was ds. Daniel Francois Barnard, wat op Dinsdagaand 19 Augustus 1913 bevestig is, maar ná ’n kort dog baie geseënde arbeid sterf hy op 30 Oktober 1914 in die hospitaal in Rosebank in die jeugdige ouderdom van 30 jaar.

Sy opvolger was ds. E.G. du Toit, wat op 6 Mei 1915 deur ds. P.G.J. Meiring van die Paarl bevestig is. Hy het hom bearbei vir ’n duidelike grensskeidings en "arbeidt alhier met lust en Zegen op zijn werk", aldus "Ons Kerk Album" van 1917. Hy het in die gemeente, sy enigste, gestaan tot hy sy emeritaat in 1955 aanvaar het.

Naamlys van leraars soos verstrek deur beskikbare bronne, in volgorde van bevestiging:



</doc>
<doc id="46819" url="https://af.wikipedia.org/wiki?curid=46819" title="2004 Super 12-seisoen">
2004 Super 12-seisoen

Die 2004 Super 12-seisoen het in Februarie 2004 afgeskop met voorseisoenwedstryde wat van middel Januarie gespeel is. Dit het op 21 Mei ten einde geloop. Die skedule was oor 'n tydperk van 3½ maande met 69 wedstryde waarvan elke span een keer teen elk van die elf ander spanne gespeel het (in 'n rondomtalietoernooi) plus twee halfeindrondes en een eindronde. Elke span het een loslootjie oor die twaalf rondes gekry.









</doc>
<doc id="46821" url="https://af.wikipedia.org/wiki?curid=46821" title="Philippos II van Masedonië">
Philippos II van Masedonië

Philippos II (Grieks: Φίλιππος Β; 382–336 v.C.) was van 359 v.C. tot met sy moord in 336 v.C. koning van Masedonië. Hy was die pa van Alexander die Grote en Philippos III.

Philippos is in Pella, Masedonië, gebore as die jongste seun van koning Amintas III en Euridike II. In sy jeug (omstreeks 368–365 v.C.) is hy gevange gehou in Thebe, Griekeland, wat toe die belangrikste Griekse stad was. In dié tyd het hy ’n militére en diplomatieke opvoeding ontvang en ’n leerling-minnaar van Pelopidas geword.

In 364 v.C. het Philippos na Masedonië teruggekeer. Ná die dood van sy ouer broers, Alexander II en Perdikkas III, het hy in 359 v.C. koning geword. Hy was aanvanklik die regent van Amintas IV, die seun van Perdikkas III, maar hy het die troon in dieselfde jaar vir homself toegeëien.

Daarna het hy al die aanspraakmakers op die troon uitgeskakel, weer ’n sterk sentrale bestuur daargestel en ’n einde aan die ekonomiese agteruitgang gemaak.

Nadat hy van die bedreiging van Paionië en Thracië ontslae geraak het deur aan hulle heffings te betaal, het hy daarop gekonsentreer om sy binnelandse posisie en sy weermag te versterk. Hy het die Illiriëes verslaan en sy mag na die binneland uitgebrei tot so ver as die Ohrid-meer.

Nadat hy ’n Griekse geallieerde mag verslaan het, het Philippos die Griekse stede ingeneem en sy mag verder versterk. Masedonië het suksesvoller en magtiger geword as ooit tevore. Philippos het paaie laat bou, die handel bevorder en ’n klomp myne ontdek. So kon hy meer munte laat slaan en sy rykdom vergroot. Hy het ook misdaad bekamp en ’n goeie regstelsel ingestel.

In 337 v.C. het hy sy generaals Asië laat binneval, maar hulle is verslaan. Terwyl Philippos ’n nuwe aanslag beplan het, is hy egter vermoor, óf deur ’n jaloerse minnaar óf om politieke redes.


</doc>
<doc id="46822" url="https://af.wikipedia.org/wiki?curid=46822" title="Karanos">
Karanos

Karanos (Grieks: Κάρανος; 808-778 v.C.) word beskou as die eerste koning van Masedonië. Hy het sy eerste koninkryk in Aigai gevestig.

Volgens legendes was Karanos die seun van Temenus. Laasgenoemde was saam met Kresfontes en Aristodemos die drie Doriese leiers wat die Miceense vasteland binnegeval het. Die drie krygshere het die land onder mekaar verdeel. Kresfontes het Messenië en Sparta gekry, Aristodemus Lakonië en Temenos Argos.

Ná die dood van Temenos het die prinse onder mekaar gestry oor wie hom moet opvolg. Een van hulle, Feidon, het sy broers verslaan en koning geword. Karanos het toe besluit om sy eie koninkryk te stig. Om seker te maak hy neem die regte besluit, het hy eers die orakel van Delphi besoek. Dié het gesê: "Jy moet jou koninkryk vind waar daar baie wild en tembare diere is."

Karanos het toe noord getrek en eindelik ’n groen vallei gekry wat aan die orakel se beskrywing voldoen het. Hy het daar ’n stad gebou wat hy Aigai genoem het. Dit is die teenswoordige Vergina, ’n belangrike argeologiese terrein waar al baie ontdekkings gedoen is.

Karanos is opgevolg deur sy seun Koenos.



</doc>
<doc id="46823" url="https://af.wikipedia.org/wiki?curid=46823" title="Koinos">
Koinos

Koinos (Grieks: Κοίνος) was die tweede koning van Masedonië. Hy het sy pa, Karanos, in 778 v.C. opgevolg. Dit is onduidelik hoe lank hy regeer het. Volgens die antieke koningslyste was hy twaalf jaar lank op die troon (777/776-765/764 v.C.), maar volgens Diodorus was hy 28 jaar aan die bewind. Dit is tydens sy bewind dat die eerste Olimpiese Spele van die antieke tyd gehou is.

Koinos is opgevolg deur Tirimmas.


</doc>
<doc id="46825" url="https://af.wikipedia.org/wiki?curid=46825" title="Tirimmas van Masedonië">
Tirimmas van Masedonië

Tirimmas was die derde koning van Masedonië. Hy het Koinos opgevolg, maar dis nie seker wanneer nie. Nie veel is bekend oor hierdie halfmitiese koning nie, behalwe dat sy bewind in 700 v.C. aan ’n einde gekom het, waarna Perdikkas I van Masedonië die Argeïese Dinastie gestig het.


</doc>
<doc id="46826" url="https://af.wikipedia.org/wiki?curid=46826" title="Perdikkas I van Masedonië">
Perdikkas I van Masedonië

Perdikkas I was van 700 tot 678 v.C. koning van Masedonië en het die Argeïese Dinastie gestig. Sy pa was van Argos afkomstig en van dié stad is die naam Argeërs afgelei.

Perdikkas was die grondlegger van die Argeïese Dinastie en die Koninkryk van Masedonië toe hy die stad Edessa beleër het. Hy het die naam na Aigai verander en die tradisie begin om alle nakomelinge daar te begrawe. Hy het die herders oorreed om hul nomadiese bestaan prys te gee en te begin boer. Dit het bygedra tot die vorming en ontwikkeling van Masedonië.

Perdikkas is opgevolg deur sy seun Argaios I.


</doc>
<doc id="46837" url="https://af.wikipedia.org/wiki?curid=46837" title="Pous Gregorius XIV">
Pous Gregorius XIV

Gregorius XIV was die 229ste pous van die Rooms-Katolieke Kerk van 1590 tot 1591. Hy was slegs 10 maande en 12 dae pous en die tweede in 'n reeks van drie pouse waarvan die gesamentlike lengte van hulle pontifikate minder as twee jaar was.

Pous Gregorius XIV is gebore as Niccolò Sfondrati op 11 Februarie 1535 in Somma Lombardo, Varese, Hertogdom Milaan. Sy ma Anna Visconti, was 'n lid van die vername Visconti familie en is dood tydens 'n bevalling. Sy pa Francesco was 'n senator van Milaan en is op 19 Desember 1544 deur Pous Paulus III as kardinaal aangestel. Niccolò het gestudeer in Perugia en Padua, word priester en al gou biskop van Cremona op 13 Maart 1560. Hy neem deel aan die konsilie van Trente. Op 12 Desember 1583 word hy aangestel as kardinaal deur Pous Gregorius XIII. Op 5 Desember 1590 volg hy Pous Urbanus VII op en word gekroon op 8 Desember 1590 deur kardinaal Andreas von Austria. Hy regeer tot sy dood op 16 Oktober 1591 en word opgevolg deur Pous Innocentius IX.
Die naam ‘Gregorius’ beteken 'wagter'.

Die konklaaf na die dood van Pous Urbanus VII het lank geduur. Philip II, die koning van Spanje, het 'n lys met sewe vir hom aanneemlike kandidate voorgelê. Na twee maande se deliberasies is Sfondrati, wat op die lys was, gekies as Pous Gregorius XIV. In sy bul "Cogit nos" van 21 Maart 1591 verbied hy alle weddenskappe op die uitkoms van 'n konklaaf en oor die aanstelling van kardinale.

Pous Gregorius hy kragdadig kant gekies vir Spanje in hulle stryd teen Frankryk, waarskynlik omdat hy sy verkiesing te danke gehad het aan die Spaanse kardinale. Hy het die Katolieke party gesteun in die Franse Godsdiens Oorlog. Op voorspraak van die Spaanse koning Filip II en die hertog van Mayenne, ekskommunikeer hy Henri IV, koning van Frankryk op 1 Maart 1591. Hy herbevestig die standpunt van Pous Sixtus V dat Henri 'n ketter was en nie geregtig was op die troon van Frankryk nie.

Die pous bring 'n leër op die been en stuur dit na Frankryk onder die bevel van sy neef Ercole Sfondrati. Hy het ook maandeliks 15000 "scudi" aan die Katolieke Party gegee.

Gregorius het vyf kardinale aangestel, waaronder sy neef Paolo Emilio Sfondrati, sy staatsekretaris. Hy het probeer om ook sy goeie vriend Philip Neri kardinaal te maak, maar Neri het geweier.

In 'n dekreet van 18 April 1591 het hy beveel dat vergoeding betaal moet word aan die inwoners van die Filippyne wat as slawe gevang is en ook dat alle slawe daar dadelik bevry moet word.

Die pous is dood aan die gevolge van 'n groot galsteen.







Saamgestel en vertaal uit die , , en wikipedia en aangevul uit ander bronne soos aangedui.

Basis URL: 


</doc>
<doc id="46845" url="https://af.wikipedia.org/wiki?curid=46845" title="Uraan">
Uraan

Uraan is 'n silwerwit metaalagtige chemiese element in die aktiniede reeks van die periodieke tabel, met 'n atoomgetal van 92. Die chemiese simbool U word aan uraan voorgeskryf. 'n Uraan-atoom het 92 protone en 92 elektrone. 6 van die elektrone is valenselektrone. Die uraankern bevat tussen 141 en 146 neutrone, wat die 6 isotope van uraan bevestig, die algemeenste hiervan is uraan-238 (146 neutrone) en uraan-235 (143 neutrone). Al hierdie isotope is onstabiel en uraan se radioaktiwiteit is redelik swak. Uraan het die tweede hoogste atoomgetal van elemente wat natuurlik voorkom, naas plutonium-244. Uraan se digtheid is omtrent 71% hoër as dié van lood, maar nie so dig soos goud of wolfram nie. In die natuur kom dit in lae konsentrasies voor (min deeltjies per miljoen) in grond, rotse en water, en word kommersieel ontgin uit uraandraende minerale soos uraniniet.

In die natuur kom uraan voor as uraan-238 (99,284%), uraan-235 (0,711%),%), en baie klein hoeveelhede uraan-234 (0,0058%). Uraan verval stadig deur die uitstraling van 'n alfadeeltjie. Die halfleeftyd van uraan-238 is omtrent 4,47 miljard jaar en vir uraan-235 is dit 704 miljoen jaar, wat dit nuttig maak vir die datering van die Aarde se ouderdom.

Hedendaagse gebruike van uraan baat by die unieke kerneienskappe daarvan. Uraan-235 word geken daarvoor dat dit die enigste splytbare isotoop is wat natuurlik voorkom. Uraan-238 is splytbaar deur vinnige neutrone en is ook fertiel (wat omgeskakel kan word na splytbare plutonium-239 in 'n kernreaktor). 'n Kunsmatige splytbare isotoop, uraan-233 kan geproduseer word vanuit natuurlike torium, wat ook belangrik is vir kerntegnologie. Uraan-235, en tot 'n mindere mate uraan-233, het 'n hoër waarskynlikheid vir spontane kernsplyting as uraan-238 wanneer dit deur stadige neutrone gebombardeer word. Hierdie kernreaksie genereer die hitte in kernreaktore en voorsien die kernsplytingsmateriaal vir kernwapens. Albei gebruike is afhanklik van die beskikbaarheid van uraan om 'n volhoubare kernkettingreaksie voort te bring. Verarmde uraan (uraan-238) word gebruik in kinetiese energie penetratore en in pantserplate.

Uraan word gebruik as 'n kleurmiddel in uraanglas, wat 'n oranje-rooi tot lemoen-geel skynsels produseer. Dit was ook gebruik vir tinte en beskaduwing tydens vroeë fotografie. Die ontdekking van uraan in die mineraal Uraniniet (of pikblende) in 1789 kan aan Martin Heinrick Klaproth toegeskryf word. Hy het die element vernoem na die planeet Uranus. Eugène-Melchior Péligot was die eerste persoon wat die metaal geskei het, en die radioaktiewe eienskappe daarvan is ontdek in 1896 deur Antoine Becquerel. Navorsing van Enrico Fermi en ander persone wat in 1934 begin het, het gelei tot die gebruik daarvan in die kernkragindustrie en in "Little Boy", die eerste kernwapen wat gebruik is in 'n oorlog. 'n Daaropvolgende bewapeningsresies gedurende die Koue Oorlog tussen die Verenigde State van Amerika en die Sowjetunie het tienduisende kernwapens geproduseer wat verrykte uraan en uraan-verarmde plutonium gebruik. Die bewaring van daardie wapens en hul kernmateriaal na die ineenstorting van die Sowjetunie in 1991 is steeds 'n voortdurende bekommernis vir gesondheid en veiligheid van die publiek.

Wanneer uraan gesuiwer word, is dit 'n silwer-wit, swak radioaktiewe metaal, weinig sagter as staal, sterk elektropositief en 'n swak elektriese geleier. Dit is pletbaar, smeebaar en effens paramagneties. Uraanmetaal het 'n baie hoë digtheid, omtrent 70% digter as lood, maar effens minder dig as goud.

Uraanmetaal reageer met byna alle nie-metaal elemente en hul chemiese verbindings, met 'n reaktiwiteit wat verhoog met temperatuur. Soutsuur en salpetersuur los uraan op, maar nie-oksiderende sure val die element baie stadig aan. Indien dit fyn gemaal word, sal uraan met koue water reageer, en in lug word uraanmetaal bedek met 'n donker laag uraanoksied. Uraan in erts word chemies onttrek en omgeskakel na uraandioksied of ander chemiese vorme wat in die industrie gebruik kan word.

Uraan-235 is kernsplytbaar, en die eerste isotoop wat ontdek is met hierdie eienskap. Ander natuurlike isotope kan splytbaar gemaak word, maar kom nie in die natuur in daardie toestand voor nie. Wanneer uraan-235 met stadige neutrone gebombardeer word, sal hierdie isotoop in die meeste gevalle opdeel in twee kleiner atoomkerne, die kernverbindingsenergie loslaat, en ook nog neutrone. Wanneer hierdie neutrone weer deur ander uraan-235 kerne geabsorbeer word, sal 'n kernkettingreaksie begin wat tot 'n ontploffing kan lei, indien die reaksie nie verstadig word deur 'n neutron bemiddelaar nie. Laasgenoemde absorbeer die vrye neutrone. So min as 7 kg uraan-235 kan gebruik word om 'n atoombom te maak. Die eerste kernbom wat in oorlog gebruik is, Little Boy, het staatgemaak op uraansplyting, maar die eerste kernontploffing (The gadget) en die bom wat Nagasaki verwoes het (Fat Man), was plutonium bomme.

Uraanmetaal het drie allotropiese vorme:

Uraan word hoofsaaklik in die militêre sektor gebruik in hoë-digtheid penetratore. Hierdie ammunisie bestaan gewoonlik uit 'n verarmde uraan-allooi met 1 tot 2% ander elemente. Met 'n hoë snelheidsimpak sorg die digtheid, hardheid, en vlambaarheid van die projektiel vir die vernietiging van swaar gepantserde voertuie. Tenkpantser en ander verwyderbare voertuigpantser word ook verhard met verarmde uraanplate. Die gebruik van verarmde uraan in wapens na die Persiese Golf- en Balkanoorloë het in politieke en omgewingskringe betwisbaar geraak — die gevolge van uraanverbindings in die grond is vervolgens bevraagteken (sien Golfoorlogsindroom).

Verarmde uraan word ook gebruik as skutmateriaal in sommige houers wat radioaktiewe materiale stoor. Alhoewel die metaal op sigself radioaktief is, maak die hoë digtheid dit meer doeltreffend as lood om radiasie vanaf sterk bronne, soos radium, te stop. Ander gebruike van verarmde uraan sluit die volgende in: teengewigte vir vliegtuigbeheeroppervlaktes, ballas in missiel herintrede voertuie, en as skutmateriaal. Weens uraan se hoë digtheid, word hierdie materiaal gebruik in traagheidsgeleidingstelsels en in giroskopiese kompasse. Verarmde uraan geniet voorkeur bo soortgelyke digte materiale weens die betreklik maklike masjieneerbaarheid, gieting, en die relatiewe lae koste daarvan. Die hoof risiko van blootstelling deur verarmde uraan is chemiese vergiftiging deur uraanoksied — 'n groter risiko as radioaktiewe bestraling (uraan is 'n swak alfa-uitstraler).

Gedurende die einde van die Tweede Wêreldoorlog, die Koue Oorlog, en in 'n mindere mate na dit, was uraan gebruik as 'n bron van kernspytingsmateriaal vir die produksie van kernwapens. Daar was hoofsaaklik twee tipes kernsplytingsbomme gebou: 'n relatief eenvoudige toestel wat uraan-235 gebruik, en 'n meer ingewikkelde meganisme wat uraan-238-afgeleide plutonium-239 gebruik het. Later is 'n meer komplekse en by verre kragtige fusiebom ontwikkel: 'n plutonium gebaseerde toestel in 'n uraan-omhulsel wat veroorsaak dat 'n mengsel tritium en deuterium kernfusie ondergaan.

Uraan word in die siviele sektor hoofsaaklik gebruik as 'n bron van brandstof vir kernkragsentrales. Een kilogram uraan-235 kan teoreties ongeveer 80 biljoen joule energie (8 joule) verskaf, met die aanname dat volledige kernsplyting plaasvind, wat 3 000 ton steenkool verteenwoordig.

Kommersiële kernkragaanlegte gebruik tipies brandstof wat verryk is tot ongeveer 3% uraan-235. Die CANDU-reaktor is die enigste kommersiële reaktor wat die vermoë het om onverrrykte uraan te gebruik. Brandstof wat vir die V.S.A. vloot se kernskepe gebruik word is gewoonlik hoogs verryk met uraan-235 (die eksakte waardes is geklassifiseerd). In 'n kweekreaktor kan uraan-238 omgeskakel word in plutonium deur die volgende reaksie: U (n, gamma) → U -(beta) → Np -(beta) → Pu.

Een van die groot probleemareas rondom die gebruik van uraan in kernkragtegnologie is die verwydering daarvan. Konvensionele kernreaktore verbruik slegs tussen 1 tot 2% uraanbrandstof.
Voor die ontdekking van radioaktiwiteit was uraan hoofsaaklik gebruik in klein hoeveelhede vir die vervaardiging van geel glas en die verglasing van potte, byvoorbeeld uraanglas en in Fiestaware.

Die ontdekking en isolering van radium in uraanerts (pikblende) deur Marie Curie het aanleiding gegee tot die ontginning van uraan vir radium-ekstraksie, wat gebruik was om naggloeiende verwe vir horlosies en vliegtuigwyserplate te maak. Dit het veroorsaak dat kolossale hoeveelhede uraan vir afvalproduk gelaat is, omdat ongeveer drie ton uraan verwerk moet word vir een gram radium. Hierdie afvalproduk is gestuur na die verglasingsindustrie, wat uraanverglasing goedkoop en volop gemaak het. Afgesien die verglasing in pottebakkerye, het uraanteëlvervaardiging die meeste van die gebruik opgeneem, vanwaar die groen, geel, ligpers, swart, blou, rooi en ander kleure vir gewone badkamer- en kombuisteëls.

Uraan was ook gebruik in fotografiese chemikalieë (veral uraannitraat in die ink), in lampgloeidrade, vir die voorkoms van kunsgebitte, en in die leer- en houtbedrywe as kleurmiddel. Uraansoute word gebruik as 'n bytstof in sy of wol. Uranielasetaat en uranielformaat word gebruik vir elektondigte “kleurmiddels” in elektronmikroskopie, vir die kontras van biologiese eksemplare in ultradun dele en vir die negatiewe klad van virusse, geïsoleerde selorganelle en makromolekules.

Die ontdekking van radioaktiwiteit in uraan het tot die addisionele wetenskaplike en praktiese gebruike van die element gelei. Die lang halfleeftyd van die uraan-238 isotoop (4,51 jaar) word gebruik in die beraming van die vroegste vulkaniese rotse, en vir ander tipes radiometriese datering, wat uraan-lood datering en uraan-torium datering insluit. Uraanmetaal word gebruik vir X-straal teikens wanneer hoë-energie X-strale gemaak word.

In 1972 het die Franse fisikus, Francis Perrin, vyftien antieke en onaktiewe natuurlike kernsplytingsreaktore ontdek in drie afsonderlike ertsneerslae by die Oklo myn in Gaboen, Wes-Afrika. Dit staan gesamentlik bekend as die Oklo-Fossielreaktore. Die ertsneerslag word rondom 1,7 biljoen jaar oud beraam; dit word beweer dat op daardie stadium het uraan-235 omtrent drie persent van die totale uraan op die Aarde beslaan. Die uraan-235 inhoud is hoog genoeg sodat 'n volhoubare kernsplytingskettingreaksie toegelaat is, op voorwaarde dat ander ondersteunende toetande ook bestaan. Die kapasiteit van die omliggende sediment vir die berging van kernafval is deur die V.S.A. se federale regering aangehaal as bewyse vir die lewensvatbaarheid om uitgeputte kernafval by die Yucca Berg Kernafval Repositorium te stoor.

Die gebruik van uraan in die natuurlike oksiedvorm dateer ten minste uit die jaar 79 n.C. toe dit gebruik was vir die byvoeging van 'n geelerige kleur by keramiek verglasing. Geel glas met 1% uraanoksied is in 1912 gevind in 'n Romeinse villa op Kaap Posillopo in die Baai van Napels, Italië deur R.T. Gunther van die Oxford Universiteit. In die beginjare van die Middeleeue was pikblende onttrek vanuit die Habsburg silwermyne in Joachimsthal, Boheme (nou Jáchymov in die Tseggiese Republiek), en gebruik as 'n kleurmiddel in die plaaslike glasvervaardigingsbedryf. In die vroeë 19de eeu was die wêreld se bekendste bronne van uraanerts eens hierdie myne.

Die ontdekking van uraan kan toegeskryf word aan die Duitse chemikus, Martin Heinrich Klaproth. Terwyl hy te werk was in sy ekspertimentele laboratorium in Berlyn in 1789, was Klaproth in staat om 'n gelerige verbinding in neerslagvorm (waarskynlik natriumdiuranaat) te skei deur pikblende in salpetersuur op te los, en die oplossing te neutraliseer met natriumhidroksied. Klaproth het die fout gemaak om aan te neem dat die geel stof 'n oksied van 'n onontdekte element was. Hy het dit met houtskool verhit, 'n swart poeier verkry, en verneem die poeier is die nuut ontdekte metaal op sigself (inteendeel, daardie poeier was 'n oksied van uraan). Hy het die nuutontdekte element na die planeet Uranus vernoem, wat William Herschel ag jaar vantevore ontdek het.

In 1841 het Eugène-Melchior Péligot, 'n professor van Analitiese Chemie aan die Conservatoire National des Arts et Métiers (Sentrale Skool van Kunste en Vervaardigings) in Parys, die eerste monster uraanmetaal geskei deur uraantetrachloried te verhit met kalium. In 1850 is die eerste kommersiële gebruik van uraan in glas ontwikkel deur Lloyd & Summerfield van Birmingham, Engeland. Uraan was nie juis gevaarlik beskou gedurende die meeste van die 19de eeu nie, wat tot baie gebruike van die element gelei het. Een van daardie gebruike van die oksied was, soos reeds genoem en nie meer 'n geheim nie, die verkleuring van erdewerke en glas.

Antoine Henri Becquerel het in 1896 radioaktiwiteit ontdek deur uraan te gebruik. Becquerel het die ontdekking in Parys gemaak deur 'n monster uraansout, KUO(SO), bo-op 'n fotografiese plaat te los wat nog nie blootgestel was nie. Hy het opgemerk die plaat wat in 'n laai gelê het, het ‘mistig’ geraak. Hy het beslis dat 'n vorm onsigbare lig of strale wat deur die uraan uitgestraal is, het die plaat blootgestel.

'n Span wat deur Enrico Fermi in 1934 gelei is, het waargeneem dat uraan met neutrone gebombardeer die uitstraling van beta strale produseer (elektrone of positrone; sien betadeeltjie). Die spytingsproduk was eers verkeerdelik gesien as nuwe elemente met atoomgetalle 93 an 94, wat die Dekaan van die Fakulteit van Rome, Orso Mario Corbino, ‘’ausonium’’ en ‘’hesperium’’ onderskeidelik gedoop het. Die eksperimente wat gelei het tot die ontdekking van uraan se vermoë om te splyt (uitmekaar te breek) na ligter elemente en dan die bindingsenergie vry te stel was uitgevoer deur Otto Hahn en Fritz Strassmann in Hahn se laboratorium in Berlyn. Lise Meitner en haar familielid, fisikus Otto Robert Frisch, het in Febuarie 1939 die fisiese verduideliking daarvan gepubliseer, en die proses ‘kernsplyting’ benoem. Gou daarna het Fermi gepostuleer dat die kernsplyting van uraan dalk genoeg neutrone kan vrylaat om 'n kernreaksie te onderhou. Sy hipotese is in 1939 bevestig, en later is daar gevind dat 'n gemiddelde van 2,5 neutrone vrygestel word vir elke splyting van die skaars uraan isotoop, uraan-235. Verdere werk het gevind dat die meer algemene uraan-238 isotoop kan getransmuteer word na plutonium, wat, soos uraan-235, ook splytbaar is deur termiese neutrone. Hierdie ontdekkings het talle lande gelei om aan die werk te spring met die ontwikkeling van kernwapens en kernkrag.

Op 2 Desember 1942, deel van die Manhattan Projek, het 'n ander span wat gelei was deur Fermi die eerste kunsmatige self-onderhoudende kernkettingreaksie, Chicago Stapel-1 geïnisieer. In 'n laboratorium onder die pawiljoen van Staggveld by die Chicago Universiteit, het hierdie span die regte toestande geskep vir só 'n reaksie deur 360 ton grafiet, 53 ton uraanoksied en 5,5 ton uraanmetaal op te hoop.

Twee hooftipes atoombomme was ontwikkel deur die V.S.A. gedurende die Tweede Wêreldoorlog: 'n uraangebaseerde toestel (kodenaam “Little Boy”) met kernmateriaal van hoogs verrykte uraan, en 'n plutoniumgebaseerde toestel (sien Trinity test en “Fat Man”) met plutonium afgelei vanaf uraan-238. Die eerste kernwapen wat in 'n oorlog gebruik was, was die uraangebaseerde Little Boy toestel. Dit was oor die Japannese stad Hiroshima op 6 Augustus 1945 gedetoneer. Die ontploffing was ekwivalent aan 12 500 ton TNT, waarvan die rukwind en termiese golf amper 50 000 geboue en 75 000 mense vernietig het (sien Atoombomwerping van Hiroshima en Nagasaki). Aanvanklik was dit geglo dat uraan betreklik skaars is, en dat kernvermeerdering voorkom kan word deur al die uraanvoorrade uit te koop, maar in 'n dekade is groot uraanreserwes ontdek in baie plekke regoor die wêreld.

Die X-10 Grafietreaktor by Oak Ridge Nasionale Laboratorium (ORNL) in Oak Ridge, Tennessee, voorheen bekend as die Clinton Stapel en X-10 Stapel, was die wêreld se tweede kunsmatige kenreaktor (ná Enrico Fermi se Chicago Stapel), maar die eerste reaktor wat ontwerp was vir voortdurende bedryf. Die Eksperimentele Kweekreaktor I by die Idaho Nasionale Laboratorium (INL) naby Arco, Idaho het die eerste kernreaktor geword om elektrisiteit te produseer, op 20 Desember 1951. Aanvanklik het hierdie reaktor vier 150-watt gloeilampe laat skyn, maar verbeteringe het uiteindelik die reaktor in staat gestel om krag aan die hele fasiliteit te verskaf (later was die hele dorp Arco se elektrisiteit voorsien deur kernkrag, 'n eerste in die wêreld). Die wêreld se eerste kernkragsentrale op kommersiële skaal, die Obninsk Kernkragsentale in die Sowjetunie, het opwekking begin met reaktor AM-1 op 27 Junie 1954. Ander kernkragsentrales wat gevolg het was Sellafield in Engeland wat opwekking begin het op 17 Oktober 1956 en die Shippingport Atomiese Kragstasie in Pennsilvanië met bedryfstelling op 26 Mei 1985. Kernkrag was die eerste keer vir aandrywing gebruik deur 'n duikboot in die USS Nautilus (SSN-571) in 1954.

Bogrondse kerntoetse deur die Sowjetunie en die V.S.A. in die 1950’s en vroeë 1960’s, en deur Frankryk en Israel in die 1970’s en 1980’s het beduidende hoeveelhede kernafval vanaf uraan dogterisotope regoor die wêreld versprei. Addisionele afval en besoedeling het voorgekom vanaf verskeie kernongelukke.

Uraanmynwerkers toon meer voorvalle van kanker. 'n Oormatige risiko van longkanker tussen die Navajo uraanmynwerkers is gedokumenteer, en skakel nou aan hul beroep. In die V.S.A. is 'n wet, die “Bestraling Blootstelling Kompensasie Wet,” in 1990 deurgevoer wat vereis dat $100 000 vir “medelye betaling” aan uraanmyners met kanker of ander respiratoriese kwale betaal moet word.

Gedurende die Koue Oorlog tussen die Sowjetunie en die V.S.A. is enorme voorrade uraan bymekaargemaak en tienduisende kernwapens was geskep deur verrykte uraan, en gemaakte plutonium vanaf uraan. Sedert die Ineenstorting van die Sowjetunie in 1991, word daar beraam dat ongeveer 540 ton hoogs verrykte wapens graaduraan (genoeg om 40 000 kernplofkoppe te maak) gestoor is in fasiliteite met dikwels onvoldoende bewaking in die Russiese Federasie en ander vorige Sowjetstate. Polisie in Asië, Europa en Suid-Amerika het ten minste in 16 gevalle vanaf 1993 tot 2005 gesmokkelde bomgraad uraan- of plutoniumvragte onderskep, die meeste afkomstig vanaf eens Sowjetbronne. vanaf 1993 tot 2005 het die V.S.A. ongeveer $550 miljoen gespandeer vir die beveiliging van uraan en plutonium voorrade in Rusland. Hierdie geld was gebuik vir die verbetering en sekuriteitsverhoging by navorsing- en stoorfasiliteite. Die "Scientific American" het in Februarie 2006 gerapporteer dat sommige van hierdie fasiliteite se sekuriteit hewig vervalle kettingskakelomheinings beslaan. Volgens 'n onderhoud in die artikel het een van hierdie fasiliteite monsters verrykte (wapengraad) uraan in 'n besemkas gestoor voor die verbeteringsprojek; 'n ander het boekgehou van die kernplofkopvoorraad deur die bewaring van indekskaarte in 'n skoenboks.

Uraan is 'n element wat natuurlik voorkom, en gevind word in lae konsentrasies in alle rotse, grond en water. Uraan is ook die element met die hoogste atoomgetal wat natuurlik op die aarde voorkom in beduidende hoeveelhede, en word altyd gevind in verbinding met ander elemente. Saam met ander elemente met hoër atoomgetalle as dié van yster, word dit net natuurlik gevorm in supernovas. Die verval van uraan, torium en kalium-40 in die aarde se mantel word beskou as die hoofbron van hitte wat die buitense kern 'n vloeistof hou en die mantel konveksie dryf, wat op sy beurt weer plaattektoniek veroorsaak.

Uraan se gemiddelde konsentrasie in die Aarde se kors is (afhangend van die bron) 2 tot 4 dele per miljoen, of omtrent 40 keer meer volop as silwer. Daar word bereken dat die aarde se kors vanaf die oppervalk tot sowat 25 km afwaarts bevat 10 kg uraan, terwyl die oseaan dalk ongeveer 10 kg kan bevat. Die konsentrasie van uraan in grond strek van 0,7 tot 11 dele per miljoen (en tot 15 dele per miljoen in landbougrond, weens die gebruik van fosfaat kunsmis) en die konsentrasie in seewater is 3 dele per miljard.

Uraan is meer oorvloedig as antimoon, tin, kadmium, kwik, of silwer, en is omtrent so volop soos arseen of molibdeen. Uraan word gevind in honderde tipes minerale, wat uraniniet (die mees algemene uraanerts), karnotiet, autuniet, uranofaan, toberniet, en koffiniet insluit. In uraanryke ertse kom beduidende hoeveelhede uraankonsentrasies voor, soos fosfaatklipneerslae, en minerale soos ligniet- en monasietsande (dit word kommersieel herwin vanuit bronne met so min as 0,1% uraan).

Sommige organismes, soos die korsmos "Trapelia involuta" of mikroörganismes soos die bakterie "Citrobacter", kan konsentrasies uraan absorbeer tot 300 keer hoër as hul omgewing. . "Citrobacter" spesies absorbeer uranielione wanneer gliserolfosfaat (of ander soortgelyke organiese fosfate) aan hulle gegee word. Na een dag kan een gram bakterieë bekors word met nege gram uranielfosfaatkristalle; dit skep die moontlikheid dat hierdie organismes in biogeneeskunde tot die onbesoedeling van uraan-gekontamineerde water gebruik kan word.

In die natuur vorm uraan(VI) 'n hoogs oplosbare karbonaat komplekse by hoë pH’s (basies). Dit lei tot 'n verhoging in vervoerbaarheid en beskikbaarheid van uraan om vanaf kernafval na grond en ondergrondse water te beweeg, wat kan lei tot gesondheidsgevare. Dit is egter moeilik om uraan in die fosfaatvorm te presipiteer indien oortollige karbonaat teenwoordig is by 'n alkaliese pH. Daar is gevind dat 'n "Sphingomonas" sp. stam 'n hoë aktiwiteit alkaliese fosfatase kan uitdruk, wat al toegepas is vir die biopresipitasie van uraan in uranielfosfaat spesies vanuit alkaliese oplossings. Die presipitasie vermoë was verhoog deur die fosfatase proteïen in "E. coli" oormatig uit te druk.

Plante absorbeer sommige uraan vanuit grond. Droë-gewig konsentrasies uraan in plante wissel van 5 tot 60 dele per miljard, en as wat verkry word uit verbrande hout kan konsentrasies tot 4 dele per miljoen bevat. Droë-gewig konsentrasies uraan in voedselplante is tipies laer met een tot twee mikrogram per dag, wat ingeneem word deur dit wat mense eet.

Uraanproduksie wêreldwyd het in 2006 39 655 ton behaal, waarvan 25% ontgin is in Kanada. Ander belangrike lande wat uraan myn is Australië (19,1%), Kasakstan (13,3%), Niger (8,7%), Rusland (8,6%), en Namibië (7,8%).

Uraanerts word gemyn met verskeie metodes: oopgroef, ondergronds, in situ loging, en deur boorgatmyne. Lae graad uraanerts wat ontgin is in 2006 bevat tipies 0,01 tot 0,25% uraanoksides. Omvangryke ekstaksiemetodes moet toegepas word om metaal van die erts te skei. Hoë graad erts wat gevind word in die Athabasca Kom, Saskatchewan, Kanada kan tot 23% uraanoksiedes op 'n gemiddelde basis bevat. Uraanerts word verbrysel en verwerk tot 'n fyn poeier en dan geloog met óf 'n suur óf 'n alkali. Die uitgeloogde produk word dan onderwerp aan verskeie stappe van presipitering, oplosmiddel ekstraksie, en ioonuitruiling. Die mengsel wat verkry word, genaamd geelkoek, bevat ten minste 75% uraanoksides. Geelkoek word dan gekalsineer om onsuiwerhede van te malingsproses te verwyder voor verdere verwerking.

Kommersiële graad uraan kan geproduseer word deur die reduksie van uraanhaliede met 'n alkali-metaal of 'n alkali-aard metaal. Uraanmetaal kan ook voorberei word deur elektoliese van KU of uraantetrafloried, opgelos in 'n gesmelte kalsiumchloried en natriumchloried oplossing. Baie suiwer uraan word geproduseer deur die termiese ontbinding van uraanhaliedes in 'n warm filament.

Ekonomiese uraanbronne sal vir ongeveer 100 jaar teen die 2006 verbruikingstempo voortbestaan, terwyl dit verwag word dat omtrent dubbel daardie hoeveelheid nog ontdek moet word. Met herverwerking en herwinning kan hierdie reserwes 'n nog vir duisende jare lewer. Daar word beraam dat 5,5 miljoen ton uraanerts reserwes ekonomies ontginbaar is teen US$59/lb, terwyl 35 miljoen ton geklassifiseer word as mineraalhulpbonne (redelike vooruitsigte vir uiteindelike ekonomiese ontginning). 'n Beraamde, bykomende 4,6 miljard ton uraan word gevind in seewater (Japannese wetenskaplikes in die 1980’s het bewys dat die ekstraksie van uraan vanuit seewater deur ioonuitruiling te gebruik is tegnies moontlik).

Uraaneksplorasie neem toe met US$200 miljoen wat wêreldwyd gespandeer is in 2005, 'n 54% toename op die vorige jaar. Hierdie tendens het deur 2006 aangehou, toe eksplorasie-uitgawes tot oor $774 miljoen opgeskiet het, 'n toename oor 250% in vergelyking met 2004.

Australië besit 23% van die wêreld se uraanreserwes, en die wêreld se grootste enkele uraanneerslag is geleë by die Olimpiese Dam Myn in Suid-Australië.

Sommige kernbrandstowwe word verkry vanuit gedemonteerde kernwapens.

In 2005 het sewentien lande gekonsentreerde uraanoksiedes geproduseer, met Kanada (27,9% van die wêreld se produksie) en Australië (22,8%) die wêreld se grootste produsente, asook Kasakstan (10,5%), Rusland (8,0%), Namibië (7,5%), Niger (7,4%), Usbekistan (5,5%), die V.S.A. (2,5%), Argentinië (2,1%), Oekraïne (1,9%) en China (1,7%) wat noemenswaardige hoeveelhede produseer. In Kasakstan neem produksie gedurig toe, en mag selfs die wêreld se grootse produsent raak met 'n verwagte produksie van 12 826 ton vir 2009, in vergelyking met Kanada en Australië se verwagte 11 100  en 9 430  ton onderskeidelik. Daar word geglo dat die beslissende hoeveelheid beskikbare uraan genoegsaam vir ten minste die volgende 85 jaar sal wees, alhoewel sommige studies toon dat onderbelegging in die laat twintigste eeu voorsieningsprobleme in die 21ste eeu kan veroorsaak. Kenneth S. Deffeyes en Ian D. MacGregor het dit uitgewys dat uraanneerslae blykbaar in 'n logaritmiese-normale verspreiding voorkom. Daar is 'n 300-voudige toename in die herwinbare uraanhoeveelhede vir elke tienvoudige toename in die ertsgraad. Dit beteken dat daar is min hoëgraad-erts beskikbaar teenoor direk eweredige laegraad-erts in 'n meerdere mate.

Gekalsineerde uraan "geelkoek" wat geproduseer word in baie groot meule bevat 'n verspreiding van uraanoksied spesies in die verskeie vorme wat strek van die mees tot minste geoksideerde toestand. Deeltjies met kort residensie tye in 'n kalsieeroond sal gewoonlik minder geoksideerd wees as dié met langer residensie tye, of deeltjies wat in die skoorsteenskroptoring herwin word. Daar word gewoonlik na 'n uraaninhoud van UO verwys, wat dateer uit die dae van die Mahattan Projek toe UO gebruik was as 'n analitiese chemie standaard vir verslae.

Fase verhoudings in die uraan-suurstof stelsel is redelik kompleks. Die mees geoksideerde toestand van uraan is uraan(IV) en uraan(VI), asook hul twee ooreenstemmende oksiedes wat onderskeidelik uraandioksied (UO) en uraantrioksied (UO) heet. Ander uraanoksides soos uraanmonoksied (UO) en uraanperoksied (UO•2HO) bestaan ook.

Die mees algemene vorm van uraanoksied is triuraanoktaoksied (UO) en UO. Albei oksied vorme is vastestowwe met 'n lae oplosbaarheid in water, en relatief stabiel oor 'n wye reeks omgewingstoestande. Triuraanoktaoksied is (afhangende van die toestande) die mees stabiele vorm van uraan en is ook die mees algemene vorm wat in die natuur voorkom. Uraandioksied is die vorm wat algemeen as 'n kernreaktorbrandstof gebruik word. By omgewingstemperature sal UO geleidelik omskakel in UO. Die stabiliteit van uraanoksides maak dit die voorkeur vorm vir uraanberging en verwydering.

Soute van al vier uraan oksidasie toestande is wateroplosbaar en word bestudeer in waterige oplossings. Die oksidasie toestande is: U (rooi), U (groen), UO (onstabiel), en UO (geel). 'n Klein hoeveelheid vastestof en halfmetaalverbindings, soos UO en US, bestaan vir die oksidasietoestand uraan(II), maar geen eenvoudige ione kom voor nie. Ione van U maak waterstof vry vanuit water en word dus baie onstabiel beskou. Die UO-ioon verteenwoordig die uraan(VI) toestand en kom voor in verbindings soos uranielkarbonaat, uranielchloried en uranielsulfaat. UO vorm ook chemiese komplekse met verskeie organiese chelaat-agente, soos uranielasetaat – die mees algemene vorm.

Die wisselwerking van kabonaat anione met uraan(VI) veroorsaak dat die Pourbaix diagram noemenswaardig gewysig word indien die medium vanaf 'n wateroplossing na oplossing wat karbonaat bevat verander. Terwyl die meerderheid karbonate onoplosbaar in water is, is uraankarbonate soms wel oplosbaar in water. Dit is so omdat 'n U(VI) katioon kan bind met twee terminale oksides en drie of meer karbonate om 'n anioonkompleks te vorm.

Die uraanfraksie diagramme met die teenwoordigheid van karbonate illustreer dit verder: wanneer die pH van 'n uraan(VI) oplossing vermeerder, sal die uraan omgeskakel word na 'n hidreerde uraanoksied hidroksied en by hoë pH’s sal dit 'n anioniese hidroksiedkompleks word.

Wanneer karbonate bygevoeg word, sal uraan omgeskakel word na 'n reeks karbonaatkomplekse indien die pH vermeerder. Een gevolg van hierdie reaksies is die toename in oplosbaarheid van uraan in 'n pH reeks van 6 tot 8 'n verskynsel wat 'n invloed het op die langtermyn stabiliteit van uitgeputte uraandioksied kernbrandstowwe.

Uraan wat verhit word in die teenwoordigheid van waterstof by 'n temperatuur van 250 tot 300 °C reageer om uraanhidried te vorm. By hoër temperature sal die waterstof omkeerbaar verwyder word. Hierdie eienskap van uraan maak uraanhidrides geskik as 'n begin-materiaal vir die vervaardiging van reaktiewe met verskeie ander karbiede-, nitriede-, en haliedeverbindings. Twee kristal veranderinge van uraanhidried betaan: 'n α vorm verkrygbaar teen lae temperature, en 'n β vorm wat geskep word teen temperature bo 250 °C.

Albei uraankarbides en uraannitrides is realtief inerte halfmetaalagtige verbindings wat minimaal oplosbaar is in sure, reageer met water, en kan verbrand in lug om UO te vorm. Karbides van uraan sluit uraanmonokarbied (UC), uraandikarbied (UC ), en diuraantrikarbied (UC) in. UC en UC word gevorm deur koolstof by gesmelte uraan te voeg, of deur die uraanmetaal aan koolstofmonoksied by hoë termperature bloot te stel. UC is stabiel onder 1 800 °C, en word voorberei deur 'n verhitte mengsel UC en UC onder meganiese spanning te onderwerp. Uraannitrides word verkry deur die direkte blootstelling van die metaal aan stikstof insluitend unraanmononitried (UN), uraandinitried (UN) en diuraantrinitried (UN).

Alle uraanfluoride word geskep deur uraantetrafluoried te gebruik (UF); UF word self voorberei deur die hidrofluorinering van uraandioksied. Die reduksie van UF met waterstof teen 'n temperatuur van 1 000 °C produseer uraantrifluoried UF. Onder die korrekte toestande – temperatuur en druk – sal die reaksie tussen soliede UF met uraanheksafluoriedgas (UF) intermediêre fluorides vorm soos UF, UF en UF.

Teen kamertemperatuur het UF 'n hoë dampdruk, wat dit gebruiklik maak in die gasdiffusie proses om uraan-235 vanuit die meer algemene uraan-238 isotoop te skei. Hierdie verbinding kan voorberei word uit uraandioksied en uraanhidried deur die volgende proses:

Die gevormde UF, 'n wit vastestof, is hoogs reaktief (by fluorinering, sublimeer maklik (vorm byna 'n perfekte gasdamp)), en is die mees vlugtige verbinding van uraan wat bestaan.

Een metode om uraantetrachloried (UCl) te berei is deur die reaksie tussen chloor met uraanmetaal of uraanhidried. Die reduksie van UCl in die teenwoordigheid van waterstof produseer uraantricloried (UCl) terwyl hoër uraanchlorides geproduseer word deur die reaksie met bykomstige chloor. Alle uraanchlorides reageer met water en lug.

Bromides en jodides van uraan word gevorm deur die direkte reaksie van broom en jodium, ooreenkomstig, of deur die addisie van UH by die betrokke element se sure. Bekende voorbeelde sluit die volgende in: UBr, UBr, UI en UI. Uraanoksihalides is wateroplosbaar en sluit UOF, UOCl, UOCl en UOBr in. Die stabiliteit van oksihalides verminder soos die atoommassa van die halide komponent toeneem.


"Volledige bronnelys inligting vir werke aangehaal"



</doc>
<doc id="46846" url="https://af.wikipedia.org/wiki?curid=46846" title="Termometer">
Termometer

'n Termometer is 'n toestel wat die temperatuur of temperatuurgradiënt meet deur van 'n verskeidenheid beginsels gebruik te maak. 'n Termometer het twee belangrike elemente: die temperatuursensor (bv. die bol van 'n kwiktermometer) waarin 'n fisiese verandering plaasvind wat verbind word met die temperatuur, plus 'n manier om die fisiese verandering in 'n waarde om te skakel (bv. die skaal op 'n kwiktermometer). Termometers maak toenemend van elektroniese maniere gebruik om 'n digitale lesing of inset tot 'n rekenaar te lewer.


</doc>
<doc id="46870" url="https://af.wikipedia.org/wiki?curid=46870" title="Besançon-katedraal">
Besançon-katedraal

Die Besançon-katedraal of Katedraal van St. Johannes (Frans: Cathédrale Saint-Jean de Besançon) is 'n katedraal in Besançon, Frankryk. Die kerk met sy Romeinse, Gotiese en barok-styl is in die 9de eeu deur keiser Karel die Grote laat bou, en in die 12de en weer in die 18de eeu herbou. 


</doc>
<doc id="46872" url="https://af.wikipedia.org/wiki?curid=46872" title="Toastmasters International">
Toastmasters International

Toastmasters International is 'n wêreldwye nie-winsgewende organisasie wat toegespits is op die ontwikkeling van vaardighede in leierskap en kommunikasie.

Die organisasie is in 1924 begin deur die stigter Dr. Ralph C. Smedley toe hy die eerste klub begin het in 'n kelder in Santa Ana, Kalifornië. Die klub se naam was "Toastmasters". Sy doel met die klub was "om vaardighede en opleiding te verskaf in die kuns om in die openbaar aanbiedings te maak, in die voer van vergaderings en om 'n sosiale en goeie gemeenskap onder lede te bevorder." Die jong klub het so goed gevaar dat die eksperiment gou bekend geraak het. Verskeie mense en gemeenskappe het begin toestemming vra om soortgelyke klubs te skep. 'n Jaar later is 'n tweede klub in Anaheim, Kalifornië begin en 'n derde in Los Angeles. In 1930 is 'n federasie geskep om die aktiwiteite van klubs te koördineer. Toastmasters het die naam Toastmasters International aangeneem na aanleiding van 'n toespraakklub, in New Westminister, Kanada belangstelling getoon het om deel te word van die organisasie.Toastmasters International se hoofkantoor het bestaan uit gehuurde kantore in Suid-Kalifornië tot en met 1962, waarna die hoofkantoor verskuif het na Santa Ana naby die plek waar die eerste klub ontmoet het. Toenemende groei het die vraag na beter fasiliteite tot gevolg gehad en die hoofkantoor is in 1990 verskuif na Rancho Santa Margarita, Kalifornie, ongeveer 32 km suid van Santa Ana. Die basiese opleidingshandleiding van 15 projekte wat deur Smedley ontwikkel is het uitgebrei tot 'n program van handleidings en ander materiaal wat lede help om vaardighede te ontwikkel in luister, die gee van terugvoer, besluitneming, delegering en mentorskap.

Die kwalifikasies van Toastmasters International geniet wêreldwyd erkenning. Die program bied twee bane van ontwikkeling wat gelyktydig gevolg kan deur lede nl. 'n kommunikasie baan en 'n leierskap baan. Wanneer 'n lid aansluit ontvang die lid 'n kommunikasiehandleiding en 'n leierskapshandleiding. Die tempo waarteen 'n lid werk hang af van die lid self en word nie voorgeskryf nie. Die program is selfaangedrewe en verwag dat mense hulle eie innerlike motivering gebruik om deur die program te werk.

Kommunikasievaardighede word ontwikkel binne 'n klub konteks. Die klub hou 'n vergadering wat gebaseer is op drie pilare:
1) Voorbereide toesprake
2) Onvoorbereide toesprake
3) Evaluasies van voorbereide toesprake

'n Lid word gesertifiseer as 'n "Bekwame kommunikeerder" nadat die lid deur die eerste basiese kommunikasiehandleiding gewerk het. Die basiese kommunikasiehandleiding bestaan uit tien opdragte wat uitgevoer moet word deur die lid. Elke opdrag spesifiseer die vereistes waaraan voldoen moet word deur die spreker ten einde te bevestig dat gespesifiseerde kommunikasievaardighede suksesvol bemeester is. Die opdrag moet binne 'n voorgeskrewe tyd voltooi word. Die meeste opdragte in die basiese kommunikasiehandleiding vereis 'n toespraak van tussen 5 en 7 minute. Verskeie vaardighede word gedek soos bv: die stukturering van 'n boodskap, handgebare, aanvullingsmateriale, stemvariasie ens. Na die voltooiing van 'n opdrag kry die lid terugvoer van 'n medelid waarin gekyk word of die lid die gestelde doelwitte bereik het en word kommunikasievaardighede geïdentifiseer waaraan die lid kan werk vir verbetering.

Nadat 'n lid gekwalifiseer het as 'n Bekwame kommunikeerder kan die lid begin werk aan 'n stel gevorderde handleidings. Daar is sewentien gevorderde handleidings wat spesialis vaardighede ontwikkel en sluit in handleidings oor humoristiese toesprake, toesprake van bestuur, kommunikasie op televisie, interpreterende lees ens. Die tydsduur van gevorderde voorbereide toesprake wissel van kort opdragte soos 'n heildronk wat 3minute duur tot die begeleiding van paneelbesprekings wat tot 'n uur in beslag mag neem. 'n Lid kies self watter gevorderde handleiding hy/sy wil aanpak. Elke gevorderde handleiding bevat vyf opdragte wat deur die lid uitgevoer moet word. Na voltooiing van twee gevorderde handleidings word 'n lid gesertifiseer as 'n "Gevorderde kommunikeerder – Brons", na 'n verdere twee gevorderde handleidings as 'n "Gevorderde kommunikeerder – Silwer en na nog twee gevorderde handleidings as 'n "Gevorderde kommunikeerder – Goud". 'n Lid bereik dus 'n Gevorderde kommunikeerder – Goud status na die suksesvolle aflewering van 40 toesprake.

Daar word gereeld voorsiening gemaak in 'n klub se byeenkomste vir onvoorbereide toesprake. Gewoonlik word 'n onderwerp gegee op die aand en moet die lid vir 1 tot 2 minute toespraak lewer oor die onderwerp. Die doel is om die vaardighede wat aangeleer word tydens voorbereide toesprake ook te kan aanwend as onvoorbereid gekommunikeer word. Hierdie vaardigheid is nodig vir die menig male wat persone sonder voorbereiding in die werksplek of in 'n sosiale konteks 'n mening moet lig.
Alle lede word geleer om opbouende en tog duidelike terugvoer te gee. 'n Evaluasie word gegee deur 'n lid nadat 'n ander lid 'n voorbereide toespraak gelewer het. Die evalueerder het dit ten doel om aan die lid oor te dra watter kommunikasievaardighede bemeester is en uit te lig watter kommunikasievaardighede nog bemeester moet word. 'n Evaluasie is gewoonlik ongeveer 3 minute of langer na aanleiding van die tydsduur van die toespraak wat gelewer is.

Die ontwikkeling van leierskap vaardighede begin wanneer die lid aansluit. Die lid ontvang 'n handleiding wat vereis dat die lid verskeie leierskaptake voltooi tydens sy deelname aan klub aktiwiteite. Na voltooiing van die basiese leierskaphandleiding word die lid gesertifiseer as 'n bekwame leier. Nadat 'n bekwame status bereik is kan die lid ook 'n Gevorderde leierskap – Silwer en 'n Gevorderde leierskap – Goud sertifikaat verwerf. Ten einde hierdie sertifikate te verwerf moet die lid leierskapvaardighede toon in die distrikstruktuur van Toastmasters International. Die lid doen dit deur 'n pos in die struktuur te vul vir 'n tydperk van 'n jaar. Die lid moet ook 'n nuwe klub begin of 'n sukkelende klub help groei as mentor vir die klub. 'n Gevorderde leierskapskursus word voltooi waar 'n lid 'n bepaalde projek beplan en uitvoer onder leiding van 'n mentorkomitee wat die lid stap vir stap bystaan.

'n Lid wat beide die kommunikasie en leierskap baan volledig voltooi het en al die sertifikate verwerf het word gesertifiseer as 'n Uitstaande Toastmaster. Hierdie is die hoogste toekenning wat uitgegee word deur Toastmasters International. Die tydsduur van om by die punt te bereik hang af van die lid se vorderingstempo maar dit neem ongeveer 5 jaar om 'n Uitstaande Toastmastersertifikaat te verwerf. 'n Uitstaande Toastmaster het bewys getoon dat s/hy die vaardigheid van kommunikasie en leierskap met uitnemendheid ten toon gestel het.

'n Distrik word bestuur deur 'n kabinet wat bestaan uit sewe poste nl: Distriksgoewerneur, Luitenant Goewerneur van Opvoeding, Luitenant Goewerneur van Bemarking, Publieke Verhoudings Offisier, Sekretaris, Tesourier en die Vorige Distriksgoewerneur. Verder bestaan die distrik uit sewe divisies wat elk 'n Divisiegoewerneur het wat omsien na 'n Divisie. 'n Divisie word opgedeel in Areas wat elk 'n Areagoewerneur het. 'n Area bestaan uit 3 tot 6 klubs met ongeveer 25 lede per klub. Elke klub word bestuur deur 'n Klubbestuur wat bestaan uit die volgende rolle: President, Visiepresident van Opvoeding, Visiepresident van Lidmaatskap, Visiepresident van Publieke Verhoudinge, Sekretaris en klubtesourier.

Toastmasters International word opgedeel in distrikte. Distrik 74 dek Suidelike Afrika en sluit die volgende lande in: Suid-Afrika, Botswana, Lesotho, Namibië, Mosambiek, Malawi, eSwatini, Zambië en Zimbabwe.



</doc>
<doc id="46874" url="https://af.wikipedia.org/wiki?curid=46874" title="Argeïese Dinastie">
Argeïese Dinastie

Die Argeïese Dinastie of Argeërs (Grieks: οἱ Ἀργεάδαι, "hoi Argeádai") was in die argaïese en die klassieke tydperk ’n geslag konings van die Koninkryk van Masedonië. Hulle het Masedonië, ’n koninkryk in die noorde van Griekeland, gestig en van die 7de eeu v.C. tot 306 v.C. regeer. Die lede van die dinastie was volgens legendes afstammelinge van die legendariese halfgod Herakles en afkomstig van die stad Argos (vandaar die naam Argeërs).

Die bekendste lede van die dinastie was Philippus II, wat daarin geslaag het om die Grieke te onderwerp, en sy seun Alexander die Grote, wat die Persiese Ryk verower het en so ’n wêreldryk tot stand gebring het.

Die laaste wettige manlike heerser op die Masedoniese troon was Alexander IV, die seun van Alexander die Grote. Hy is deur Kassander vermoor. ’n Ander aanspraakmaker op die troon, Herakles, die buite-egtelike seun van Alexander die Grote, is deur Poliperchon vermoor.


Hierdie artikel is vertaal vanuit die 


</doc>
<doc id="46875" url="https://af.wikipedia.org/wiki?curid=46875" title="Luang Prabang">
Luang Prabang

Luang Prabang (Laoties: ເມືອງຫຼວງພະບາງ "Louangphrabang"; uitgespreek [luaŋ pʰabaːŋ]) is 'n stad in die noorde van Laos, sowat 425 km noord van Vientiane, die land se hoofstad. Luang Prabang het tans 'n bevolking van 103 000 mense.

Luang Prabang staan bekend as die ou koningsstad en was tot 1975 die residensie van die konings van die Koninkryk Laos. Die historiese stadskern van Luang Prabang is in 1995 deur UNESCO as 'n wêrelderfenisgebied gelys.



</doc>
<doc id="46876" url="https://af.wikipedia.org/wiki?curid=46876" title="Argaios I van Masedonië">
Argaios I van Masedonië

Argaios I (Grieks: Αργαίος), uit die Argeïese Dinastie, was van 678 tot 640 v.C. koning van Masedonië. Hy was die seun van Perdikkas I en die pa van Philippus I. Die dragme het vermoedelik tydens sy bewind in omloop gekom.


</doc>
<doc id="46877" url="https://af.wikipedia.org/wiki?curid=46877" title="Philippos I van Masedonië">
Philippos I van Masedonië

Philippus I of Filippus I (Grieks: Φίλιππος Α' ὁ Μακεδών), uit die Argeïese Dinastie, was van 640 tot 602 v.C. koning van Masedonië. Hy was die seun van Argaios I en die pa van Airopos I, wat hom ná sy dood opgevolg het.

As koning was Philippus wys en dapper. Hy het verskeie aanvalle van die Illiriërs afgeweer, maar is eindelik in ’n oorlog teen hulle dood.


</doc>
<doc id="46878" url="https://af.wikipedia.org/wiki?curid=46878" title="Airopos I van Masedonië">
Airopos I van Masedonië

Airopos I (Grieks: Αεροπός Α'), uit die Argeïese Dinastie, was van 602 tot 576 v.C. koning van Masedonië. Volgens Herodotus was hy ’n seun van Philippus I en die pa van Alketas I, wat hom ná sy dood opgevolg het.

Airopus was nog ’n baba toe sy pa oorlede is. Die Illiriërs sou die geleentheid aangegryp het om met ’n groot leër teen Masedonië op te ruk. Toe hulle die oorhand kry, het die Masedoniërs dit aan die afwesigheid van hul koning gewyt en glo die wiegie met die klein Airopos na die slagveld geneem. Die Illiriërs het egter steeds veld gewen, en dit was net voordat die jong Masedoniese koning in hulle hande sou val dat die Masedoniërs hulle eindelik afgeweer en verdryf het.



</doc>
<doc id="46880" url="https://af.wikipedia.org/wiki?curid=46880" title="Alketas I van Masedonië">
Alketas I van Masedonië

Alketas I (Grieks: Ἀλκέτας ὁ Μακεδὼν), uit die Argeïese Dinastie, was van 576 tot 547 v.C. koning van Masedonië. Hy was die seun van Airopos I en die pa van Amintas I, wat hom ná sy dood opgevolg het.

Dit lyk asof Alketas ’n kalm en standvastige heerser was wat anders as sy voorgangers, nie in onnodige oorloë betrokke geraak het om sy koninkryk uit te brei nie.



</doc>
<doc id="46881" url="https://af.wikipedia.org/wiki?curid=46881" title="Amintas I van Masedonië">
Amintas I van Masedonië

Amintas I (Grieks: Ἀμύντας A), uit die Argeïese Dinastie, was van 547 tot 498 v.C. die negende koning van Masedonië. Hy was ’n direkte afstammeling van Perdikkas I van Masedonië en die seun van Alketas I.

Amintas was die pa van die veel bekender Alexander I. Hy was die eerste Masedoniese koning wat betrekkinge met ander lande gehad het. Hy was ’n vreedsame heerser en sy bewind was vermoedelik ’n tydperk van groot groei.


</doc>
<doc id="46882" url="https://af.wikipedia.org/wiki?curid=46882" title="Alexander I van Masedonië">
Alexander I van Masedonië

Alexander I (Grieks: Ἀλέξανδρος ὁ Μακεδών), uit die Argeïese Dinastie, was van 498 tot 454 v.C. koning van Masedonië. Hy was die seun en opvolger van Amintas I. Tydens sy bewind het Masedonië betrokke geraak by die Grieks-Persiese Oorloë. Alexander is deur Persië in ’n bondgenootskap ingedwing, maar hy het die Grieke van hulle aanvalsplanne in kennis gestel.

Alexander word beskou as die grondlegger van die Masedoniese ryk. Hy het sy leër gereorganiseer en die reg verkry om die Olimpiese Spele by te woon. Daardeur het hy intensief betrokke geraak by die Griekse kultuur wat hy so bewonder het.

In 454 v.C. is hy onverwags vermoor. Hy is opgevolg deur sy seun Perdikkas II.


</doc>
<doc id="46883" url="https://af.wikipedia.org/wiki?curid=46883" title="Kletsrym">
Kletsrym

Kletsrym of rap is 'n musiekstyl wat deel is van die hip-hop-kultuur. Kletsrym verskil van die gesproke woord deurdat dit op musiek opgevoer word.

'n Persoon wat kletsrym beoefen, word 'n kletsrymer (of rapper) genoem. Die kletsrymer vertel 'n storie of dra 'n gedig op ritmiese wyse voor.

Van die bekendste kletsrymers in Suid-Afrika is Die Antwoord en Jack Parow.


</doc>
<doc id="46887" url="https://af.wikipedia.org/wiki?curid=46887" title="Perdikkas II van Masedonië">
Perdikkas II van Masedonië

Perdikkas II (Grieks: Περδίκκας Β), uit die Argeïese Dinastie, was van 454 tot 413 v.C. koning van Masedonië. Hy was een van ’n paar seuns en die uiteindelik opvolger van Alexander I.

Toe Alexander I vermoor is, het die Masedoniese volksraad besluit dat drie van sy seuns hom moet opvolg: Philippus, Alketas II en Perdikkas. Die drie broers het mekaar egter gou die stryd aangesê. Die volksraad het Perdikkas se broers toe van die troon gesit en hy het die troon alleen bestyg as Perdikkas II.

Perdikkas het gebots met Athene, wat sy grondgebied probeer uitbrei het in Masedonië, wat toe kwaai deur interne konflik verswak was. Perdikkas het gereageer deur rebellie aan te vuur in ’n paar stede wat aan Athene belasting moes betaal, ander andere Potidaia. Dié stad het wel in opstand gekom, maar is deur Athene ingeneem. Dit het weer tot ’n voortslepende oorlog tussen Athene en Sparta gelei. Perdikkas het telkens van kant verander soos dit hom gepas het. Eindelik was hy van die Atheense bedreiging ontslae deurdat Athene en Sparta mekaar in die oorlog verswak het.

Op kulturele gebied het Perdikkas die werk van sy pa voortgesit. Hy het digters, filosowe, skrywers en kunstenaars na sy hof genooi en so gesorg vir ’n kulture bloeitydperk.

Hy het baie kinders gehad, onder andere ’n seun Archelaos by sy broer se slavin. Hy sou ná Perdikkas se dood die mag bekom ná talle intriges.


</doc>
<doc id="46888" url="https://af.wikipedia.org/wiki?curid=46888" title="Alketas II van Masedonië">
Alketas II van Masedonië

Alketas II (Grieks: Ἀλκέτας B), uit die Argeïese Dinastie, was van 454 tot 448 v.C. medekoning van Masedonië. Hy was een van ’n paar seuns van Alexander I.

Toe Alexander vermoor is, het die Masedoniese volksraad besluit dat drie van sy seuns hom moet opvolg: Philippus, Alketas en Perdikkas. Die drie broers het mekaar egter gou die stryd aangesê. Die volksraad het Philippus en Alketas toe van die troon gesit en Perdikkas het die troon alleen bestyg as Perdikkas II.

Perdikkas se seun, Archelaos, het Alketas en sy seun Alexander in 448 v.C. vermoor.

Alketas was bekend vir sy verslawing aan alkohol.


</doc>
<doc id="46889" url="https://af.wikipedia.org/wiki?curid=46889" title="Zygmunt Krasiński">
Zygmunt Krasiński

Graaf Napoleon Stanisław Adam Ludwig Zygmunt Krasiński [ˈzɨɡmunt kraˈɕiɲskʲi], * 19 Februarie 1812 in Parys, Frankryk; † 23 Februarie 1859 in Parys), was 'n Poolse adellike en digter na wie saam met Adam Mickiewicz en Juliusz Słowacki as "Nasionale Barde" verwys word. Hierdie drietal Romantiese digters het tydens die periode van vreemde oorheersing beduidende invloed op die nasionale bewussyn van die Poolse volk uitgeoefen.

Krasiński was die seun van graaf Wincenty Krasiński, 'n generaal van Napoleon Bonaparte en lid van die adellike Krasiński-familie. Hy het regswetenskappe aan die universiteite van Warskou en Genève gestudeer. In die laasgenoemde stad het hy kennis gemaak met Adam Mickiewicz.

In sosio-politieke opsig was Krasiński konserwatiewer as die ander twee digters en het baie van sy werke anoniem gepubliseer. Hy het veral bekendheid verwerf met sy filosofies-messianistiese gedagtes. Sy drama "Nie-Boska komedia" ("Die On-Goddelike Komedie") uit die jaar 1835 behandel die tragedie van 'n ou-wêreldse adelsklas wat deur 'n nuwe, kommunistiese en demokratiese maatskaplike orde tot val gebring word. Dit is 'n digterlike profesie van klassestryd en Rusland se Oktober-rewolusie. 'n Ander drama, "Irydion" (1836), tematiseer die vryheidsstryd van 'n onderdrukte nasie teen sy oorheerser binne die konteks van Christelike etiek.

Krasiński se werke is sterk deur 19de eeuse gruwelromans, die Angel-Saksiese "Gothic novels", en Dante Alighieri beïnvloed. Uit sy bekendste werke blyk dat die digter veral in die uiterstes van die menslike bestaan belang gestel het – soos byvoorbeeld haat, wanhoop of eensaamheid. Sy "Agaj-Han" (1834), wat in Pole by die bekendste 19de eeuse werke gereken word, is 'n verhalende roman wat op historiese gebeurtenisse baseer, maar verskil nogtans duidelik van tradisionele historiese romans soos dié van Walter Scott wat by Poolse lesers gewild geraak het. Dit is eerder 'n grieselike verhaal van dood, broedermoord en tragiese noodlot en kontrasteer sterk met sy latere werk "Psalmy przyszłości" ("Psalms van die toekoms") waarin Christelike waardes soos liefde en liefdadigheid sentraal staan.

Krasiński het op 26 Julie 1843 met die Poolse gravin Eliza Branicka (1820–1876) getrou.



</doc>
<doc id="46896" url="https://af.wikipedia.org/wiki?curid=46896" title="Souffleur">
Souffleur

'n Souffleur (Engels: "prompter") is 'n persoon wat tydens die repetisie van 'n toneelstuk die teks volg en die akteurs, indien nodig, help as hulle vashaak. Die woord "souffleur" kom vanaf Frans en beteken letterlik "fluisteraar".

Die souffleur sit gewoonlik in 'n spesiaal ontwerpe hokkie in die middel van die verhoog, met sy kop wat net bo die verhoog uitsteek, maar verskans sodat dit nie vir die gehoort sigbaar is nie. Soms kan die souffleur ook in die gehoor sit, of agter in die saal staan.

Moderne teaters gebruik gewoonlik 'n elektroniese souffleur, vanwaar die akteurs en kunstenaars hulle woorde kan aflees.



</doc>
<doc id="46897" url="https://af.wikipedia.org/wiki?curid=46897" title="Pous Innocentius IX">
Pous Innocentius IX

Innocentius IX was die 230ste pous van die Rooms-Katolieke Kerk vir twee maande van 29 Oktober tot 30 Desember 1591. Hy was die laaste in 'n reeks van drie pouse waarvan die pontifikate gesamentlik minder twee jaar geduur het.

Pous Innocentius IX is gebore as Giovanni Antonio Facchinetti (of Giovanni Antonio Nocetti) op 20 Julie 1519 in Bologna, Italië, die seun van Antonio Facchinetti en Francesca Cini. Hy was 'n regsgeleerde wat promoveer aan die Universiteit van Bologna. Op 11 Maart 1544 word hy tot priester gewy. Hy word sekretaris van kardinaal Nicolò Ardinghelli en vervolgens van kardinaal Alessandro Farnese, broer van die hertog van Parma. Farnese, wat biskop van Avignon was, het Giovanni aangestel as sy saakgelastigde en maak hom ook goewerneur van Parma van 1556 tot 1558. Op 26 Januarie 1560 word Giovanni biskop van Nicastro in Calabrië en hy neem deel aan die konsilie van Trente. Pous Pius V stuur hom as nuntius na Venesië om die alliansie met Spanje en Venesië teen die Turke te versterk. Die alliansie sorg uiteindelik vir die oorwinning van Lepanto in 1571. Op 12 November 1576 (of 1575) word hy Latyns patriarg van Jerusalem (titulêr). Pous Gregorius XIII maak hom kardiaal op 12 Desember 1583. Op 29 Oktober 1591 volg hy Pous Gregorius XIV op en word gekroon op 3 November 1591 deur kardinaal Andreas van Austria. Hy regeer tot sy dood op 30 Desember 1591 en word opgevolg deur Pous Clemens VIII. 
Die naam ‘Innocentius’ beteken 'Onskuldige'.

Gedurende die pontifikaat van die sieklike Pous Gregorius XIV, het Giovanni reeds die Kerk bestuur. Selfs voor Gregorius se dood het die Spaanse faksie en hulle opponente in die kollege van kardinale reeds begin wedywer oor die nuwe pous. Filips II van Spanje se aanmatigende bemoeienis met die vorige konklaaf toe hy sy eie sewe kandidate voorgelê hey is nie vergeet nie. Hierdie keer het die koning nie so sterk ingemeng nie, maar die Spaanse kardinale was nog steeds in die meerderheid. In 'n kort konklaaf van twee dae kies hulle Giovanni, wat die naam Pous Innocentius IX kies.

Pous Innocentius gedurende sy kort bewind die Spaanse koning teen Henri IV, die koning van Frankryk in die Franse godsdiens oorlog.

Die pous voer algemene stemreg vir manne en vroue vanaf veertien jaar in. Hy skryf ook teen Machiavelli in sy geskrif "Adversus Machiavellem".

Pous Innocentius het twee nuwe kardinale aangestel in een konsistorie.




Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="46900" url="https://af.wikipedia.org/wiki?curid=46900" title="Claire Johnston">
Claire Johnston

Claire Johnston is 'n sangeres wat bekend is as die gesig en stem agter Mango Groove. 

Sy is in die Verenigde Koninkryk gebore, maar is vir die grootste deel van haar lewe 'n Suid-Afrikaanse burger. Johnston het op 10-jarige ouderdom vir die eerste keer as akteur, danser en sanger by die Johannesburgse produksie van die musiekblyspele "Annie" opgetree. Sy sluit tydens haar senior jaar op hoërskool by "Mango Groove" aan. Ten spyte van haar besige konsert-skedule voltooi sy haar graad in Engels, Filosofie, en Politiek aan die Universiteit van die Witwatersrand. Sy het al 'n konsert vir Belinda Carlisle geopen en saam met Freddie Mercury opgetree.

Johnston sing gereeld "Nkosi Sikelel' iAfrika" by internasionale rugbywedstryde as die Springbokke speel en was ook by Suid-Afrika se bod vir die Olimpiese Somerspele 2012 betrokke. Sy is getroud met mede "Mango Groove"-musikant "John Leiden".

Sy tree tans saam met Mango Groove of saam met haar orkes "Claire Unplugged" op.

Johnston het twee solo-albums uitgereik. Die eerste, "Fearless", was gedeeltelik by Petrus Gabriel se "Real Wêreld Studios" in die jaar 2000 opgeneem. Sy beskryf haar tweede album, "Afrika Blue", as ""a big band album including some old standards"".




</doc>
<doc id="46901" url="https://af.wikipedia.org/wiki?curid=46901" title="Mango Groove">
Mango Groove

Mango Groove is 'n Afro-pop musiekgroep wat in 1983 in Johannesburg, Suid-Afrika gestig is. Die groep se hoofsanger is Claire Johnston. Hulle het reeds meer as 700,000 albums net in Suid-Afrika alleen verkoop, meestal met populêre treffers soos ""Dance Some More"", ""Special Star"", ""Hometalk"" en ""Nice To See You"".

Op 21 September 2009 gee hulle 'n nuwe album, getiteld "Bang The Drum", hulle eerste nuwe album in 14-jaar uit.







</doc>
<doc id="46903" url="https://af.wikipedia.org/wiki?curid=46903" title="Freddie Mercury">
Freddie Mercury

Freddie Mercury (gebore Farrokh Bulsara, 5 September 1946, Zanzibar – 24 November 1991, Londen, Engeland) was 'n Britse musikant van Indies-Zoroastriese afkoms. Hy was bekend as die hoofsanger van die rockgroep Queen en het ontwikkel tot een van die gewildste popkunstenaars van alle tye. In 2008 is Mercury deur die Amerikaanse musiektydskrif "Rolling Stone" as een van die beste sangers van alle tye aangewys.
Hy het Queen in 1970 gestig met Brian May en Roger Taylor. Mercury het baie treffers geskryf vir Queen, waaronder, "Bohemian Rhapsody", "Killer Queen", "Somebody to Love", "Don't Stop Me Now", "Crazy Little Thing Called Love", en "We Are the Champions". Hy het ook solo-opnames gedoen. In 1991 is Mercury oorlede op die ouderdom van 45 aan 'n AIDS-verwante siekte.

Farrokh Bulsara is gebore op Zanzibar waar sy vader as kassier vir die Britse koloniale regering werk. Sy voorouers was oorspronklik Parsi (Perse wat na die Islamitiese verowering van Iran in die 7de eeu na Indië gevlug het, en die Zoroastrisme bly aanhang, die staatsgodsdiens van die voor-Islamitiese Persië). Sy vroeëre jeug het Bulsara in Panchgani, Indië gewoon. Hy het begin klavier speel op die ouderdom van 7 en klavierklasse begin op die ouderdom van 9. Die familie emigreer na Engeland in 1963 en woon hy in die Londense wyk Feltham. Hy het leer kitaar speel toe hy in Londen gewoon het. Toe was sy gunstelling kunstenare, the Who, the Beatles, Jimi Hendrix, David Bowie, en Led Zeppelin. Na skool het hy aan die Isleworth Polytechnic in Wes Londen in kuns gestudeer en later 'n diploma in kuns en grafiese ontwerp aan die Ealing Art College behaal. Naas sy kunsstudie het hy homself leer klavierspeel en tree hy in sy vrye tyd op in musiekgroepe.

In 1968 besluit Brian May en Tim Staffell, beide studente aan die Imperial College van Londen, om 'n musiekgroep te vorm. Brian het 'n advertensie op die kollegebulletinbord vir 'n "Ginger Baker Tipe" -dromspeler geplaas. 'n Mediese student, Roger Taylor doen die oudisie en het die dromspeler geword. Hulle noem die groep "Smile". Tim Staffell was student aan die Ealing College of Art met as goeie vriend 'n Farrokh Bulsara wat intussen Freddie genoem is, en het hom aan die groep bekendgestel. Freddie was gou 'n ondersteuner van die orkes. In 1970 besluit Tim Staffell om die groep te verlaat, want dit lyk of Smile nie sukses kan behaal nie. Tim vertrek en sluit hom aan by 'n groep genaamd Humpy Bong. Farrokh Bulsara gaan van sy groep Wreckage oor na dié van Brian en Roger as hoofsanger.

In 1971 is die groep voltooi met die aansluiting van baskitaarspeler John Deacon. Die naam Queen en die repertoire het al bestaan, dus het Deacon die liedjies geleer speel. Intussen het Farrokh Bulsara die kunstenaarnaam Freddie Mercury begin gebruik. Verguis deur die Britse pers, maar die groep word deur 'n steeds groter wordende skare volgelinge aangehang. Queen sou een van die bekendste rockgroepe van die jare sewentig en tagtig van die vorige eeu word.

Die musiek van Queen in die jare sewentig word sterk beïnvloed deur klassieke musiek (een van Mercury se gunstelinge was die musiek van Chopin), maar word ook deur onder meer Jimi Hendrix en The Beatles beȉnvloed. Mercury se opmerklike kostuums was onder andere geïnspireer deur die Russiese ballet van rondom 1910 met Vaslav Nijinsky as 'n groot ster. Die klavierspel van Mercury en die speel van die self geboude kitaar van May, skep die tipiese klank van die groep. Die Queen treffer "Bohemian Rhapsody" word geadverteer met die eerste musiekvideo wat met een videokamera opgeneem is, en is een van die langste musiekvideos vir sy tyd.

Teen die einde van die jare sewentig verdwyn die klassieke element grotendeels en gebruik die groep vir eers discoritmes en word daar soms eksplisiet oor seks gesing.

Die biseksuele geaardheid van Mercury was vir niemand 'n geheim nie, al het Mercury dit aanvanklik vir jare ontken. In die jare tagtig het hy gekies om dit nie meer te verberg nie. Die soms haas mistieke uitstraling van die sanger (lang swart hare, swart naellak, Japannese Kimonos ens.) het plek gemaak vir 'n dik snor, leerbroek en pette, en die byeenkomste wat die groep gereël het, was meer as berug. Ironies genoeg sorg die dik snor en leer klere in Latyns-Amerika vir 'n groeiende populariteit van beide Freddie as Queen, omdat hierdie kenmerke daar 'n macho-beeld het.

In die begin van die jare tagtig het die groep Europese aanhangers begin verloor, terwyl in Amerika hul aanhangers toegeneem het. In 1984 poog die groep om weer in Europa sukses te behaal. "I Want to Break Free", geskryf deur baskitaarspeler John Deacon, word begelei deur 'n musiekvideo waarin die lede van Queen as vrouens geklee was. In teenstelling tot wat meestal veronderstel word, was dit nie 'n idee van Mercury nie, so blyk dit agterna, maar van tromspeler Taylor, as parodie van die Britse televisiesepie "Coronation Street". In Amerika is hierdie grap nie as sodanig gewaardeer nie en Queen het daardeur baie Amerikaanse aanhangers verloor. Desondanks is "The Works" uit 1984 Queen se bestverkopende album tot dan toe.

In 1985 het Mercury die tyd om, los van Queen, 'n aantal persoonlike liedjies te skryf en op te neem. Die resultaat is die album "Mr. Bad Guy." In die albumnotas bedank hy die ander lede van Queen hartlik daarvoor dat hulle nie in die album ingemeng het nie.

In Julie 1985 gee die groep 'n besonderse optrede tydens die Live Aid-konsert. Daar is aangeneem dat Mercury later saam met Roger Taylor die liedjie "One Vision" geskryf het, waarop hy sy bewondering vir die saamhorigheid van kunstenaars en publiek op Live Aid aandui. Dit is egter nie waar nie. Die liedjie "One Vision" het ontstaan in die Musicland-ateljee in München na 'n basiese idee van dromspeler Roger Taylor wat aanvanklik 'n ode wou skryf aan Martin Luther King. Van die oorspronklike teks is egter alleen ""I had a dream"" oorgebly wat in die brug van die nommer te hoor is. Vanaf 1986 is hul albums (onder andere "The Works, A Kind of Magic") weer goed verkoop, ook in Europa, en in 2004 word Queen se Live Aid- optreede tydens 'n meningspeiling van Nederland se Radio 2 verkies tot die beste optrede van alle tye. Die Britse Channel Four het ook Queen se Live Aid-konsert gekies as die beste konsert van alle tye.

In 1986 was die groep op toer wat eindig in Knebworth Park in Stevenage. Op 9 Augustus 1986 was 350 000 toeskouers by, so dit later sou blyk, die laaste lewendige optrede van Queen met Mercury. Hy verklaar laggend dat niemand meer op ou mans op die podium wil sien nie (hy word daardie jaar 40). Verder sny hy sy snor af en sny hare baie kort. Hy het inderdaad ouer en rustiger geword, en die verhale van wilde partytjies in onder andere München verdwyn. Opmerklik was sy duet in Barcelona met Montserrat Caballé, die wêreld beroemde operadiva, gevolg deur 'n album met dieselfde naam. Toe Queen in 1989 die album "The Miracle" uitbring, gaan hulle vir die eerste keer nie op toer nie. Ook toe verklaar Freddie dat hy en die ander orkeslede te oud was om nog te toer, maar dit was nie die werklike rede nie. Die werklike rede was dat Freddie toe probleme met sy gesondheid gehad het.

Intussen het gerugte dat Mercury MIV onder lede het steeds sterker geword, deels weens die feit dat hy selde in die openbaar te sien was. In 1990 kry Queen 'n Brit Award vir hulle buitengewone bydrae tot die Britse musiek. Dit was Mercury se laaste verskyning in die openbaar. In die laaste twee jaar van sy lewe is hy gereeld gevolg deur paparazzi-fotograwe. Die Engelse poniekoerant "The Sun" het voortdurend beweer dat hy ernstig siek was; in 'n artikel van November 1990 word 'n foto van 'n verwilderde Mercury (met uitpuilende oë van die moegheid) saam met die kop "Dit is amptelik – Freddie is ernstig siek" geplaas. In die somer van 1991 verskyn die musiekvideo van "I'm Going Little Mad", waarin Mercury wel weer te sien was. Maar ten spyte van grimering en 'n pruik was dit duidelik dat hy reeds baie maer was. Hierna is "Headlong" opgeneem. In hierdie video was sy verswakkende fisieke toestand duidelik te sien. Die video van "Headlong" is die eerste keer uitgesaai op die BBC2, twee dae na sy dood, as afsluiting van 'n haastig saamgestelde herdenkingprogram. Die videoverskyning was Mercury se laaste. Die laaste in die liedjie deur Mercury gefluisterde woorde is "Ek is nog steeds lief vir jou", wat 'n persoonlike ode van Mercury was aan die ondersteuners van Queen. Mercury herhaal hierdie woorde ook dikwels tydens lewendige optredes, meestal na die liedjie "Love of My Life", waarin hierdie teks ook voorkom. Na die maak van die video gaan hy baie agteruit. Mary Austin sy lewenslange vriendin besoek hom gereeld. Mercury het elke dag meer pyn, begin sy sig te verloor en sy disoriëntasie was so oorweldigend dat hy nie uit die bed kon kom nie.

Op 23 November 1991, een dag voor sy dood, maak Mercury amptelik wêreldwyd bekend dat hy MIV-positief is. Dit het hy deur middel van 'n kort persverklaring op sy sterfbed bekendgemaak. Mercury sterf op 24 November 1991 om 18:48 uur in sy Londense huis aan 'n longontsteking. Hy was 45 jaar oud. Freddie is in private diens in Londen veras. In die laaste maande van sy lewe het hy enkele liedjies voltooi vir die laaste Queen-CD, "Made In Heaven". Die laaste liedjie wat Mercury gesing het was "Mother Love" in Montreux, maar hy kon dit nie voltooi nie en Brian May het uiteindelik die sangwerk in die liedjie voltooi. Die liedjie is ingesluit op die laaste Queen-album, "Made In Heaven". Hierdie CD is vier jaar na sy dood uitgegee, in November 1995. Die hele album is gemaak as 'n ode aan Freddie. In 1997 het die oorblywende Queen-lede nog 'n laaste ode aan Freddie, "No-One but You (Only the Good Die Young") voltooi. In 2000 verskyn nog 'n CD-boks met onder andere ook die repetisies met Montserrat Caballé en Michael Jackson ingesluit.


</doc>
<doc id="46904" url="https://af.wikipedia.org/wiki?curid=46904" title="Belinda Carlisle">
Belinda Carlisle

Belinda Jo Carlisle (gebore 7 Augustus 1958) is 'n Grammy-genomineerde Amerikaanse sangeres.


</doc>
<doc id="46905" url="https://af.wikipedia.org/wiki?curid=46905" title="Villa Rosa">
Villa Rosa

Villa Rosa was 'n TV-sepie wat vanaf 4 Oktober 2004 tot 31 Maart 2016 op kykNET uitgesaai is. Dit het altesaam 2283 episodes gehad. Dit het gehandel oor die drama, intrige en soms komiese gebeure in die lewens van die mense van die Villa. Villa Rosa self is 'n gastehuis in Bloemfontein, hoewel die reeks in Johannesburg verfilm is.

en gasspelers.





</doc>
<doc id="46907" url="https://af.wikipedia.org/wiki?curid=46907" title="Jakhalsdans">
Jakhalsdans

Jakhalsdans is 'n vollengte Afrikaanse rolprent met Engelse onderskrifte wat op Loxton geskiet is en op 23 April 2010 in teaters begin draai het. Die regisseur is die Oscar-benoemde Darrell Roodt. 

Die première van die rolprent is vir die eerste keer op 27 Februarie 2010 op die gelyknamige plaas "Jakhalsdans" net buite Loxton vertoon. Geld wat tydens die première ingesamel is, is ten bate van die dorp se skool en kinders aangewend.

Jakhalsdans word as die eerste volwaardige Afrikaanse liefdesfliek in 15 jaar sedert Die Storie van Klara Viljee beskryf. Die rolprent het in die eerste week na uitreiking R1,7 miljoen verdien met 43 000 mense wat in teaters daarna gaan kyk het.

Die rolprent is 'n romantiese drama. Dit het 'n OL-ouderdomsperk (ouerleiding).


'n Jong onderwyseres kom agter dat almal op die dorp nie ewe vriendelik is nie. Dan kom die skok, die skool moet sluit weens onvoldoende befondsing. Daar word naarstiglik na oplossings gesoek. Uiteindelik word op 'n konsert besluit. Dit kom aan die lig dat die dorp se ongeskikte kluisenaar 'n beroemde sanger is en moontlik die enigste persoon is wat kan help.

Toe haar man sterf, verhuis Mia Malan en haar sesjarige dogtertjie Mia (Paddatjie) na Loxton in die Karoo. Mia gaan verken haar nuwe tuiste en sien die eensame huis by Kerkstraat 16. Terug by die huis, kom bied Abigail haar hulp aan Mara aan; sy sal na Mia kyk terwyl Mara by die werk is en die huis skoonmaak. Die aand bring inwoners kos vir Mara en Mia om hulle op die dorp te verwelkom. 

Mara is 'n onderwyseres aan die Laerskool Loxton, maar toe sy by die werk kom, kry sy slegte nuus: die skool het nie genoeg geld om oop te blyt nie en dit moet sluit. Almal is baie ontsteld, baie mense sal hul werk verloor en die kinders sal nie kan skoolgaan nie. Tuis praat Abigail en Mia oor Kerkstraat 16. Abigial sê die man dat daar woon, is 'n kluisenaar omdat hy hartseer is en Mia gee hom die bynaam "Die Spookman van Loxton". Toe Abigail haar koekies gee, neem sy dit na die kluisenaar. Hy is geskok. Hy sê vir haar sy moet sy privaatheid respekteer en aan haar kant van die heining te bly. 

Die volgende dag ontmoet Mara Dawid Le Fleur, troebadoer, liedjieskrywer, digter en die beste restoureerder van Loxton. Hy kom na haar van die skool af waar hy met een van Mara se kollegas, Vanessa, gepraat het. Hy is verlief op haar maar sy sê hy kan hom nie aan 'n verhouding toewy nie. Dawid bied sy hulp aan Mara aan: Hy sal haar huis regmaak teen geen betaling nie en as sy daarvan hou, kan sy hom betaal. 

Mara se kollegas kom praat met haar en is bekommerd, want hulle wil nie hul werk verloor nie. Mara besluit om die skool te probeer red en sy en Vanessa stig 'n geldinsamelingskomitee. As hulle R500 000 voor 31 Januarie kan bymekaarkry, kan hulle die skool red, maar die hoof dink nie dit gaan gebeur nie en wil nie vals hoop skep nie. Hy sê: "Hier op Loxton werk dinge anders." Maar die dorp is verheug en almal kom bedank Mara. 

Daardie aand lê daar 'n brief voor Mara se deur. Binne-in is daar 'n brief van die kluisenaar wat vra dat sy haar kind beheer en leer om privaatheid te respekteer. Mara skryf terug haar kind wil net liefde met die wêreld deel en hy verdien dit nie; sy sal sorg dat haar kind nie weer haar pêrels vir die swyne gooi nie. Mia wil by die kluisenaar gaan kuier, want sy wil hom weer heelmaak en sy hartseer wegneem. Sy wil vir hom hartseer medisyne bring; dus vra sy hoe om hartseer op te los. Mara sê sy luister na sy gunsteling-CD van Ruan Landman en organiseer haar lewe. Dawid sê 'n mens moet jou hart oopmaak sodat die musiek kan uitkom. Hy sing vir haar en wys haar hoe om liefde te groei: Maak 'n gatjie in die grond, sit 'n mieliepit daarin, en maak dit toe met los sand (die pit is 'n harde hart en die sand is die liefde). 

Mara kom met 'n plan vorendag om die skool te red: As 50 boere 10 skape elk gee, sal hulle genoeg geld kry. Haar kollegas dink nie dit sal werk nie, maar hulle kan probeer. Die probleem is dat skape is nie elkeen R1 000 werd is nie, slegs R750, en dit is die verkeerde tyd van die jaar want al die skape is dragtig. Hulle het 'n wonderwerk nodig. Mia help die kluisenaar om sy hart sag te maak en die hartseer weg te kry. Mia wil Dawid help met sy vrees van voor mense sing; dus hou hulle 'n "serenade" (klein konsert) met net Mara, Mia, Abigail en Vanessa. Terwyl Dawid sing, kry Mara 'n plan: Hulle kan n konsert hou om die geld te insamel, met al die groot Afrikaanse name. Hulle wil die konsert op die plaas "Jakkalsdans" hou. 

Mara kry Mia by die kluisenaar en kry baie kwaad. Sy skree vir hom dat hy Mia moet uitlos en haar nie lok nie, want sy sal die polisie bel. Hy trap haar uit, hy is kwaad want sy skree vir hom in sy eie huis, dan sy laat hom nie verduidelik nie. 

Mara probeer die konsert organiseer, maar toe sy met 'n agent met die naam Lisa praat, kry sy probleme. Die kunstenaars is almal vol bespreek en kan nie meer werk vir niks geld doen nie. Maar Lisa sê dat die bekende sanger "Ruan Landman" is 'n kluisenaar wat op Loxton woon en as Mara hom kan kry om die konsert te doen, sal die ander sangers ook kom. As sy dinge met die kluisenaar kan regmaak, sal die skool gered word en dit sal iets doen vir Afrikaanse musiek. Mara gaan vra verskoning vir wat sy gesê het, maar dit maak Ruan ontsteld. Hy sê dat dit die rede is hoekom hy weggetrek het, oor mense soos Mara wat net vriendlik met hom is wanneer hulle iets wil hê. Hy vat sy goed en probeer uit die dorp te ry. 

Mia ry op haar fiets voor sy kar in. Hy stamp haar. Mara hardloop om te help en word baie kwaad. Mia is ongedeerd. Mara sê vir al die mense wie hy eintlik is. Hulle sê: "In die Karoo moet mense mekaar elke dag in die oê kyk." Ruan ry weg, maar toe sien hy die prent wat Mia vir hom geteken het. 

Die konsert kan voortgaan. Vanessa word verkies as die voorsitter van die reëlingskomitee. Dawid sê hy sal sing en Ruan kom terug en sê hy sal die konsert doen vir Mia en Dawid. Die nuus van die konsert en terugkeer van Ruan Landman word op radio geadverteer. Dawid gaan na Vanessa en gee haar n gesoldeerde roos en sy sê hoe mooi dit is en gee vir hom n druk. 

Die aand gaan Mia na Ruan toe en vra hy moet vir haar ma gaan sing, want sy is hartseer. Mara se jammer en Ruan besef dat dit nie 'n ongeluk was dat Mia in sy lewe gekom het en dat sy wonderlik is. Hy vra vergifnis en gee haar 'n soen. Die dag van die konsert tree Bok van Blerk, Robbie Wessels, Juanita Du Plessis, Dawid Le Fleur en Ruan Landman op. Ruan gee Mara 'n brief en sing vir haar: "Bly met my..."




</doc>
<doc id="46908" url="https://af.wikipedia.org/wiki?curid=46908" title="Dan Carter">
Dan Carter

Daniel William "Dan" Carter (gebore in 1982) is 'n Nieu-Seelandse beroepsrugbyspeler. Gedurende die noordelike halfrond se winter van 2009 het hy vir die Perpignan-klub gespeel in die Franse Top 14-kompetisie. In die tweede helfte van 2009 het hy teruggekeer na Nieu-Seeland om provinsiale rugby vir Canterbury, en Superrugby vir die Crusaders te speel. Hy het tydens die Rugbywêreldbeker 2003, Rugbywêreldbeker 2007, Rugbywêreldbeker 2011 en Rugbywêreldbeker 2015 vir die All Blacks uitgedraf, waarvan Nieu-Seeland die laaste twee gewen het.



</doc>
<doc id="46909" url="https://af.wikipedia.org/wiki?curid=46909" title="Jamestown, Virginië">
Jamestown, Virginië

Jamestown is geleë op die Jamestown-eiland in die staat Virginië in die Verenigde State van Amerika. Die dorp is gestig op 14 Mei 1607. Dit word algemeen beskou as die eerste permanente Engelse nedersetting in die Verenigde State van Amerika. Dit is gestig deur die Londense Kompanjie (wat later die Virginië Kompanjie geword het).


</doc>
<doc id="46913" url="https://af.wikipedia.org/wiki?curid=46913" title="Ekspressionisme">
Ekspressionisme

Ekspressionisme (vanaf Latyn: "expressio", uitdrukking) is 'n stroming in die Europese kuns en die literatuur van die 20ste eeu, wat veral manifesteer in die jare 1905 tot 1940. In die ekspressionisme probeer die kunstenaar sy gevoelens en ervarings uit te druk deur 'n sekere vervorming van die werklikheid. Ekpressionisme wil die subjektiewe realiteit van die innerlike mens ontdek. Die drome, nagmerries, stryd en innerlike belewenisse van die mens word daardeur uitgedruk. Die ekpressionisme van die teater was dus die begin van dramatiese uitings wat baie in vandag se film en teater genres herleef.

Hierdie revolusie teen die realistiese teaterstyl begin in die negentiende eeu. Die leiers van hierdie beweging voel nie dat realisme werklik kuns is nie. Dit is net 'n namaking van die werklikheid, maar nie 'n interpretasie daarvan nie. Die ekspressionisme was ook 'n reaksie teen die ontwikkelling van tegnologie. Die realiteit was “lelik”, soos so goed beskryf word in TS Eliot se gedig "Preludes." Die mense het dus opnuut 'n soeke na waarheid en skoonheid. Realisme het egter die aanvaarde norm van teater gebly omdat die gehore van ekspressionistiese teater nie altyd geweet het wat om met die subjektiewe uitdrukkings as reaksies op die omgewing te maak nie.

Ekpressionisme het in Duitsland na die Eerste Wêreld Oorlog ontwikkel. Een van die belangrike skrywers van hierdie beweging was Strindberg. Hierdie skrywers het geglo dat daar nie so iets soos 'n fundamentele waarheid is nie. Die uiterlike realiteit moet gevorm word volgens die innerlike realiteit se waardes en visies. Hulle glo dat die sosiale lewens van baie mense net 'n fasade was van sukses waaragter hul baie geheime en onbewuste begeertes en frustrasies wegsteek. Dit is hierdie subjektiewe realiteit wat die ekspressionis wil ontdek.

Die ontwikkelling van Ekspressionisme begin met die die “The Beggar” van Reinhard J. Sorge in 1892–1916). Daarna voer Strindberg sy “Dream Play” en “The Ghost Sonate” op. Frank Wedekind maak opgang met die drama “The spring awakening”. George Kaiser voer in 1917 die stuk “From Morn to Midnight” op waarin die sentrale karakter 'n bank klerk is wat geld steel. Die drama laat mens nogal aan die middel-eeuse drama “Elkeman” dink. In Duitsland was daar ook die regisseur Ewin Piscator wat daarvan gehou het om met klank en film te werk. Hy kan ook gesien word as 'n belangrike regisseur van die Epiese teater. Hierdie twee genres oorvleuel redelik en het mekaar beïnvloed. Die eerste volle ekpressionistiese stuk is in 1909 opgevoer in Wene deur Oskar Kokoschka. Die drama is genoem "Moordenaar, die hoop van vroue""." In hierdie stuk streef 'n vrou en man beide na dominansie. Hulle beseer mekaar en hy gaan tronk toe. Hy ontsnap en gaan na die vrou terug, maar deur net aan die vrou te raak val sy dood neer. Die stuk eindig waar hy almal om hom doodmaak soos muskiete. Die karakters in ekspressionistiese drama’s is vlak en eensydig geskilder want hulle word mitiese karakters. Daar is baie koor-effekte en ook gedeklameerde dialoog.

Al het die ekspressionistiese teater wel getaan in die 1920’s het dit wel 'n groot invloed gehad op die teater in Amerika. Skrywers wat daardeur beïnvloed is, is Thronton Wilder, Eugene O’Neill, Sean O’Casey, Ionesco en ook Samuel Beckett. Eugene O’Neill in Amerika 'n paar ekspressionistiese toneelstukke geskryf|: "The Hairy Ape, The Emperor Jones," en "The Great God Brown" en Elmer Rice skryf "The Adding Machine""."

Siegmund Freud, die sielkundige het ook hierdie beweging help vorm deur sy geloof in psigoanalise, die onderbewuste en die belangrikheid van drome. Ons kan dus aflei dat ekspressionisme die innerlike gevoelens van die mens wil uitdruk deur hul karakters – dit was dan die reis van die siel van die mens en nie realistiese ervarings van die mens nie. Die tonele vind dus nie altyd in 'n logiese opeenvolgende stappe plaas nie. Die karakters was soms naamloos. Hulle is, byvoorbeeld, "Die man in swart" genoem of "die billionêr" of "Die jong vrou". Die hoof karakter sien alles uit 'n subjektiewe hoek. Die dialoog was grotesk en logiese denke was nie belangrik nie. Die karakters kon in kort telegramagtige sinne praat om hul ervarings weer te gee.

Die temas van die toneelstukke het dikwels die woede en frustrasie van die skrywers uitgebeeld. Hul het dikwels gerebelleer teen die oorlog of kapitalisme of materialisme. Stelinkleding en beligting het die gevoelens van die hoofkarakter weerspieël en was nie realisties nie. Net die nodige dekor is gebruik en was dus minimalisties van aard. Een van die beste voorbeelde van ekspressionistiese teater is Thornton Wilder se “Our Town”. Die realisme word verbreek om geestelike boodskappe weer te gee. Daar is geen stel nie – maar net funksionele lere en kassies. Die verhoogbestuurder tree in direkte gesprek met die gehoor. Die gebeure vind nie plaas in logiese volgorde nie, maar is terugflitse na die verlede. Die karakters is gewone mense wat as simbool staan vir alle gewone mense.

Na die Eerste Wêreldoorlog het die kunstenaars die Ekspressionisme gebruik om hul veragting vir die magte wat die mensdom wil vernietig uit te beeld. Die Ekspressionisme was nou meer polities gesind en het in opstand gekom teen kapitalisme, militarisme en geweld. Sosialisme was nou eerder die gewenste ideologie. Die ekspressionisme wil die huidige afbreek en 'n ideaal daarstel waarna die karakters reik. Die hoofkarakters word spreekbuise van die skrywer om hul lyding uit te beeld in 'n die vorm van alleensprake of monoloë. Die karakters hoop op 'n beter lewe en 'n toekoms.

Die styl waarin ekspressionistiese teater uitgebeeld is het vereis dat die musiek en dekor, klankbaan en spelers almal op gelyke vlak blootgestel word. Alle aspekte van die teater moet bydrae tot die boodskap en uiting gee aan die gevoel van die skrywer. Tegniese apparaat word oop en bloot beheer sodat die skeiding tussen die realiteit van die gehoor en die van die drama nader aan mekaar kom. Die invloed van hierdie styl begin afneem vanaf die middel twintiger jare. Daar is teen die samelewing opgestaan maar daar is nie nuwe idees vir 'n nuwe werklikheid voorgestel nie. 'n Ander rede was dat die Nazi-bewind die ekspressioniste verban het omdat hul drama’s nie werklik die ideologie van die Nazi’s verkondig het nie. Die Kabaretkuns, Dadaïsme en Absurde teater het ontstaan uit die ekspressionistiese teater.


</doc>
<doc id="46914" url="https://af.wikipedia.org/wiki?curid=46914" title="Hiëna">
Hiëna

Die hiëna is 'n familie van roofdiere (meer spesifiek, aasdiere) wat in Afrika en Asië voorkom. Hoewel hiënas baie soos groot honde lyk, vorm hulle 'n aparte biologiese familie wat waarskynlik meer aan ander Feliformia-families verwant is (soos die Felidae, Viverridae, Nandiniidae, Eupleridae en Herpestidae).

Vroeër het hiënas oor groot dele van Europa en Asië voorgekom, maar hulle habitat het ondertussen aansienlik gekrimp. Daar is tans slegs vier lewende spesies, die gevlekte hiëna, die gestreepte hiëna, die strandwolf en die aardwolf.

In Afrika word hiënas soms met towery geassosieer. Die Zoeloes onder Shaka het onder ander die vermeende magte van hiënas gevrees.

Vroulike hiënas het 'n groot klitoris wat soos 'n penis lyk. Daarom kan geen onderskeid op hierdie gebied tussen mannetjies en wyfies gemaak word nie. Vroulike hiënas het 'n groter liggaamsbou as manlike hiënas.

Hiënas loop baie soos bere omdat hulle voorpote langer as hulle agterpote is. Hulle kake is sterk genoeg om bene oop byt.




</doc>
<doc id="46915" url="https://af.wikipedia.org/wiki?curid=46915" title="Jimmie Johnson">
Jimmie Johnson

Kenneth Jimmie Johnson (gebore 17 September, 1975), met die bynaam "Superman" deur mede-bestuurder Mark Martin, is 'n Amerikaanse renjaer van El Cajon, Kalifornië.


</doc>
<doc id="46920" url="https://af.wikipedia.org/wiki?curid=46920" title="Silesiese Duits">
Silesiese Duits

Silesiese Duits (Duits: "Schlesisch", Silesiese Duits: "Schläsisch", "Schläsch", somtyds ook "Schläs'sch") is 'n groep dialekte van die Oos-Middelduitse tak van die Germaanse taalfamilie. Silesiese Duits is 'n taal wat meestal deur mense in Silesië in Pole gepraat word, maar ook in Duitsland (Opperlausitz) en Tsjeggië.



</doc>
<doc id="46922" url="https://af.wikipedia.org/wiki?curid=46922" title="Pops Mohamed">
Pops Mohamed

Pops Mohamed is 'n gerespekteerde Suid-Afrikaanse multi-instrumentale jazz-musikant en vervaardiger.

Mohamed is op 10 Desember 1949 in Benoni, Gauteng gebore. Sy loopbaan in musiek was die logiese uitloop na sy vroeë blootstelling aan musikante soos Abdullah Ibrahim en Kippie Moeketsi by "Dorkay House". Hy begin sy eerste orkes, "The Valiants", op 14-jarige ouderdom. Mohamed staan onder sy bewonderaars bekend as die "Minister of Music" en bespeel verskeie instrumente soos die kitaar, fluit, sleutelbord, ensovoorts. Hy is ook bekend vir sy verskeidenheid van musiekstyle soos die kwêla, pop, en soul. Hy is ook die vervaardiger van "Finding One's Self", die oorlede Moses Taiwa Molelekwa se bekroonde album.




</doc>
<doc id="46923" url="https://af.wikipedia.org/wiki?curid=46923" title="Nasie">
Nasie

'n Nasie is 'n groepering van mense wat 'n gemene geskiedenis, taal en etniese oorsprong deel en wat gewoonlik hulle eie regering het of daarna streef.


</doc>
<doc id="46924" url="https://af.wikipedia.org/wiki?curid=46924" title="Robert John Lange">
Robert John Lange

Robert John "Mutt" Lange (gebore 11 November 1948) is 'n Britse albumvervaardiger en liedjieskrywer wat in Noord-Rhodesië gebore is en aanvanklik in Suid-Afrika albums vervaardig het. Hy staan bekend onder die bynaam "Mutt" Lange en word as een van die suksesvolste rock-vervaardigers in die geskiedenis beskou. Hy het al albums vir kunstenaars soos AC/DC, Nickelback, Def Leppard, Outlaws, Foreigner, The Cars, Bryan Adams, Billy Ocean, Savoy Brown en The Corrs vervaardig.

Van sy vorige projekte sluit in die skryf van liedjies en vervaardiging van albums vir die country-sangeres Shania Twain. Haar 1997-album, "Come on Over", wat hy vervaardig het, is die besverkopende vrouealbum van alle tye.




</doc>
<doc id="46929" url="https://af.wikipedia.org/wiki?curid=46929" title="Cottesloe-kerkeberaad">
Cottesloe-kerkeberaad

Die Cottesloe-kerkeberaad was ’n beraad van 80 afgevaardigdes van agt Suid-Afrikaanse lidkerke van die Wêreldraad van Kerke van 7 tot 14 Desember 1960 in die gelyknamige Johannesburgse voorstad. Destyds was die Nederduitsch Hervormde Kerk van Afrika, die Nederduitse Gereformeerde Kerk in Suid-Afrika (Kaapland) en die Nederduitse Gereformeerde Kerk van Transvaal lede van die Wêreldraad van Kerke. Die beraad het regstreeks voortgespruit uit die protesoptog van duisende swart mense op 21 Maart 1960 in Sharpeville in die Vaaldriehoek en die daaropvolgende Sharpeville-slagting. 

Die oorgrote meerderheid afgevaardigdes het hul goedkeuring verleen aan 'n verklaring wat ná die beraad uitgereik is. Die NG Kerke het egter sekere voorbehoude uitgespreek, terwyl die NH Kerk hulself gedistansieer het. Ná die beraad het felle politieke druk die Afrikaanse kerke genoop om uit die Wêreldraad van Kerke te bedank. Daarna is hulle gebrandmerk as "apartheidskerke". 

Die Atlantiese Handves kan beskou word as ŉ mylpaal in die wêreld se sienswyse. Winston Churchill en Franklin D. Roosevelt het op 14 Augustus 1941 ontmoet en ŉ kort verklaring opgestel waarin hul oogmerke vir die oorlog en die wêreld daarna uitgestip word. Paragraaf 3 het as volg gelui: "Alle volke het die reg op selfbeskikking". Hierdie beginsel is toegepas aan die einde van die oorlog en is ook ingevoeg in die Grondwet van die Verenigde Volke-organisasie. Die VVO het besluit om die Britse mandaatgebied in Palestina tussen Jode en Arabiere te verdeel. Die staat Israel is in die lewe geroep op 14 Mei 1948. Dit het gepaard gegaan met groot geweld. Brits-Indië het in 1947 onafhanklik geword. Dis verdeel tussen die twee groot geloofsoortuigings. Ingeligte Suid-Afrikaners het tog kennis geneem van hierdie gebeure. Libië het weer in 1951 onafhanklik geword. In Algerië het oproer voortgeduur van 1954 voordat hulle in 1962 onafhanklik geword het. Ghana het onafhanklik geword in 1957. Die Belgiese Kongo het in 1960 onafhanklik geword. Die Mau Mau opstand het reeds in 1952 begin, maar Kenia het eers in 1960 onafhanklik geword.

Ná die onluste oor die paswette in 1919, was die swart bevolking heel rustig. Selfs tydens die Hertzog wetsontwerpe in 1935-6, skryf Roux, het die plakkaat van 'n Afrikaanse koerant gelees: "Naturelle bly stil". Toe die Tweede Wêreldoorlog uitbreek, het die Africa National Congress in Durban vergader en besluit om die regering te steun in die oorlog. Die leierskap van die ANC was oud en afgeleef. In 1944 het ŉ honderdtal jong mans in Johannesburg bymekaargekom om ŉ jeugliga te stig. Oliver Tambo, Walter Sisulu, Robert Sobukwe en Nelson Mandela was ook daar. Hulle sou nuwe lewe in die kongres blaas.

Die Nasionale Party het in 1948 aan bewind gekom. Hulle het nie diskriminasie op grond van ras uitgevind nie, maar dit probeer vervolmaak. Een van die vroeë stappe was die Wet op Verbod van Gemengde Huwelike van 1949. Kort op sy hakke het die Wet op Bevolkingsregistrasie, No. 30 van 1950, gevolg. Ingevolge laasgenoemde kon een of ander staatsamptenaar besluit of jy 'n Ndlovu of 'n Oliphant is. In dieselfde jaar is die Groepsgebiedewet aanvaar. Die Wet op die Onderdrukking van Kommunisme, No. 44 van 1950, was toe reeds nie alleen op kommuniste van toepassing nie.

Die eerste rasse-onluste onder die nuwe regering was tussen Indiërs en Swartes. Dit het in Januarie 1949 by ŉ bus-terminus in Durban uitgebreek.  Na ŉ paar dae se gevegte was 53 Indiërs en 83 Swartes dood. Die ANC kongres in Desember 1951 het besluit om die eerste minister te vra om sekere wette te herroep. As hy (soos hulle verwag het) geweier het, sou sekere protesoptredes uitgevoer word tydens die driehonderjarige herdenking van Van Riebeeck se aankoms. Sommige optredes het hand uitgeruk en ŉ gebou is afgebrand en mense brutaal vermoor. In Julie 1952 is Mandela, Sisulu, Ahmed Kathrada en agtien ander gearresteer en aangekla van "statutêre" kommunisme. Hulle is skuldig bevind en 'n opgeskorte vonnis opgelê. Die regering se antwoord op die "defiance campaign" was twee nuwe wette tydens die 1953 sitting. Die Wet op Openbare Veiligheid het die regering gemagtig om ŉ noodtoestand uit te roep. ŉ Wysigingswet van die strafreg het dit ŉ misdaad gemaak om weerstand teen enige wet aan te moedig. Hoofman Albert Luthuli is na Pretoria ontbied en meegedeel om of sy hoofmanskap of sy betrokkenheid by die ANC op te sê. Hy het verkies om nie meer ŉ hoofman te wees nie. Aan die einde van die jaar is hy verban onder die Wet op die Onderdrukking van Kommunisme. Vir ŉ tydperk van vyf jaar is hy verbied om sy tuisdorp van Groutville te verlaat.

Die Kaapse stemreg was een van die beskermde klousules van die Suid-Afrika-Wet (die Unie se Grondwet). ŉ Wysiging daarvan het ŉ tweederdemeerderheid in ŉ gesamentlike sitting van die Volksraad en Senaat geverg en die Nasionale Party het nie genoeg stemme daarvoor gehad nie. Hul regsadviseurs het egter gereken dat die beskermde artikels wel met ŉ gewone meerderheid in aparte sittings gewysig kon word. So is die Wet op Afsonderlike Verteenwoordiging van Kiesers, No. 46 van 1951, aanvaar. Ingevolge hierdie wet is die Kleurlingkiesers in die Kaapprovinsie op ŉ aparte kieserslys geplaas. Hulle kon vier volksraadslede kies. Die Appèlhof het egter die wet ongeldig verklaar in Harris and others v. Minister of the Interior and another, 1952(2) S.A. 428 (A). Om hierdie probleem te oorbrug, het die parlement ŉ Wet op die Hoë Hof van Parlement passeer en toe daarmee die Appèlhof beslissing omver gewerp. Die Appèlhof het daarop laasgenoemde wet ook ongeldig verklaar in Harris and others v. Minister of the Interior and anothers, 1952(4) S.A. 769 (A). Eers drie jaar later het die Natte ŉ goeie plan uitgedink. In 1955 is die Senaatswet aangeneem, wat die senaat tot 89 lede vergroot het en die metode van aanwysing gewysig is om so die Nasionale Party ŉ tweederdemeerderheid in ŉ gesamentlike sitting te gee. So is die bruin kiesers van die kiesersrol verwyder.

Sophiatown is een van die ou voorstede van Johannesburg. Dit is voor 1923 as dorpsgebied uitgelê, met die gevolg dat swartes die geregistreerde eienaars van sommige eiendomme was. Daar het ten minste 60,000 swartes in Sophiatown, Martindale en Newclare gewoon. Die regering het beplan om al hierdie mense na Meadowlands, 13 myl van die stad, te verskuif en hulle moes daar in wyke vir sewe verskillende etniese groepe gehuisves word. Die ANC het mense aangepor om weerstand teen die verskuiwings te bied. Die verskuiwing sou op 9 Februarie 1955 begin. Dit het plaasgevind onder toesig van 4000 polisiemanne en soldate.
Prof. Z.K. Matthews het voorgestel dat die ANC ŉ nasionale konvensie hou om daar ŉ Vryheidsmanifes op te stel. In Maart 1954 is ŉ National Action Council in die lewe geroep om die konvensie te reël. Luthuli was die voorsitter, Sisulu het die ANC verteenwoordig, Yusuf Cachalia die Indiërkongres, Stanley Lollan die Kleurlingkongres en Lionel Bernstein die Blankekongres. Die nasionale konvensie is by Kliptown op 25 en 26 Junie 1955 gehou. Daar was meer as drie duisend mense. Hulle het die Vryheidsmanifes goedgekeur. Om 15:30 op die tweede dag het die polisie toegeslaan en die vergadering opgebreek.

Vir Mandela het die hoogverraadsaak op 5 Desember 1956 begin toe die veiligheidspolisie hom arresteer. 156 mense is landwyd gearresteer. Die voorlopige ondersoek het omtrent die hele 1957 in beslag geneem. Drie maande later het die staat die aanklagtes teen 61 beskuldigdes, insluitend Tambo, laat vaar. Die verhoor het ŉ aanvang geneem in Augustus 1958. Die Staat het, onder andere, aangevoer dat die Vryheidsmanifes bewys het dat die beskuldigdes die staat met geweld omwerp wou werp en met ŉ kommunistiese bestel wou vervang. Die verhoor het tot Maart 1961 geduur, toe al die beskuldigdes vrygespreek is.

In 1958 is nog 'n algemene verkiesing gehou. Die ANC het 'n staking vir dieselfde dag, 16 April, beplan. Die regering het alle vergaderings van swart mense in dorpsgebiede verbied. Die staking het misluk, maar die Nasionale Party het vir die eerste keer 'n meerderheid van stemme op hom verenig. In September het Dr. Verwoerd die land se eerste minister geword.
Op 6 April 1959 word die Pan-Africanist Congress gestig met Robert Sobukwe as president. Hulle verwerp die ANC beleid van samewerking met ander rasse. Hulle voel dat die ANC nie militant genoeg was nie. Die ANC was nie in staat om die massa op te sweep nie. Die PAC was ook gekant teen die kommuniste. Die fokuspunt van hul strategie vir 1960 was die dra van bewysboeke. Die massa is aangesê om hul bewysboeke by die huis te los en dan na die naaste polisiestasie op te ruk om arresteer te word. "Geen borg, geen verweer, geen boete" was hul slagspreuk. 
Die PAC se eerste groot opmars is beplan vir Sharpeville, 'n lokasie naby Vereeniging. In Januarie 1960 het Dr Verwoerd aangekondig dat die land se blanke kiesers aan 'n referendum sou deelneem om aan te dui of Suid-Afrika 'n republiek moet word. Op 3 Februarie 1960 het die Britse eerste minister, Harold MacMillan, die Suid-Afrikaanse Parlement toegespreek en sy bekende wind van verandering toespraak afgesteek: "The wind of change is blowing through this continent. Whether we like it or not, this growth of national consciousness is a political fact". Op 21 Maart 1960 het die PAC se opmars na die polisiestasie in Sharpeville plaasgevind. By Sharpeville word 69 mense doodgeskiet en 186 gewond deur polisie. In Langa, naby Kaapstad, word twee mense doodgeskiet en 47 gewond deur polisie. Die einde van die maand marsjeer 30,000 mense van Langa na Kaapstad.

Onmiddellik ná die Sharpeville-slagting op 21 Maart 1960 het dr. Willem Visser 't Hoof, hoofsekretaris van die Wêreldraad van Kerke (WRK), dr. Robert S. Bilheimer, ’n Amerikaner en mede-hoofsekretaris van die WRK, na Suid-Afrika gestuur met ’n dringende versoek aan die agt lidkerke van die Raad in Suid-Afrika om in ’n kerkeberaad byeen te kom om die groot gaping in ekumeniese kontakte van die kerke in Suid-Afrika te begin oorbrug, maar veral om vir die eerste keer openhartig met mekaar oor rassespanning in die land te praat. Die WRK wou van die Suid-Afrikaanse lidkerke weet wat hulle gedoen het en doen om die spanning te ontlont. Die agt lede was die Nederduitse Gereformeerde Kerk van Transvaal, die Nederduitse Gereformeerde Kerk in Suid-Afrika (Kaapland), die Nederduitsch Hervormde Kerk van Afrika, die Metodistekerk, die Presbiteriaanse Kerk in Suid-Afrika, die Bantoe Presbiteriaanse Kerk,  die Anglikaanse Kerk (Church of the Province of South Africa) en die Kongregasionalistiese Kerk (Independente Kerk). Elke kerk moes ’n memorandum oor vyf hooftemas indien: die feitelike situasie in Suid-Afrika; die Christelike interpretasie van die hedendaagse geskiedenis uit ’n Christelike oogpunt; die betekenis van die huidige noodsituasie in die land; die getuienis van die kerk rakende geregtigheid; die sending en samewerking. Die memoranda sou vooraf aan mekaar gestuur word. Daarna sou die agt kerke onder leiding van die hooggeplaaste WRK-afvaardiging vergadering en dit bespreek. In oorleg met Bilheimer is in Mei besluit om 'n beraad daardie Desember te hou in die koshuise van die Universiteit van die Witwatersrand in Cottesloe.


Intussen het die debat oor "nieblankes" se politieke regte in politieke kringe en die koerante op dreef gekom en het die gedagte veld gewen dat dit wenslik sou wees om die Kleurlinge mettertyd toe te laat om hul eie verteenwoordigers uit hul eie geledere vir die Unie-Volksraad te kies. In die geledere van die Nasionale Party het die gedagte sterk houvas gekry en dit het tot 'n ernstige meningswisseling en eindelik meningsverskil gelei. Die debat is selfs tot in dr. Hendrik Verwoerd se kabinet gevoer, maar ná deeglike bespreking het die kabinet 'n eenparige standpunt ingeneem teen regstreekse verteenwoordiging vir die Kleurlinge. 

Die Kaapse Kerk het 'n breë studiekommissie benoem en dié het weer vyf subkomitees benoem om memorandums oor die onderskeie punte op te stel. Hierdie memorandums is opgestel in die maande voor die regering by monde van dr. Verwoerd in die openbaar standpunt ingeneem het teen regstreekse verteenwoordiging vir Kleurlinge. In sy memorandum maak die Kaapse Kerk onder meer die volgende standpunte:
In daardie stadium was daar politici binne-in die Nasionale Party wat dit met die Kaapse Kerk eens was.
Die Kaapse en Transvaalse Kerk se afvaardigings het maande lank afsonderlik en gesamentlik voorbereidingswerk gedoen ter formulering van die Kerk se standpunt oor die vyf besprekingsake.

John W. De Gruchy (A Theological odyssey: My Life in Writing, African Sun Media) skryf op bladsy 21: "The Cottesloe Statement is largely based on a statement of Scriptural Principles draft prior to the consultation by delegates from the NGK".

Wêreldraad van Kerke: Dr Franklin Clark Fry (voorsitter, sentrale komitee, president van die United Lutheran Church in die VSA), Dr W.A. Visser't Hooft (Algemene Sekretaris), Biskop Lakdasa de Mel (Anglikaanse Kerk in Ceylon), dr. Wilhelm Niesel (teologiese skool van Wuppertal in Duitsland), sir Francis Ibiam (Presbiteriaan van Nigerië), mnr. Charles Parlin (Metodistekerk, VSA), dr. Robert S. Bilheimer (medehoofsekretaris van die Wêreldraad van Kerke. 

Nederduitsch Hervormde Kerk van Afrika: Di. A.J.G. Oosthuizen (voorsitter van die Sinode), J.G.M. Dreyer (Ondervoorsitter van Sinode en redakteur van "Die Hervormer"), T.F.J. Dreyer (Sekretaris van die Sinode), P.M. Smith leraar van Pretoria-gemeente) en lid van die Sinodale Kommissie), J.P. Oberholzer (leraar, Rustenburg-gemeente), Proff. P.S. Dreyer (professor van teologie Universiteit van Pretoria, lid van die Sinodale Kommissie en voorsitter van die sendingkomitee) , S.P. Engelbrecht (argivaris), B.J. Engelbrecht ([professor van Dogmatiek en Christelike-etiek, Universiteit van Pretoria) en F.J. van Zyl (professor van Wetenskap van Godsdiens Universirteit van Pretoria) en dr. Naas Coertze (Nasionale Party LV en leek). 
Nederduitse Gereformeerde Kerk in Suid-Afrika (Kaapland): Dr. A.J. van der Merwe (moderator en leraar van die gemeente Kaapstad), ds. W.A. Landman (skriba en direkteur van die Inligtingsburo), ds. A.P. Smit (argivaris), ds. P.E.S. Smith (algemene sendingsekretaris ), ds. Attie van Wijk (leraar, Stellenbosch-gemeente), prof. F.J.M. Potgieter (kweekskool Stellenbosch), prof.W.J. van der Merwe (kweekskool Stellenbosch), prof. P.A. Verhoef (kweekskool Stellenbosch), prof. T.N. Hanekom (kweekskool Stellenbosch), prof. C.H. Badenhorst (Hugenote-kollege, Wellington). 
Nederduitse Gereformeerde Kerk van Transvaal: ds. Arnold M. Meiring (moderator van die Algemene Sinode), ds. C.F.B. Naudé (assessor van die Suidelike Streeksinode), F.E.O'B. Geldenhuys (aktuarius van die Algemene Sinode), prof. E.P. Groenewald (teologiese fakulteit, Universiteit van Pretoria), prof. A.B. de Preez (teologiese fakulteit, Universiteit van Pretoria), ds. C.B. Brink (Sendingsekretaris, Noord Transvaal), ds. S.S. Tema (Assessor van NG-sendingkerk, Transvaal), ds. J. Selamolela (Assistant-sekretaris van NG-sendingkerk, Transvaal), dr. J. Alex van Wyk (verbonde aan die NGK se teologiese skool by Turfloop) en mnr. B. le Battie (ouderling , NG Sendinggemeente, Witwatersrand).

Anglikaanse Kerk (Church of the Province of South Africa): Hoogeerwaarde Joost de Blank (aartsbiskop van Kaapstad), eerw. Vernon Inman (biskop van Natal), hoogeerw. Bendyshe Burnett (biskop van Bloemfontein), hoogeerw. Alpheus Zulu (assistent-biskop van St. John's), agbare C.T. Wood (aartsdiaken van Kaapstad), vader George Sidebotham, prof. Monica Wilson (professor van antropologie, Universiteit van Kaapstad),Prof. Z.K. Matthews (emeritus professor by Fort Hare, strydros van ANC, beskuldigde in Hoogverraadsaak), prof. Edgar Brookes (professor van geskiedenis, Universiteit van Natal), Alan Paton (leier van die Liberale Party). 

Kongregasionalistiese Kerk: Eerw. W.G.M. Abbott (voorsitter, Midland District Association), eerw. W.J. Bergins, (dominee Ebenezer-gemeente), eerw. S. Bimray (lid van CUSA), eerw. Basil H.M. Brown (ex-voorsitter CUSA), eerw. Leonard Heap (moderator van noordelike distrik), eerw. C.W. Hendrikse (lewensvoorsitter), eerw. S.W.T. Luzipho (lid van CUSA), eerw. Vernon E. Miller (algemene sekretaris), eerw. D.J. Williams (voorsitter van CUSA), prof. W.E. Philips (ex-voorsitter Natal Distrik).

Metodistekerk: Eerw. F.H. Edmonds (President van Konferensie), Dr. L.A. Hewson (ex-president van Konferensie), eerw. Edgar Wilkinson (ex-president van Konferensie), Dr. J.B. Webb (President-elect of Conference), eerw. S.M. Mokitini (Superintendent van Osborn Ring), eerw. E.E. Mahabane (algemene sendingssekretaris), eerw. J. Fourie (Superintendent van Goodwood Ring), eerw. Stanley Pitts (Goewerneur Healdtown Missionary Institution), mnr. H.W. Haley (plaaslike bediener), mnr. E.R. Cingo (Circuit Steward). 

Presbiteriaanse Kerk in Suid-Afrika: Hoogeerwaarde R.B. Mitchell (moderator), eerw. J. Paterson-Whyte (algemene sekretaris en klerk van sinode), prof. William D. Maxwell (dekaan van fakulteit van Teologie, Rhodes), eerw. H.H. Munro (sameroeper van kerk-uitbreiding), eerw. A.G. Leask (ex-moderator van die sinode), eerw. Lediga (leraar), eerw. Jolobe (leraar), eerw. W.M.J. Lund (leraar in Adelaide, Kaap), eerw. R. Orr (leraar by St. John's Kerk, Boksburg) en mnr C.A. Woods (moderator van Natal Sinode). 

Bantoe Presbiteriaanse Kerk: Hoogeerwaarde J.A. Anderson (moderator van die Algemene Vergadering), eerw. D.V. Sikutshwa (senior klerk en waarnemende algemene sekretaris), eerw. W.P.T. Ndibongo (pastor), eerw. B.M. Molaba (klerk van die Transvaal Ring), eerw. A.F. Chrisholm (dominee), eerw. D.W. Anderson (distriksendeling), eerw. G.G. Ndzotyana (dominee), eerw. T.P. Finca (dominee), eerw. J.S. Summers (teologiese leermeester), mnr C.D. Zulu (hoofbeampte van die kerk se pensioen, weduwee en weeskind fonds). 

Waarnemer: Eerw. Arthur Blaxall.

Van die tagtig afgevaardigdes, was daar een vrou, 18 swart mans en die res was wit mans. Dr. Fry het almal verwelkom. (p41) Aanvanklik het baie van die afgevaardigdes mekaar met agterdog bejeën. Visser 't Hooft beskryf dit soos volg: "Afrikaner en Engelssprekende, blank en swart, draaien om mekaar heen en beloeren elkaar. Maar weldra komen er persoonlijke contacten tussen mensen van verschillende afkoms. De Bijbelstudie, de humor, het samen eten droegen bij tot ontdooiing. En ten slotte was er een echte verbroedering. Mensen, die nie geneigd waren sentimenteel te worden, waren diep onder de indruk. We hadden het gevoel dat er iets groots gebeurd was." Die afgevaardigdes het op die eerste dag in vier groepe verdeel om die onderwerpe stelselmatig deur te werk. Aan die einde van elke dag het almal weer byeengekom en verslag gedoen oor die afsonderlike besprekings. ’n Komitee het voorstelle geformuleer uit die groepe se konsensus wat dan aan die einde van die volle vergadering vir stemming voorgelê kon word.

Op die eerste dag het afgevaardigdes besluit om vir die duur van die week geen persoonlike personderhoude toe te staan nie. Daar was ook geen voorneme om aan die einde ’n persverklaring uit te reik nie. Die beraad moes self hieroor besluit.Reeds op die derde dag van die beraad, 9 Desember, berig "Die Transvaler" dat "sommige afgevaardigdes" bedenkinge oor die nut van die beraad uitgespreek het. Die koerant beweer ook dat "Afrikaanse kerkleiers teleurgestel is deur die afbrekende kritiese houding wat sommige andersdenkendes inneem". Drie lede van die reëlingskomitee, Dr. Webb, Fred van Wyk en ds Beyers Naude, het ’n dringende gesprek met die koerant se redakteur gevoer, maar hy was nie bereid om sy bron bekend te maak nie, hoewel die vermoede bestaan het dat dit prof. S.P. Engelbrecht van die Hervormde Kerk was. Ander koerante het toe gedreig om hulle onderneming te verbreek om nie binne-inligting te plaas nie, maar eindelik het hulle onderneem om te swyg, mits hulle aan die einde van die beraad ’n verklaring kry. Beyers Naudé het jare later geskryf: "As die lekkasie in "Die Transvaler" nie plaasgevind het nie, sou ’n openbare verklaring aan die einde nie noodsaaklik gewees het nie, en sou die Cottesloe-beraad nie tot die uitbarsting gelei het wat toe in werklikheid gebeur het nie."

Ernstige spanning en selfs wantroue tussen afgevaardigdes het mettertyd plek gemaak vir groter openlikheid en selfs onderlinge vertroue, veral omdat afgevaardigdes ’n week lank saam in die koshuise gebly, elke môre saam Bybelstudie gedoen en openhartige gesprekke gevoer het. Volgens Naudé was die uitsondering die afgevaardigdes van die Nederduitsch Hervormde Kerk. Hulle het altyd saam geëet en was nie bereid om gedagtes met ander te wissel of gesellig te verkeer nie. Prof. Matthews onthou dat hulle nie soos ander afgevaardigdes in die koshuis geslaap het nie, maar elke aand na Pretoria teruggekeer het.

Op die laaste dag van die beraad (14 Desember 1960) het die afgevaardigdes, met 'n groot meerderheid van stemme, 17 besluite geneem. Voor die konferensie verdaag het, het aartsbiskop Joost de Blank van die Anglikaanse Kerk sy kollegas in die NG Kerk verskoning gevra vir die dinge wat hy dikwels oor hulle kwytgeraak het. Hy het gesê hy stem nie noodwendig met hulle standpunte van die voorafgaande week saam nie, maar dat hy nie die reg gehad het om hulle te veroordeel nie. Na die beraad het dr. Visser 't Hooft 'n persverklaring uitgereik aan wagtende perslui. Een van hulle het gevra of hy besef dat die verklaring dinamiet bevat. Die afgevaardigdes van die NGK het hul eie verklaring bygevoeg. Die afgevaardigdes van die NHK het 'n afsonderlike verklaring uitgereik waarin hulle aangevoer het dat afsonderlike ontwikkeling die enigste regverdige oplossing was vir die land se rasse probleme. Sommige van hulle het openlik erken dat hulle oornag met die Eerste Minister, Dr. Verwoerd, beraadslaag het.

Ons het ontmoet as afgevaardigdes van die ledekerke in Suid-Afrika van die Wêreldraad van Kerke, met verteenwoordigers van die Wêreldraad self, om die Heilige Gees se leiding te soek om die ingewikkelde probleme van menseverhoudings in die land te verstaan en mekaar te raadpleeg oor ons gemeenskaplike taak en verantwoordelikheid in die lig van die Woord van God. Ons aanbidding, Bybelstudie, gesprekke en persoonlike kontak het ons gelei na ŉ diepere besef van mekaar se oortuigings en optredes. Ons volgende taak sal wees om verslag te doen aan ons onderskeie kerke, met die besef dat die uiteindelike betekenis van ons vergadering sal bestaan uit die getuienis en besluite van die kerke self voortspruitend uit hierdie konsultasies.

Die algemene tema van ons samesyn hierdie sewe dae was die Christelike houding jeens rasseverhoudings. Ons is verenig in ons verwerping van onregverdige diskriminasie. Nietemin was wyd uiteenlopende oortuigings uitgespreek oor die basiese geskilpunte oor apartheid. Hulle strek, aan die een kant, van die veroordeling dat dit in beginsel onaanvaarbaar, in stryd met die Christelike roeping en onwerkbaar in die praktyk is, tot die oortuiging aan die ander kant dat ŉ beleid van differensiëring verdedigbaar is uit ŉ Christelike oogpunt, dat dit die enigste realistiese oplossing vir die probleem van rasseverhoudings is en daarom in die beste belang van die onderskeie bevolkingsgroepe.

Ten spyte van hierdie uiteenlopende sienswyse is ons nietemin in staat om die volgende bevestigings te gee oor menslike behoefte en geregtigheid, soos hulle die verhoudings tussen rasse van hierdie land affekteer. Uit die aard van die saak is die ooreenkomste hierin aangeteken nie – en gee nie voor om te wees nie – verteenwoordigend van die oortuigings van die ledekerke nie.

Die Kerk van Jesus Christus, deur sy aard en roeping, is diep besorg oor die welvaart van al sy mense, beide as individue en as lede van sosiale groepe. Dit is geroepe om menslike behoeftes te bedien in watter omstandighede of vorme dit ook al verskyn, en om aan te dring dat dit met geregtigheid geskied. Met sy sosiale bediening moet die Kerk kennis neem van alle houdings, kragte, beleide en wette wat die lewens van mense affekteer; maar die Kerk moet verkondig dat die finale maatstaf van alle sosiale en politieke optrede behels die beginsels van die Woord met betrekking tot die verwesenliking van alle mense van ŉ lewe wat hul Godgegewe roeping werd is.

Ons doen daarom hierdie beroep op ons Kerke en alle Christene, met die versoek om elke stelling te oorweeg waar hulle kan verenig in hul bediening namens die mense in die gees van eensgesindheid.


1. Geregtelike Kommissies oor Langa en Sharpeville. Die Konsultasie wil sy waardering uitspreek vir die snelle ondersoek na die onlangse oproer en versoek die regering om so gou as moontlik die kommissies se bevindinge bekend te maak. 
2. Geregtigheid in Verhoor. Daar word kennis geneem dat tydens die onlangse oproer ŉ groot aantal mense in hegtenis geneem en aangehou is vir verskeie maande sonder om verhoor te word. Alhoewel ons saamstem dat abnormale omstandighede in die land na vore kan tree wat ŉ afwyking van die normale prosedure kan noodsaak, wil ons klem lê daarop dat dit deel is van die Christelike opvatting van die reg, geregtigheid en vryheid dat in normale omstandighede mense nie gestraf moet word nie, behalwe na ŉ regverdige verhoor in ŉ ope hof vir ŉ vooraf-omskrewe misdryf. Enige afwyking van hierdie fundamentele beginsel moet beperk word tot die nouste grense en slegs gebruik word in buitegewone omstandighede.

3. Posisie van Asiate in Suid-Afrika. Ons verseker die Indiërs en ander Asiate in ons bevolking dat ons hulle nie vergeet het in ons gedagtes, besprekings en gebede nie. As Christene verseker ons hulle dat ons oortuig is dat dieselfde mate van geregtigheid wat hier vir ander bevolkingsgroepe geëis word, ook op hulle van toepassing is.

4. Vryheid van aanbidding. Gedagtig aan die dringende behoefte aan pastorale sorg van nie-Blankes wat op hul werkgewers se persele woon, behoort voorsiening gemaak te word vir genoegsame en gerieflike fasiliteite vir hul aanbidding. Die Konsultasie spoor Blanke-gemeentes aan om saam te werk deur hul eie geboue, wanneer ook al prakties moontlik, vir hierdie doel beskikbaar te stel.

5. Vryheid om die evangelie te verkondig. Die Kerk het ŉ plig en ŉ reg om die evangelie te verkondig aan enigiemand wat hy wil, in welke omstandighede ook al en waar ook al moontlik in ooreenstemming met die algemene beginsels van toepassing op openbare vergaderings in demokratiese lande. Ons beskou dit as onaanvaarbaar dat enige spesiale wetgewing die uitvoering van hierdie taak mag beperk.

6. Verhouding tussen Kerke. Die Konsultasie plaas dit op die gewete van ons almal om, wanneer ŉ Kerk dit nodig ag om ŉ ander kerk of kerkleier te kritiseer, dan eers te poog om dit in privaat te doen. Ons glo dat rekonsiliasie op hierdie manier meer geredelik sal plaasvind en dat Christenskap nie daardeur in die openbaar in oneer gebring sal word nie.

7. Uitruil van inligting. Die Konsultasie versoek dat maniere gevind word om gereeld alle amptelike dokumente tussen lede uit te ruil om onderlinge verstandhouding te bevorder. Dit word voorgestel dat alle gesprekke met die regering, afvaardigings, waar moontlik, veelrassig moet wees.

8. Toekomstige samewerking. Enige liggaam wat in die toekoms gestig word om samewerking te bewerkstellig, moet aandag gee aan die volgende: (a) ŉ konstruktiewe Christelike benadering tot aparte bewegings; (b) die onderwys van Bantoes; (c) die opleiding van nie-Blanke leiers vir verantwoordelike poste in alle sfere van die lewe; (d) die konsep van verantwoordelike Christelike gemeenskap in alle sfere in Suid-Afrika, insluitend die reservate; (e) die impak van Islam op Suid-Afrika.

9. Woongebiede. Met inagneming van wat reeds gedoen is vir die voorsiening van huisvesting vir nie-Blankes, betoog die Konsultasie vir groter verblyfsreg vir hulle en dat woongebiede beplan word met inagneming van die ekonomiese en kulturele vlak van die inwoners.

10. Die Konsultasie dring aan dat die regering ŉ verteenwoordigende kommissie aanstel om trekarbeid te ondersoek, want die Kerk is pynlik bewus van die skadelike gevolge van die stelsel op die familielewe van die Bantoes. Die Kerk beskou dit as sy spesiale verantwoordelikheid om te bepleit vir ŉ normale familielewe vir die Bantoes, wat ŉ groot deel van hul lewens in Blanke gebiede deurbring.

Die afgevaardigdes van die NG Kerk het kort voor die einde van die beraad afsonderlik byeengekom. Ds. Bertie Brink (moderator van die Suid-Transvaalse Streeksinode tot 1960) het hulle gewaarsku dat hulle moes voorberei op ’n baie stormagtige tyd. Die Kaapse moderator, dr. A.J. van Merwe, het gesê dit is noodsaaklik dat hulle moet besef watter gevolge die aanbevelings vir hulle kerke kan hê. Gelyktydig met die Cottesloe-verklaring het die NG afgevaardigdes van Kaapland en Transvaal 'n eie aanvullende verklaring uitgereik: 

"Die afgevaardigdes van die Nederduitse Gereformeerde Kerke van die Kaap en Transvaal wil verklaar dat hulle kom konsulteer het met die ander kerke in die lig van die Woord van God en met ŉ diepe besef van die verskillende en ingewikkelde probleme in verband met rasseverhoudinge in ons land. As Christene neem ons met besorgdheid kennis van die behoeftes van die verskillende bevolkingsgroepe en besef dat die Kerk ŉ woord tot hulle te spreek het. 

"Hiermee wil ons bevestig dat, soos in die voorrede van die Konsultasieverklaring vermeld, ŉ beleid van differensiasie uit ŉ Christelike oogpunt verdedigbaar is, die enigste realistiese oplossing vir die probleme van rasseverhoudinge aanbied en daarom die belange van die verskillende bevolkingsgroepe die beste dien. 

"Ons beskou nie die besluite, soos in die Konsultasieverklaring vermeld, in beginsel onversoenbaar met hierdie verklaring te wees nie. Met die stemming oor besluit 15 het die afvaardigings van die twee kerke hul siening soos volg aangeteken: Die ondergetekendes stem ten gunste van besluit 15, maar dit moet duidelik verstaan word dat deelname aan die regering van hierdie land verwys, in die geval van Blankegebiede, na Bantoes wat in die verklaarde blanke gebiede permanent woonagtig is en in daardie opsig geen ander tuisland het nie."

"Ons as afgevaardigdes van die Nederduitsch Hervormde Kerk is dankbaar vir die geleentheid wat ons gehad het om te luister na en deel te neem aan die getuienis van die verskillende kerke.

"Ons wil egter heeltemal duidelik verklaar dat ons oortuig is dat afsonderlike ontwikkeling die enigste regverdige oplossing vir ons rasseprobleme is. Ons verwerp integrasie in enige vorm as oplossing van die probleem. Die ooreenkoms wat bereik is bevat sulke verreikende verklarings dat ons dit nie kan onderskryf nie. 

"Ons wil ons dankbaarheid teenoor die regering op rekord plaas vir al die positiewe stappe wat dit geneem het om die probleem op te los en die welvaart van die verskillende groepe te bevorder.

"Die Nederduitsch Hervormde Kerk aanvaar sy verantwoordelikheid om in die toekoms, net soos in die verlede, te getuig teenoor die regering en die mense ooreenkomstig die Woord van God."

Reeds op 16 Desember 1960 saai die Hervormde Kerk ’n verklaring oor die radionuus uit dat die afgevaardigdes van dié kerk hulle nie met die Cottesloe-besluite vereenselwig nie. "Die Transvaler" skryf in ’n hoofartikel dat, ongeag hoe mooi die besluite van die beraad klink, "...die konsekwente toepassing daarvan tot die volledige ineenstorting en verdwyning van die Christendom self hier aan die suidpunt van Afrika moet lei". "Die Vaderland" het die besluite as "verwarrend" beskryf. Beyers Naudé het in "Dagbreek" gereageer en gewaarsku "dat oorhaastige en misleidende gevolgtrekkings baie onnodige skade aan die saak van die Christendom en die blywende welsyn van die Afrikaner kan doen".

Die uitsondering onder die Afrikaanse koerante was "Die Burger" wat op 19 Desember 1960 skryf die Kerk het die reg en plig "om politieke beleid te toets aan morele wette … om die heersers van die hierdie wêreld te vermaan en tereg te wys en om dit onbevrees te doen, omdat hy, indien hy suiwer ingestel is op die Werklikheid agter die werklikheid, ’n Hoër Gesag verteenwoordig as regerings, politieke partye of die volkswil."

Dr. Andries Treurnicht, wat daardie jaar redakteur van die "Kerkbode" geword het, skryf in die kerkorgaan dat veral die besluite oor Kleurling-verteenwoordiging in die Parlement ’n "ontoelaatbare staatsgreep" is. Volgende kom dr. Hendrik Verwoerd, eerste minister, aan die woord in sy Nuwejaarsboodskap aan die volk op 1 Januarie 1961. Sy uitlatings verongeluk enige positiewe uitwerking wat die beraad op die NG Kerk kon gehad het. Naudé het gesê: "Veral in die Transvaal het min lidmate dit hierna gewaag om die Cottesloe-besluite te verdedig." Verwoerd het die beraad beskou as ’n poging deur buitelanders om hulle in Suid-Afrika se sake in te meng. Hy voer aan dat ’n organisasie soos die WRK nie ’n blywende indruk op die denke en optrede van die land sou hê nie en sê die finale besluit berus by die kerke wanneer hul sinodes hulle stem sal laat hoor. Die Afrikaner-Broederbond het ook sy invloed laat geld en lede wat aan die beraad deelgeneem het, versoek om hulle van die besluite te distansieer.

Op 21 Januarie 1961 vergader die Federale Raad van die Nasionale Party in Kaapstad en verklaar dat die party as beginselstandpunt aanvaar het en bly aanvaar dat Kleurlinge nie deur Kleurlinge in die Parlement of die Kaaplandse Provinsiale Raad verteenwoordig moet word nie. Die raad beskou regstreekse verteenwoordiging van Kleurlinge as 'n vorm van politieke integrasie. "Omdat dit 'n beginselstandpunt is en daarom nie 'n tydelike standpunt kan wees wat in die vooruitsig stel dat Kleurlinge later wel volgens Nasionale Party-beleid in die Parlement verteenwoordig kan word nie, moet duidelik beklemtoon word dat die Party aan dié beginsel glo nou en vir die toekoms. . ."

Ondanks herhaalde verduidelikings en verklarings deur die NG afgevaardigdes het die stemming onder lidmate gou oorgegaan tot algehele verwerping van die Cottesloe-besluite, veral ná ’n reeks strategies goed beplande protesvergaderings teen Cottesloe in Pretoria en op die Transvaalse platteland. Van 22 tot 24 Maart 1961 besluit die Federale Raad van Kerke hy kan hom nie vereenselwig met die besluite nie. Die raad herbevestig sy standpunt ten gunste van afsonderlike ontwikkeling ook op kerklike gebied en hy benadruk weer dat die beleid van differensiasie Skriftuurlik gegrond is. Voorts raai hy die Kaapse en Transvaalse Sinodes aan om hul lidmaatskap van die Wêreldraad van Kerke op te sê. Die enigste teenstemme was van Naudé, Frans Geldenhuys, Attie van Wijk en Willem Landman.

Die Transvaalse Sinode van die NG Kerk kom op 5 April 1961 in die Pretoriase stadsaal byeen. Die lidmate en gemeentes het in so ’n mate toegeneem dat die Sinodesaal in Visagiestraat te klein geword het om die 730 afgevaardigdes te huisves. Die atmosfeer was gespanne en almal het gewonder wie tot die nuwe moderatuur verkies sou word, gegewe die Cottesloe-beraad. Ds. Arnold Meiring is met net nege stemme as moderator van die Transvaalse Kerk se Algemene Sinode herverkies. Naudé is sy amp as assessor van die Suidelike Streeksinode met 280 teen 450 stemme kwyt en Geldenhuys, wat toe reeds 14 jaar aktuarius van die Transvaalse Algemene Sinode was, verloor die verkiesing met presies dieselfde meerderheid.

Die Sinode het Cottesloe twee dae lank gedebatteer en eindelik is elke afgevaardigde kans gegee om ’n verklaring voor die Sinode te maak en homself te verdedig. Ds. Arnold Meiring het reeds die besluite verwerp en is tot moderator verkies; dus is daar nie van hom verwag om iets verder te sê nie. Naudé het die aand voor sy beurt geworstel oor wat sy verklaring sou wees. Hy skryf later hy het vooraf besluit: "As enigeen van die besluite wat by Cottesloe geneem is in stryd was met die waarheid van Gods Woord en die opdragte van die Evangelie, dan was dit vir my vanselfsprekend dat ek sou moes erken dat daardie besluite foutief was." Hy het laaste gepraat omdat hy die jongste afgevaardigde was: "In my kort verklaring het ek gesê as enige Sinodelid my kon oortuig dat enigeen van die besluite wat ons geneem het nie aan bogenoemde vereiste voldoen het nie … ek bereid sou wees om my verskoning aan te bied aan die Sinode en die Kerk. As daar egter nie so ’n bewys gelewer kan word nie, bly ek by my oortuiging om die Cottesloe-aanbevelings te steun. My verklaring is met doodse stilte aangehoor."

Op Saterdag 10 April aanvaar die Sinode met net 150 teenstemme om die besluite van Cottesloe te betreur. Die Sinode besluit met 'n oorweldigende meerderheid: "Die Sinode keur die besluite van die Kerkeberaad, in die geheel gesien, af." Kort daarna besluit die Sinode ook om sy lidmaatskap van die WRK te beëindig.

Teen die tyd dat die Kaapse Kerk se Sinodesitting in Oktober daardie jaar gehou is, was die Cottesloe-besluite iets waaraan niemand behalwe in opposisiegeledere (destyds die Verenigde Party en die Progressiewe Party) met 'n tang sou wou vat nie. Cottesloe was op die agenda vir die oggend van 26 Oktober. Ter aanvang het dr. Abraham van der Merwe, moderator, 'n ernstige woord tot die vergadering gerig. Hy het gesê die wêreld hou Suid-Afrika dop en dat daar mense is wat 'n hondegeveg in die Sinode verwag: sommige hoop daarop, ander vrees dit. Hy het 'n beroep op afgevaardigdes gedoen om hulle soos broers in die bediening te gedra. 'n Voorstel om die saak agter geslote deure te bespreek, is met 'n oorweldigende meerderheid verwerp.

Daar was drie debatte. Die eerste was oor of die Kerk die Cottesloe-verslag kerkregtelik mag bespreek. Dit is met 'n meerderheidstem bevestig. Die tweede was oor of die verslag globaal of puntsgewys behandel moes word. Voorstanders van die globale bespreking het gesê dat die betrokke stukke reeds maande voor almal is, dat 'n puntsgewyse bespreking te lank sou duur en dat die saak so bespreek moes word dat daar op die hoofsaak gekonsentreer word, nie op bykomende punte nie. Teenstanders van die globale bespreking het aangevoer daar is punte waaroor almal kan saamstem, dat die goeie nie saam met die slegte uitgewerp moes word nie en dat daar nie teruggedeins moet word van menings oor die omstrede standpunte wat nie in party mense se kraal mag pas nie. Die voorstel vir 'n algemene bespreking is met 'n groot meerderheid aanvaar.

Die derde debat het oor die Kerkeberaad se verslag en besluite self gehandel. Dr. Jacobus Daniël Vorster, aktuarius en leraar van NG gemeente Tafelberg in Kaapstad, stel voor die Sinode moet die besluit van die Federale Raad van die Kerke aanvaar. Drie amendemente is voorgestel, maar al drie is verwerp en die voorstel is met 'n groot meerderheid aanvaar. Die Kaapse Sinode tree kort daarna ook uit die WRK.

"Die Burger" het die volgende dag meer as 12 kolom ruimte aan die Sinodeverrigtinge afgestaan; meer as twaalf duisend woorde. Twintig van dié woorde het ontsteltenis veroorsaak en die Sinodesitting lank daarna beïnvloed. Die derde paragraaf het gelui: "Die besluit beteken onder meer dat die Sinode hom beslis verklaar het teen regstreekse verteenwoordiging van Kleurlinge in die Parlement." Vir die koerant was dit bloot 'n verduideliking van die besluit oor een van die mees besproke en omstrede punte van Cottesloe wat die land meer as 'n jaar lank gaande gehou het. Die Sinode was egter in beroering omdat "Die Burger" "'n verkeerde vertolking van die besluit" gegee het. Vooraanstaande afgevaardigdes het beweer die Sinode het hom nie uitgespreek oor die wenslikheid of onwenslikheid van regstreekse verteenwoordiging vir Kleurlinge nie, maar was bloot daarteen gekant dat so iets van kerkweë voorgeskryf is by Cottesloe. Ander weer het gesê die koerant se vertolking was reg en dat hy daarby moet bly, terwyl sekere afgevaardigdes verbaas was dat dit was waarop die Sinodebesluit neergekom het deur te beweer as hulle die besluit so verstaan het, sou hulle daarteen gestem het.

Die verklaring vir die verwarring was waarskynlik omdat die Sinode die Cottesloe-verklaring globaal bespreek het en afgevaardigdes nie op individuele punte gelet het nie of dat predikante en ouderlinge politiek onbewus was, want met die res van die voorstelle van die beraad byna reeds vergete, was die verteenwoordiging van Kleurlinge teen daardie tyd amper die enigste strydpunt.

In "NG Kerk 350" skryf Johan Botes oor die gevolge van Cottesloe: "Die NG Kerk het, met goeie bedoelings en al, finaal ’n etiket as apartheidsvennoot en apartheidskerk gekry. Die getuienis van die kerk is geneutraliseer en het dermate met sy omgewing versmelt dat daar in ’n krisistyd nie genoeg afstand was om werklik rigting te gee nie."



</doc>
<doc id="46934" url="https://af.wikipedia.org/wiki?curid=46934" title="Arnold Meiring">
Arnold Meiring

Ds. Arnoldus (Arnold) Mauritius Meiring (Graaff-Reinet, 21 Mei 1906 – Pretoria, 12 Februarie 1984) was 'n predikant in die Nederduitse Gereformeerde Kerk en moderator van die Transvaalse Sinode van 1957 en 1961.

Meiring was 'n naamgenoot van die stamvader van die Meirings in Suid-Afrika, Arnoldus Mauritius Meiring, wat in 1743 na Suid-Afrika gekom het om eerste predikant van die NG gemeente Tulbagh, destyds "Roodezandskerk in 't Land van Waveren", te word. Meiring is op Graaff-Reinet gebore waar sy vader, ds. Pieter Gerhardus Jacobus Meiring, leraar was. Sy moeder was die jongste van die sewe Louw-susters van Laborie by die Paarl wat almal predikantsvroue geword het. Die gesin verhuis in 1907 na die Paarl. Hy lê sy matriekeksamen in Rondebosch aan die Hoër Seunskool af en behaal sy M.A.-graad aan die Universiteit van Kaapstad, in dieselfde voorstad. Aan die Kweekskool op Stellenbosch deurloop hy die vereiste kursus en gaan toe na die V.S.A. waar hy sy M.Th.-graad in 1931 aan Princeton behaal.

 
Aan die einde van dieselfde jaar word hy tot die bediening toegelaat as leraar van die NG gemeente Rondebosch, waar hy tot sy vader – wat dié gemeente saam met die redakteurskap van die "Kerkbode" behartig het – trou aan sy sy staan tot sy afsterwe in 1938. Ses maande later vertrek hy na die NG gemeente Johannesburg-Oos, die sogenaamde Irenekerk in Doornfontein, Johannesburg, wat eweneens vroeër deur sy vader bedien is en waar hy byna 13 jaar onvermoeid arbei. In September 1951 word hy ds. P.J. Viljoen se medeleraar op Heidelberg, Transvaal, waar sy oom aan moederskant, ds. A.J. Louw – soos ds. Viljoen, ’n vroeëre moderator van die Transvaalse Kerk – meer as 38 jaar lank predikant was. Sy laaste gemeente, Pretoria-Oos, bedien hy van 1961 tot hy op 21 Junie 1970 uittree.

Veral die drie Transvaalse gemeentes wat hy bearbei het, het weens hulle ligging en omstandighede besondere toerusting van die predikant vereis, maar aan Meiring het dit besondere geleenthede gebied en in almal het daar van hom ’n heilsame invloed uitgegaan. Op die breër kerklike gebied dien hy in ’n reeks belangrike kommissies. As voorsitter van die Sinodale Kommissie vir Openbare Sedelikheid in die Transvaal knoop hy en die sekretaris, ds. D.F.B. de Beer, jare lank ’n stryd teen maatskaplike euwels aan. Hul grootste oorwinning was die algehele verbod in 1949 op hondewedrenne en die gepaardgaande dobbelary. Hy was ook onder meer voorsitter van die Kuratorium van die Teologiese Fakulteit (Afdeling B) aan die Universiteit van Pretoria, van die Inligtingsburokommissie en lid van die Kommissie vir Kerklike Tydskrifte. 

In 1951 en 1954 kies die Transvaalse Sinode hom tot assessor en in 1957 volg hy ds. C.B. Brink op as moderator. Dié amp beklee hy ook in die volgende Sinode (1961). Hy staan dus aan die spits van kerklike bedrywighede in die Transvaal tot die totstandkoming van die Algemene Sinode in 1962. Verskeie belangrike gebeure vind in dié tyd plaas, soos die naamsverandering van die Transvaalse Kerk (1957), die vorming van die gemeentes in Suid-Rhodesië, Noord-Rhodesië, Duits-Oos-Afrika en Kenia tot streeksinode van Transvaal (voorloper van die latere Sinode van Midde-Afrika) (1957), die Kerkvereniging (1962) en die omstrede Cottesloe-kerkeberaad (1961). Daar word gesê dit was te danke aan Meiring se kalmte, takt en nugterheid en die vriendelike hoflikheid waarmee hy teenoor alle mense opgetree het, dat daar weens Cottesloe nie ernstiger verdeeldheid en groter groepvorming in die Kerk ontstaan het nie. Hy het egter die besluite van die beraad agterna verwerp, ná hy tydens die beraad daarmee eens was, en is op die Transvaalse Sinode op 5 April 1961 in Pretoria met ’n skraal meerderheid van 9 stemme tot moderator herverkies. In 1959 verteenwoordig hy die kerk op ekumeniese byeenkomste in Europa, maar wys benoemings tot redakteur van die "Kerkbode" en hoofsekretaris van die Bybelgenootskap van die hand.

Die laaste 20 jaar ly hy aan Parkinsonsiekte, maar hy hou die siekte terug deur so aktief as moontlik by die kerklike lewe en werksaamhede ingeskakel te bly. Hy dien byvoorbeeld as ouderling van Suidoos-Pretoria en woon bidure en ander byeenkomste so gereeld hy kan by. Ondanks sy verswakkende gesondheid werk hy ook tot redelik kort voor sy dood as hospitaalarbeider. Miskien omdat die siekte hom nog groter insig in menslike swakheid gegee het, laat hy in dié tyd ’n paar boeke die lig sien, byvoorbeeld "’n Wandeling deur die Psalms". 

Meiring is beskryf as "minsaam, innig vroom en toegewyd, hartlik en nederig, beskeie, liefdevol, hulpvaardig, eerlik en opreg". 

Sy enigste seun is dr. P.G.J. Meiring, voormalige professor in die teologie en leraar in verskeie Pretoriase gemeentes. 


</doc>
<doc id="46936" url="https://af.wikipedia.org/wiki?curid=46936" title="Arnoldus Mauritius Meiring">
Arnoldus Mauritius Meiring

Ds. Arnoldus Mauritius Meiring (Lingen, Nederland, omstreeks 1695 – Tulbagh, 23 April 1757) was predikant van die Verenigde Oos-Indiese Maatskappy en stamvader van die Meirings in Suid-Afrika.

Hy het op 28 Maart 1743 aan boord van die "Adrichem" in Tafelbaai geland. In dié tyd is ’n gemeente in die Land van Waveren op die plaas Roodezand gestig en Meiring was die eerste predikant. (Die kerkplaas en distrik het in 1804 die naam Tulbagh gekry.) Hy was in 1749 skriba van die "Gekombineerde Kerk-Vergadering", opvolger van die "Kaapsche Klassis". Hy is in die tuig oorlede, voor die preekstoel begrawe en opgevolg deur ds. Remmerus Harders.



</doc>
<doc id="46938" url="https://af.wikipedia.org/wiki?curid=46938" title="Petrus Swart">
Petrus Swart

Ds. Petrus Hermanus Jacobus Swart (9 Julie 1913 distrik Kestell – 11 Oktober 1977 in Bloemfontein) was leraar in die Nederduitse Gereformeerde Kerk, onder meer die eerste leraar van die NG gemeente Die Vlakte nadat dit in 1939 van NG gemeente Rondebosch afgestig het.

Swart is in 1913 in die distrik Kestell in die Vrystaat gebore, maar op vroeë leeftyd verhuis die gesin na Ventersburg, waar hy sy skoolopleiding voltooi en daarna vir sy voorbereidende studie na die destydse Universiteitskollege van die Oranje-Vrystaat gaan. Sy teologiese opleiding ontvang hy aan die Kweekskool op Stellenbosch en word in 1938 gelegitimeer. 

Hy word dadelik hulpprediker in die NG gemeente Rondebosch en toe die NG gemeente Die Vlakte van die moedergemeente afstig, word hy op 5 Augustus 1939 die nuwe gemeente se eerste leraar. Hy bly in Kaapstad tot 1944 en bedien daarna Bethanie in Suidwes-Afrika, Soutpan (1949) in die Vrystaat, Otjiwarongo (1956) en toe vanaf 1960 Hertzogville, waar hy bly tot hy op 18 Januarie 1975 moet emeriteer wees verswakte gesondheid. Daarna help hy egter nog in talle gemeentes in Bloemfontein, waar hy gaan woon het, en elders.

Op Soutpan het ds. Swart ongekende sukses met geldinsameling vir die kerkgebou behaal. Die jaar 1951 was vir baie gemeentes 'n rekordjaar wat insamelings betref, maar die gemeente Soutpan span die kroon. Iets groots het in die gemeente gebeur. Ds. Swart het die gemeente deurgegaan met die oog op die bou van 'n kerk en 'n ruim bydrae van die gemeente gevra. Die antwoord van die gemeente was verbasend. Die klein gemeente van 300 lidmate het gedurende April en Mei vir dankoffer en boufonds die groot som van £12 000 belowe en gegee. Dit beteken 'n gemiddelde van £40 per lidmaat of £95 per huisgesin.

Hy was die eerste aktuarius van die nuwe Sinode van Suidwes-Afrika, wat op 5 Maart 1957 selfstandig geword het. Buiten sy werk in talle kommissies in rings- en sinodale verband, dien hy ook in die Raad van die Kerke, voorloper van die eerste Algemene Sinode in 1962.



</doc>
<doc id="46939" url="https://af.wikipedia.org/wiki?curid=46939" title="Kenney O’Kennedy">
Kenney O’Kennedy

Dr. John Nicholas Francis (Kenney) O’Kennedy (4 Junie 1925 in distrik Moorreesburg – 17 Februarie 2005 op Hermanus) was 'n predikant in die Nederduitse Gereformeerde Kerk.

O’Kennedy is op die plaas Egbertsvlei in die distrik Moorreesburg gebore. Sy groot-grootjie was John Morgan O’Kennedy, ’n stoere Katoliek wat in 1830 van Clonmel, Ierland, na Suid-Afrika verhuis het. Hy matrikuleer in 1942 aan die Hoërskool Dirkie Uys op Moorreesburg waar hy C.S.V.-leier, hoofseun en rugbykaptein was. Die volgende jaar vertrek hy na Stellenbosch, waar hy die B.A. (Admissie) behaal en word na sy studie aan die Kweekskool einde 1950 as leraar gelegitimeer. Op Stellenbosch was hy drie jaar lank primarius van die koshuis Wilgenhof, voorsitter van die studenteraad en kaptein van die universiteit se eerste tennisspan.

O’Kennedy trou in 1951 met Cinie Steyn van Morgenster in Rhodesië. Op 22 Julie 1951 word hy in die NG gemeente Robertson georden en bevestig. Daar stig hy ’n KJV en beywer hom vir die bou van kerksaal waarin die eerste K.J.V.-kongres aangebied word. Einde 1956 verlaat hulle Robertson omdat O’Kennedy hom vir Transkei-sending gaan aanmeld. Hy begin die sendingstasie Canzibe naby Umtata. In 1962 ontvang hy ’n beurs vir verdere studie in die V.S.A. . Ná ’n jaar studieverlof aanvaar hy in 1963 ’n beroep na die NG gemeente Pierneef in Pretoria. Hoewel die gesin gelukkig was in die Jakarandastad, bly O’Kennedy in sy hart ’n Bolander en aanvaar daarom in 1966 ’n beroep na die NG gemeente Rondebosch, destyds ’n groot gemeente aan die vooraand van die afstigting van die NG gemeente Keurboom met grense oor vyf voorstede. Die ampswoning Groote Schuur val binne die gemeentegrense en destyds het die meeste ministers in die gemeente gewoon. In 1966 ontvang hy ook die M.Th.-graad in die teologie met die skripsie: "Die aktivering van die kerklike jeug tot sendingaksie."

Op 1 November 1974 word hy bevestig as leraar van die NG gemeente op Kleinmond. In 1977 voltooi hy sy studies en verwerf die doktorsgraad in Praktiese Teologie aan die Universiteit van Stellenbosch. In September 1982 word O’Kennedy predikant in Sinodale diens met opdrag Ampsbediening en Evangelisasie van die Wes-Kaapse Sinode en die gesin vestig hulle op Stellenbosch, vanwaar hy tot vyf optredes per naweek in gemeentes lewer.

Hy aanvaar in 1990 op 65 jaar sy emeritaat en die egpaar bly op Stellenbosch. Vier van hulle vyf seuns volg in hulle vader se voetspore en word ook leraars: John, André, Wouter en Danie. Tommy was tot 2004 skoolhoof op Porterville. Na sy aftrede skryf hy drie boeke en preek nog gereeld tot hy begin siek word. ’n Seldsame kankergewas is in die sinusholtes gediagnoseer, wat later newe-effekte tot gevolg gehad het was sy brein geaffekteer het. Hy sterf op 17 Februarie 2005 in die hospitaal op Hermanus, nadat hy en sy vrou die laaste drie jaar van sy lewe in ’n aftreeoord op die dorp gewoon het.


</doc>
<doc id="46940" url="https://af.wikipedia.org/wiki?curid=46940" title="Frans Maritz">
Frans Maritz

Ds. Francois (Frans) Maritz (13 April 1946 in Harare – 23 Februarie 2003 tussen Beatrice en Harare) was leraar in die Nederduitse Gereformeerde Kerk. Hy was 'n leier in die Sinode van Midde-Afrika en ’n sleutelfiguur in laasgenoemde se inskakeling in 2003 by die Sinode van Noord-Transvaal (nou Noordelike Sinode). Ook was hy ’n steunpilaar vir al die lidmate in Zimbabwe in die moeilike tye wat hulle in die jare voor sy dood beleef het. Dat hy so skielik deur ’n motorongeluk weggeruk is, was ’n uiters gevoelige slag vir die kerk.

Maritz is op 13 April 1946 in Harare gebore, een van die min leraars in Midde-Afrika wat binne die sinodale gebied gebore is. Sy vader was Solomon Ignatius Maritz, ’n telefooningenieur, en sy moeder Johanna Sophia van der Walt, ’n onderwyseres. Hy ontvang sy skoolopleiding aan die Laerskool Hillside Bulawayo (1952-1956), Fort Victoria (1956-1959) en die Hamiltonskool in Bulawayo (1959-1964). Op skool het hy in debat en drama uitgeblink en was redakteur van die skoolblad in sy laaste jaar.
Vir sy teologiese studie gaan hy van 1965 tot 1972 na die Kweekskool op Stellenbosch. Hy behaal die grade B.A. (1967), B.A. (Hons.) (in Klassieke Tale (1969), B.Th. (1971) en ’n Lisensiaat Teologie (1972). In 1985 voltooi hy die M.Th.-graad. Sy verhandeling het gegaan oor "Die boodskap van die Hebreërs". As student het hy opgetree as tydelike dosent in Klassieke Tale aan Universiteit Stellenbosch (1968) en Wes-Kaapland (1969-'71) en later by die Universiteit van Fort Hare (1976), 

Maritz is in 1973 gelegitimeer en sy eerste gemeente was Cradock waar hy in 1973 georden en bevestig is. Hier het hy die gevolge van die Visriviervloed van Maart 1974 beleef (hy was met verlof in Zimbabwe toe dit gebeur het) en moes hy die pastorie ontruim. Twee maande later is sy medeleraar, ds. J.L. Nel, oorlede en moes hy vir meer as 'n jaar die groot gemeente alleen bedien.

Op 30 Desember 1971 tree hy in die huwelik met Jessie Anne Yeld, wat dosent in Latyn en Klassieke Kultuur aan die Universiteit van Stellenbosch was. Hulle het tussen 1973 en 1982 drie dogters en twee seuns gehad. Vanaf 1984 tot 2006 was sy dosent aan die Universiteit van Zimbabwe waar sy in 2000 haar D.Phil. verwerf het.

In 1976 keer Maritz met sy vrou en drie dogters na Zimbabwe terug toe hy leraar word van die pasgestigte Que Que. Hier beleef hy die uittig van lidmate in die aanloop tot die land se onafhanklikwording in 1980. In 1982 word hy benoem as saakgelastigde van die Sinode van Midde-Afrika en was hy ook die Sinode se ex officio skriba. In dié amp is hy by talle sinode-kommissies betrek, byvoorbeeld die Kerkkantoorkommissie, skriba van die Moderatuur en die Sinodale Kommissie, Beheerraad van Huis Vergesig (enigste NG tehuis vir bejaardes in Midde-Afrika), Argiefkommissie van Transvaal en Midde-Afrika, lid en tesourier van die Raad van die Bybelgenootskap van Zimbabwe, dagbestuur van die Zimbabwiese Raad van Kerke, lid van die Subkommissie vir Geregtigheid, Vrede en Versoening en lid van die Algemene Fondsekommissie en Algemene Sinodale Kommissie van die Algemene Sinode. Hy was ook ’n flukse medewerkers van die "Kerkbode", o.a. by die Wereld Raad van Kerke se vergadering in Harare, en het oral in Zimbabwe preekbeurte waargeneem.

Dit was juis in Februarie 2003 op pad terug van ’n diens op Beatrice (suid van Harare) saam met sy vrou ná hy ’n nagmaaldiens daar waargeneem het dat ’n bus van voor gekom het, ’n ander bus wou verbysteek en hulle motor getref het. Hy is op slag dood. Jessie het ernstige harsingskudding opgedoen, maar oorleef. Sy het genoegsaam herstel om sy begrafnis by te woon, waaraan die hele gesin deelgeneem het.

Hy is in die Pioneer Cemetery in Remembrance Drive in Harare begrawe. Die diens is waargeneem deur ds. Dion van Dyk, moderator van Midde-Afrika, en deelnemingsboodskappe is van die hele ekumeniese gemeenskap in die land oorgedra. Van Dyk het daarop gewys dat Maritz, buiten sy praktiese dienslewering as saakgelastigde, die Here met sy hele lewe verheerlik het. Hy het steeds probeer om horisonne te verbreed en deur grense te breek, omdat hy geglo het dat almal een is in God. Hy het ’n oop hart vir andere gehad.




</doc>
<doc id="46941" url="https://af.wikipedia.org/wiki?curid=46941" title="Dion van Dyk">
Dion van Dyk

Ds. Alexander Stadion (Dion) van Dyk is leraar in die Nederduitse Gereformeerde Kerk en was die laaste moderator van die Sinode van Midde-Afrika.

Van Dyk begin sy bediening in 1976 in die Sendinggemeente Stellenbosch, maar vertrek reeds in 1981 na Zimbabwe as leraar van die Gatooma, wat die jaar daarna Kadoma geword het. In 1982 word hy tegelykertyd ook leraar van Que Que, wat in 1976 van Gatooma afgestig het, maar toe nie meer sy eie leraar kon bekostig nie. In 1989 word die derde gemeente by sy arbeidsveld gevoeg, Chegutu. In 1992 verlaat hy dié drie gemeentes en neem die herderstaf op in drie ander: Chipinge, Mutare en Rusape. In 1997 verhuis hy na Chinhoyi, waarna hy van 2001 af ook Karoi/Mahangura bedien. Die twee gemeentes smelt later saam. 

Sy bediening in Zimbabwe kom in 2005 tot ’n einde toe hy na Pretoria verhuis om pastorale hulp van die NG gemeente Skuilkrans te word. Die volgende jaar word hy medeleraar daar. 

Van Dyk het diep spore in Zimbabwe getrap. Hy was van die laat jare 80 moderator en het in verskeie kommissies gedien, onder meer voorsitter van die Kerkkantoorkommissie, lid van die beheerraad van Huis Vergesig, enigste tehuis vir bejaardes in Zimbabwe, afgevaardigde na die Raad van Gereformeerde Kerke in Midde-Afrika en die Zimbabwiese Raad van Kerke. 


</doc>
<doc id="46943" url="https://af.wikipedia.org/wiki?curid=46943" title="Thomas Duncan Moodie">
Thomas Duncan Moodie

Ds. Thomas Duncan Moodie (4 September 1908 in distrik Heidelberg, Transvaal – vroeg Januarie 1978 in Kemptonpark) was leraar in die Nederduitse Gereformeerde Kerk, onder meer op Melsetter, die dorp wat sy grootvader gestig het.

Moodie is in die distrik Heidelberg gebore en verlaat die skool ná st. 6 om op die Hoëveld te gaan boer. Toe hy hom later geroepe voel om predikant te word, begin hy met ’n korrespondensiekursus, maar weens die Groot Depressie moet hy sy heenkome in die goudmyne aan die Rand gaan soek. Eers in 1943 kan hy na die Universiteit van Pretoria gaan waar hy in 1947 die B.A.-graad verwerf. Sy teologiese opleiding kry hy aan die Kweekskool op Stellenbosch en word in 1951 op 43-jarige leeftyd gelegitimeer. Op 23 Februarie 1952 word hy in die Vrystaatse gemeente Petrus Steyn bevestig. In September 1958 word hy die eerste leraar van die NG gemeente Brenthurst, Brakpan, waar die gemeente onder sy leiding ’n kerk en pastorie oprig. 

In Junie 1964 gaan hy na Melsetter in die destydse Suid-Rhodesië, wat deur sy grootvader, Thomas Moodie, gestig het toe hy van 1891 – '92 leier was van die baanbreker-Moodietrek uit die Vrystaat na Gazaland. Op sy versoek noem die owerheid die plek Melsetter na die plek van herkoms van die Moodie-familie op die Orkney-eilande aan die kus van Skotland. Drie jaar later vertrek hy na sy laaste gemeente, Bloemhof-Oos, waar daar in sy dienstyd van presies tien jaar ook ’n kerkgebou verrys. 

Met sy rysige gestalte – sy grootvader is ook Groot Tom genoem – en sy grys hare was hy ’n gerespekteerde leraar. Hy was by uitnemendheid ’n herder en altyd haastig om soveel moontlik so gou moontlik te doen.



</doc>
<doc id="46944" url="https://af.wikipedia.org/wiki?curid=46944" title="NG gemeente Bulawayo-Noord">
NG gemeente Bulawayo-Noord

Die NG gemeente Bulawayo-Noord was 'n gemeente van die Nederduitse Gereformeerde Kerk, gesetel in die voorstad Kingsdale van Rhodesië se naasgrootste stad, Bulawayo, waar Afrikaners ’n saaltjie gebou het (na dienste van die A.E.B. onder leiding van mnr. Von Staden). Die gemeente is amptelik op 7 Junie 1952 van die moedergemeente, NG gemeente Bulawayo, afgestig. 

Die Sondagskool is begin deur Robbie Vlok (middel), sy ma (katkisante) en sy vrou (kleintjies). Een van die katkisante was die latere ds. David Steyn van Enkeldoorn (1968-'71) en Gatooma (1973-'80). Dit het later die kern geword van die NG gemeente Bulawayo-Noord, waar gemeentelede ’n kerkgebou en pastorie opgerig het. Die eerste leraar van die pas afgestigte gemeente was ds. Septimus Boshoff, wat in 1952 in die moedergemeente ontvang is, maar dieselfde jaar nog na die nuwe dogtergemeente beroep word. 

Met die uittog van Afrikaanse lidmate in die aanloop tot Zimbabwe se onafhanklikwording is die kerkkompleks later aan ’n Engelse genootskap verkoop en die gemeente by die moedergemeente ingelyf. 

In 1972 het Bulawayo-Noord 314 belydende lidmate gehad, maar teen 1978 net 207. Van 1963 tot 1967 is die leraar ds. Rossouw Hurter. Sy opvolger, ds. Phil Olivier, was Bulawayo-Noord se laaste eie leraar. Hy word in 1967 bevestig en van 1972 is Wankie ook by sy bediening gevoeg. In 1973 aanvaar hy ’n beroep Vrystaat toe en verlaat Rhodesië. Die laaste leraar was ds. Jacob Badenhorst wat Bulawayo-Noord en Wankie van 1973 tot 1977 in kombinasie bedien het. Wankie se laaste eie leraar was ds. Christoffel Hieronymus Delport wat van 1965 ’n kapelaan in die Rhodesiese Weermag was en in 1969 in Wankie bevestig is. In 1972 keer hy terug Suid-Afrika toe.



</doc>
<doc id="46947" url="https://af.wikipedia.org/wiki?curid=46947" title="Neil Somers">
Neil Somers

Neil Somers is 'n Afrikaanse sanger.

Somers is genomineer vir die 'n Huisgenoot-Tempo toekenning vir "Beste Nuweling vir 2009". Hy is ook genomineer vir "Beste Manlike Solo Kunstenaar 2009" tydens Rapport se Vonk-toekennings.





</doc>
<doc id="46948" url="https://af.wikipedia.org/wiki?curid=46948" title="Hewlett-Packard">
Hewlett-Packard

Hewlett-Packard Company, algemeen bekend onder sy afkorting HP, was 'n multinasionale inligtingstegnologie-maatskappy wat sy hoofkwartier in Palo Alto in die Amerikaanse deelstaat Kalifornië gehad het. HP het van 'n beskeie begin as motorhuisonderneming tot een van die grootste globale tegnologie-vervaardigers gegroei en bedien vandag byna elke mark wêreldwyd. Volgens sy omset is dit tans die grootste vervaardiger van inligtingstegnologie ter wêreld, nog voor IBM. HP was ook een van die eerste tegnologie-ondernemings wat hulle in die bekende Silicon Valley in Kalifornië gevestig het. 

In die 1970's het HP eerste kommersiële sukses met die vervaardiging en verspreiding van rekenaarreekse met self-ontwikkelde bedryfstelsels behaal. Die onderneming het daarnaas 'n lang tradisie as vervaardiger van programmeerbare wetenskaplike sakrekenaars en ontwikkelaar van meettegnologie. Die ontwikkeling en verspreiding van rekenaars met self-ontwikkelde sagteware is in die laat 1980's gestaak.

Vandag is HP 'n konglomeraat-onderneming wat dogtermaatskappye soos die rekenaarvervaardiger "Compaq" en "Palm" as produsent van die "Black Berry" insluit. Die groep spits hom op die ontwikkeling en vervaardiging van rekenaar-, datastoor- en netwerk-hardeware, die ontwerp van sagteware en die verskaffing van IT-dienste toe.

Alhoewel HP in die IT-bedryf as een van die grootste verskaffers van bedieners en bedienerdienste bekend staan, verbind eindbverbruikers die naam HP veral met drukkers. HP het in 1984 die eerste inkstraaldrukker ontwikkel en word tans onder die grootste verskaffers van ink- en lasergebaseerde rekenaardrukkers, ink- en lasertonerhouers asook skandeerders en kopieerders vir kommersiële en privaat verbruikers gereken.

In organisatoriese opsig het HP sy bedryfsaktiwiteite tot en met 2012 in drie groot sake-eenhede verdeel:

As gevolg van herstrukturering is die eersgenoemde twee sake-eenhede in 2012 saamgesmelt tot 


Op 6 Oktober 2014 het Hewlett-Packard sy voorneme bekend gemaak om sy rekenaar- en drukker-bedrywighede in 'n afsonderlike en aparte onderneming te verenig en af te skei van sy ondernemingsdienste en -produkte. Die opsplitsing in twee eenhede is op 1 November 2015 met die skepping van twee ondernemings voltooi wat hul hoofkantore steeds in Palo Alto het:



</doc>
<doc id="46958" url="https://af.wikipedia.org/wiki?curid=46958" title="Classé Audio">
Classé Audio

Classé Audio is 'n Kanadese vervaardiger van hoogwaardige hoëtrou-elektronika vir stereo- en meerkanaalstelsels. Sy luukse oudioprodukte sluit voor- en eindversterkers asook omringklankverwerkers in, terwyl die vervaardiging van CD- en DVD-spelers intussen gestaak is.

Classé Audio is in die vroeë 1980's deur Mike Viglas en David Reich (wat ook die eerste versterker ontwerp het) in Lachine, Quebec gestig. Sy hoofkwartier is - net soos die ontwikkelings- en vervaardigingsafdeling - steeds in hierdie voorstad van Montreal gesetel. Sedert 2001 het Classé deel uitgemaak van die Britse "Bowers and Wilkins"-groep. Op 8 Januarie 2018 is Classé deur die Amerikaanse onderneming "Sound United LLC" oorgeneem. Sound United is die moedermaatskappy vir verskeie handelsmerke in die hoëtroubedryf soos Denon, Marantz, Polk Audio, Definitive Technology, Polk BOOM, HEOS en Boston Acoustics.



</doc>
<doc id="46972" url="https://af.wikipedia.org/wiki?curid=46972" title="Uraniniet">
Uraniniet

Uraniniet is 'n radioaktiewe, uraanryke mineraal en erts. Die chemiese samestelling daarvan is grotendeels UO, maar dit bevat ook UO en ander oksiedes van lood, torium en skaars aardmetale. Dit staan algemeen bekend as pikblende ("pik", omdat dit 'n swart kleur het, en "blende", 'n uitdrukking wat die Duitse mynwerkers aan minerale toegeken het wat skynbaar metaal bevat, maar waarvan die benutting op daardie tydstip van die benaming, nóg moontlik nóg ekonomies lewensvatbaar was).

Mengkristalle van uraniniet en die isostrukturele mineraal torianiet word in Kanada aangetref. Hulle word uranotorianiet genoem. 



</doc>
<doc id="46974" url="https://af.wikipedia.org/wiki?curid=46974" title="Kernreaktor">
Kernreaktor

'n Kernreaktor is 'n toestel wat 'n kernkettingreaksie inisieer, beheer en onderhou. Die mees algemene gebruik van kernreaktore is vir die opwekking van elektrisiteit (sien kernkrag) en vir die aandrywing van sommige skepe. Dit word gewoonlik uitgevoer deur metodes wat die gegenereerde hitte vanaf die kernreaksie gebruik om 'n stoomturbine aan te dryf.


</doc>
<doc id="46975" url="https://af.wikipedia.org/wiki?curid=46975" title="Kernreaksie">
Kernreaksie

In kernfisika en kernchemie word 'n kernreaksie beskryf as die proses waardeur twee atoomkerne of kerndeeltjies bots, en dan produkte vorm wat verskil van die begin-deeltjies.


</doc>
<doc id="46977" url="https://af.wikipedia.org/wiki?curid=46977" title="Kadoma">
Kadoma

Kadoma is 'n dorp in Zimbabwe se provinsie Mashonaland-Wes, 142 km suidwes van Harare en 306 km noord van Bulawayo op 'n hoogte van 1 162 m bo seespieël. Dit het tot 1982 as Gatooma bekend gestaan. Die geskatte bevolking was in 77 498 in 2010, vergeleke met 20 940 in 1969, waarvan 18 740 swart en 1 879 wit was.

Die naam is afgelei van dié van 'n Tonka-hoofman wat eens op 'n tyd hier gewoon het. Die dorp het ontstaan ná ene mnr. Godwin 'n hut aan die spoorlyn tussen Harare en Bulawayo gebou het en 'n onderneming as 'n verskepingsagent begin het.

'n Dorpsbestuursraad is in 1907 opgerig en die plek verkry munisipale status in 1917. Die dorpsgebied beslaan sowat 3 250 hektaar, wat meentgrond insluit. Water word verkry uit die nabygeleë Pasidam en ondergrondse bronne, terwyl die krag vanaf die hidroëlektrisiteitskema by Karibadam voorsien word.

Kadoma was 'n bedrywige landbousentrum tot dié bedryf in duie gestort het. Die dorp beskik oor hospitale, kraaminrigting, klinieke, dorpswembad, dorpsbiblioteek, kerke van verskeie genootskappe, waaronder 'n NG kerk, en sportklubs vir onder meer tennis, krieket, basketbal, sagtebal, sokker, hokkie, gholf en rolbal. Hier was vroeër 'n aktiewe Joodse gemeenskap, maar met die ineenstorting van die land sedert 2000 het die oorblywende 400 Jode almal in die hoofstad, Harare, of naasgrootste stad, Bulawayo, gaan woon.

Die plaaslike koerant is die "Kadoma Mail", 'n weekblad. 'n Ontspanningsoord is vir die inwoners rondom die Clawdam, sowat 15 km van die dorp af, geskep met piekniekplekke en hengelgeleenthede.



</doc>
<doc id="46980" url="https://af.wikipedia.org/wiki?curid=46980" title="NG gemeente Kadoma">
NG gemeente Kadoma

Die NG gemeente Kadoma (vroeër Gatooma) is 'n Zimbabwiese gemeente van die Nederduitse Gereformeerde Kerk met sy kernpunt op die dorp Kadoma in die Ring van Midde-Afrika binne die Noordelike Sinode (vroeër Noord-Transvaal) wat in 2010 63 lidmate gehad het, van wie 48 lidmate van die NG Kerk was en 15 nie-lidmate.

Die gemeente is op Sondag 15 Mei 1943 van die gemeentes Salisbury en Gwelo afgestig. Salisbury het aan die dogtergemeente al die kerkeiendom op Gatooma, onder meer die stewige kerkgebou en 'n saal, sowel as 'n kontantbedrag gegee, terwyl Gwelo £100 aan Gatooma afgestaan het vir die boufonds van 'n saal op Que Que, die wyk wat van Gwelo afgesny en by die nuwe gemeente gevoeg is. 

By afstigting het die gemeente 'n groot gedeelte van Zimbabwe se middellande beslaan en eers in 1976 het twee dogtergemeentes afgestig, waaronder ook Hartley (van 1982 af Chegutu), wat in 2010 nog onafhanklik bestaan het, hoewel ds. Johan Haasbroek Kadoma, Chegutu asook Chinhoyi/Karoi almal saam bedien het weens die drastiese afname in lidmate sedert die onrus van 2000.

Toe Gatooma afgestig is, was dit 'n belangrike nywerheid- en mynbousentrum. Dit was die middelpunt van die land se florerende kantoenbedryf met 'n reuse-spinmeule en katoenwewery. Dwarsdeur die gemeente was klein goudmyne en die grootste goudmyn in die land, die Cam and Motor-myn, was minder as 10 km van die dorp af. Op Que Que was daar die groot goudmyn, die Globe and Phoenix. Que Que was ook die sentrum van die land se staalbedryf met die fabriek van die destydse Rhodesian Iron and Steel Commission (Riscom). Daar was ook 'n waterpypfabriek van die firma Stewart and Lloyds, terwyl 'n reuse-kragsentrale op die walle van die Umniati-rivier vroeg in die jare 50 in gebruik geneem is.

Die gemeente is met 200 lidmate afgestig, maar in die eerste agt jaar van sy bestaan het die getal verdriedubbel weens die snelle immigrasie van veral tabakboere en ambagslui uit Suid-Afrika. 

Die eerste leraar was ds. W.W. Esterhuizen wat op 4 November 1944 hier ontvang en bevestig is. Die sendinggemeente is onder sy leiding in 1946 gestig. Esterhuizen se opvolger was ds. W.P. de Vos, later onder meer leraar van die NG gemeente Rondebosch in Kaapstad en vader van die TV-persoonlikheid Eon de Vos. Tydens sy dienstyd is die saaltjie op Que Que in gebruik geneem toe Esterhuizen spesiaal van sy nuwe gemeente in die Noord-Kaap gekom het om die geleentheid by te woon. In 1951 is eerw. prop. J.A.J. Kriek op Que Que as hulpleraar bevestig.

In Februarie 1977 stig Que Que af as NG gemeente Que Que. Ná ds. Frans Maritz in 1981 uit Kwekwe vertrek, kombineer Kwekwe en Kadoma onder leiding van ds. Dion van Dyk. In 1989 vertrek ds. H.J. Meyer uit NG gemeente Chegutu, wat in November 1976 van Kadoma afgestig het, en so word Kwekwe en Kadoma een gemeente, gekombineer met Chegutu. Vandag nog word die drie punte deur een leraar, ds. Johan Haasbroek, bedien. Hy bedien ook Chinhoyi/Karoi sedert 2005 ('n samesmelting van NG gemeente Chinhoyi en NG gemeente Karoi) in kombinasie met Kadoma en Chegutu, dus een leraar vir die drie gemeentes wat vroeër vyf was, elk met sy eie leraar.

Die kerkgebou op Kadoma word steeds elke Sondag vir eredienste gebruik. Dit is oorspronklik gebou in dié deel van die gemeente waar al die Afrikaanssprekendes gebly het. Die kerkgebou is geleë in Kerkstraat, wat in Engels Kerk Street heet, anders as op talle ander plekke in Zimbabwe waar daar net 'n "Church Street" is. Die gemeente het in die jare 60 drie erwe in die meer gegoede buurt Westview gekoop en 'n saal en pastorie daar opgerig met die oog om later die ou kerkgebou te verkoop en 'n nuwe langs die saal op te rig omdat die buurt waarin die kerk vandag nog staan, mettertyd verval het. Die vryheidstryd het egter uitgebreek voor met die bouwerk begin kon word, die lidmate het drasties afgeneem en die nuwe gebou het toe nooit 'n werklikheid geword nie. Toe die kerkgebou in 1991 dringende onderhoudswerk nodig gehad het, was daar sprake dat die gemeente dit sou verkoop en liewer die kerksaal vir dienste sou gebruik. Dit is reeds die geval op Chegutu en Kwekwe. Daar het egter niks van tereggekom nie.

Met die regering se "grondhervorming" sedert 2000 het die lidmate verder afgeneem en was daar weer sprake dat die kerkgebou verkoop sou word. Weereens het dit nie gebeur nie, hoewel die meeste lidmate in 2003 ten gunste daarvan was. Die gemeente het intussen besluit om die verkoop op die lange baan te skuif.





</doc>
<doc id="46981" url="https://af.wikipedia.org/wiki?curid=46981" title="NG gemeente Gweru">
NG gemeente Gweru

Die NG gemeente Gweru (tot 1982 Gwelo) was 'n Zimbabwiese gemeente van die Nederduitse Gereformeerde Kerk in die Noordelike Sinode se Ring van Midde-Afrika, vroeër die Sinode van Midde-Afrika, in die stad Gweru. Volgens die 2009-Jaarboek van die NG Kerke, die laaste waarin daar 'n inskrywing vir die gemeente was, het hy drie belydende lidmate gehad en geen dooplidmate nie. In daardie jaar is die gemeente ingelyf by Kadoma, en kom sy 89-jarige bestaan tot 'n einde.

Voor die afstigting van die destydse Gwelo is dit as buitepos van NG gemeente Bulawayo bedien. Op 6 November 1920 (die amptelike stigtingsdatum) vergader die Ringskommissie van die Ring van Bulawayo, wat al die gemeentes in Suid-Rhodesië, Noord-Rhodesië en Oos-Afrika ingesluit het en destyds nog onder die Kaapse NG Kerk geval het voor dit in 1928 aan die Vrystaatse Kerk oorgedra is, op Gwelo in 'n sinkkerkie wat van 'n Engelse genootskap oorgekoop is. Na 'n hele dag se beraadslaging, veral oor die vasstelling van grenslyne, gaan die kommissie oor tot die afstigting van die gemeente Gwelo met die buitewyke Que Que, Umvuma, Selukwe, Shabani, Greystones en Daisyfield.

Ds. J.N. Geldenhuys van die moedergemeente aanvaar eers die tweede beroep en word op 3 Junie 1922 op Gwelo as eerste leraar en herder bevestig. Sy bediening was egter van korte duur toe hy Oktober 1925 na 'n gemeente in die Unie vertrek.

Die kerkraad bring sewe tevergeefse beroepe uit, maar uiteindelik word ds. G.J. van Zyl op 3 Februarie 1927 bevestig. Na 'n lang en vrugbare diens van 16 jaar moes hy sy demissie weens swak gesondheid aanvaar. Hy moes feitlik sewe gemeentjies (buitewyke) terselfdertyd bedien, waarvan Shabani 96 km ver was en Umvuma 80 km. Die kerkraad vra toe vir ds. H. Botha, wat medeleraar en direkteur van die Daisyfield-inrigting (Bothashof) was om leraar te word en hy dien van 9 Januarie 1944. Na byna ses jaar vertrek hy na Fauresmith in die Vrystaat.

Ná Botha se vertrek word ds. A.F. Louw direkteur van Bothashof. Die kerkraad bring drie vergeefse beroepe uit, maar die vierde, prop. S.F. Dreyer, aanvaar en word op 17 Maart 1951 as herder en leraar bevestig.

Die gemeente se laaste leraar, ds. Paul Joubert, het tot einde 2004 hier gearbei. Ná sy vertrek het die kerkraad past. Henry Jackson gevra om die lidmate te bedien. Onder sy leiding het die meeste lidmate "tot bekering" gekom en het hy hulle ook gedoop. Net drie lidmate het aangedui dat hulle nog deur die NG Kerk bedien wil word. Sedertdien het die gemeente eintlik net in naam bestaan, tot dit in 2009 by Kadoma ingelyf is.

Huis Vergesig was altyd die Kerk se enigste tehuis vir bejaardes in die Sinode van Midde-Afrika. Dit bestaan vandag nog, hoewel nie meer onder beskerming van die kerk nie. Oudlidmate bestuur tans die instelling. Lidmate uit Suid-Afrika het die inwoners help oorleef toe voedseltekorte tydens die grondhervormingskrisis op sy ergste was. Hoewel oudlidmate die instelling se bestuur oorgeneem het, aanvaar die Ring van Midde-Afrika steeds verantwoordelikheid vir die tehuis.





</doc>
<doc id="46982" url="https://af.wikipedia.org/wiki?curid=46982" title="Hi-5">
Hi-5

Hi-5 is 'n Afrikaanse seuns-musiekgroep ("boy band") van Pretoria, Suid-Afrika. In 2003 word hulle as die wenner van die ATKV se Crescendo-sangkompetisie aangewys. Die oorspronklike groeplede was Niel Schoombee, Nicolaas Swart, Shaun van Staden, Dihan Slabbert, en JP Moggee. Tans bestaan die groep uit Wynand Buitendag, Lee Scott, Renee Kruger, Nicolaas Swart en Niel Schoombee.





</doc>
<doc id="46988" url="https://af.wikipedia.org/wiki?curid=46988" title="NG gemeente Marondera">
NG gemeente Marondera

Die NG gemeente Marondera is 'n gemeente van die Ring van Midde-Afrika (vroeër die Sinode van Midde-Afrika) in Zimbabwe waarby Rusape ingelyf is.

Die gemeente, wat tot 1982 as Marandellas bekend gestaan het, is op 1 November 1950 gestig met ds. H.C. de Wet as eerste leraar. Die gemeente se eerste groot mylpaal was toe die eerste Dankoffer-insameling die reuse-bedrag van £2 000 inbring.

Voor die gemeente sy eie kerkgebou gekry het, is dienste gehou in die Dingaansfeeshuis in een van die wyke. Buitedienste is ook gereeld elke Sondag in die buitewyke gehou.

Met afstigting het die gemeente slegs 270 lidmate gehad wat oor 'n uitgestrekte gebied van meer as 600 km van noord tot suid gewoon het.




</doc>
<doc id="46990" url="https://af.wikipedia.org/wiki?curid=46990" title="Ons gemeentelike feesalbum">
Ons gemeentelike feesalbum

Ons gemeentelike feesalbum is 'n gedenkboek wat die N.G. Kerk-uitgewers in 1952 die lig laat sien het om saam te val met die Van Riebeeck-fees, die 300-jarige herdenking van die koms van Jan van Riebeeck na die Kaap.

Die album vertel in gemiddeld 'n bladsy elk die verhaal van meer as 600 gemeentes van die Nederduitse Gereformeerde Kerk se ontstaan en groei. Die boek is verdeel in die indertydse vier sinodes: Kaap, Natal, Vrystaat en Transvaal. Die gemeentes in die destydse Suid-Rhodesië en Noord-Rhodesië het onder die Vrystaatse Sinode geval en is daarom onder daardie afdeling ingesluit, terwyl die drie gemeentes in Oos-Afrika (Meru, Vergenoeg en Loubser) deel was die Transvaalse Sinode en as sodanig geplaas is. Suidwes-Afrika het destyds onder die Kaapse Kerk geval en is daar ingedeel.

Talle gemeentes het nie gegewens ingestuur nie en word daarom net met stigtingsjaar en leraar(s) aan die einde van hulle onderskeie sinodes behandel. Voorin die boek is 'n reeks foto's wat die verhaal van gemeentes se ontstaan vertel en agterin talle foto's van kerkgeboue en sleutelfigure in die kerk se geskiedenis. By die meeste gemeentes se inskrywing is daar 'n foto van die leraar of medeleraars.

Ds. Phil Olivier was die samesteller van die feesalbum.

In 2010 het boekhandelaars die feesalbum teen tussen R100 en R250 verkoop, na gelang van die toestand. Die oorspronklike uitgewersprys was £2.5s.

Vir die buiteblad van die boek is 'n foto van die kerkgebou van die NG gemeente Steynsburg gebruik.


</doc>
<doc id="46991" url="https://af.wikipedia.org/wiki?curid=46991" title="Braai">
Braai

Braai is 'n sosiale tradisie waartydens kos (gewoonlik vleis) op 'n rooster of braaier oor vuurwarm kole gaargemaak word. Die tradisie het oorspronklik by die Afrikaners in Suid-Afrika begin, maar het sedertdien na die res van Suidelike Afrika versprei, insluitend: Botswana, Namibië, Lesotho, Zimbabwe en Zambië.

Naas vleis word broodjies, mielies, aartappels in foelie en sampioene ook algemeen gebraai, gewoonlik as bygeregte, maar ook soms as 'n vegetariese maal voorberei word.

Net soos die woord boerewors, is die woord "braai" ook in Engels en meeste Suider-Afrikaanse tale opgeneem.

'n Braaivleis (soortgelyk aan 'n "potluck"-partytjie oorsee) is 'n gemaklike en ontspanne sosiale geleentheid waar familie en vriende bymekaarkom op 'n piekniekplek of by iemand se huis  (gewoonlik in die agtertuin of lapa) met hul eie vleis, slaai en bykosse byderhand. Vleis is die steunpilaar van die Suid-Afrikaanse braai. Dit sluit tipies boerewors, sosaties, gemarineerde hoender, vark- en lamtjops, steak, en moontlik selfs varkribbetjies in. Vis en kreef is ook gewild aan die kusgebiede.

Mieliepap is nog 'n vername deel van die maaltyd in die noordelike streke van die land. Hierdie gereg is 'n stywepap, of "krummelpap", wat tradisioneel met die vleis geëet word. Pap word van fyngemaalde mieliemeel gemaak, en is 'n stapelvoedsel van die plaaslike gemeenskappe en kan geëet word met 'n tamatie-en-uiesous of 'n meer pittige smoor by 'n braai. In die Wes-Kaaparea, is die algemene bygereg 'n geroosterde broodjie met uie, tamaties en kaas, met appelkooskonfyt en gerasperde kaas nog 'n stapelvoedsel wat gewild is onder kinders.

Soms staan hierdie aktiwiteit bekend as "tjop en dop" ("dop" is Afrikaanse "slang" vir 'n alkoholiese drankie) en "tjop" die informele Afrikaanse naam vir 'n lamskotelet.

'n Braai is 'n sosiale geleentheid met spesifieke tradisies en sosiale norme. In wit en swart Suid-Afrikaanse kultuur, maak vrouens selde die vleis gaar by 'n sosiale byeenkoms, dit is gewoonlik die mans se verantwoordeikheid. Die mans versamel rondom die braaiplek in die buitelug en braai die vleis, terwyl die vroue die pap, slaaie, nagereg en groente in die kombuis voorberei. Die ete word buite by die "braai"er genuttig, aangesien hierdie byeenkomste gewoonlik tydens die lang somermaande gehou word. Die braai van die vleis is nie die prerogatief van al die mans om die vuur nie, net een persoon is gewoonlik in beheer van sake. Hy sal die vuur maak, kyk dat die kole gereed is en die vleis dan braai. Etiket hou voor dat ander persone nie mag inmeng met die braaiman se pligte nie, behalwe as hulle uitdruklik om hulp gevra word. Ander mans mag met die braaiwerk help, maar oor die algemeen neem almal om die vuur net deel aan kletsgesprekke terwyl hulle 'n drankie in die hand vashou. Dit is soortgelyk aan hoe die Australiese, Nieu-Seelandse en Amerikaanse agterplaas "barbecues" dikwels verloop. Wat 'n "braai" verskillend maak van 'n  "barbecue" is dat dit 'n belangrike sosiale geleentheid vir baie Suid-Afrikaners is, soos op Kersdag, na-gradeplegtigheidspartye, verjaarsdae en sommer alledaagse bymekaarkomste, wat as 'n rede gebruik word om iets te vier. Ander kulture mag 'n braai hou as 'n spesiale geleentheid in eie reg.

'n Braaier is 'n toestel wat kos gaarmaak deur die aanwending van hitte, meestal van onder. Daar is verskeie soorte braaiers, die meeste val in een van twee kategorieë: hout/houtskool of gas-aangevuur. Daar word gedebateer oor watter metode die beste resultate lewer.
Daar is baie veskillende braaimetodes wat gebruik kan word, asook verskillende soorte braaiers en braaitoerusting soos byvoorbeeld:

Die gewone metode van braai in Suid-Afrika is om die vleis of ander kos op 'n rooster wat bo-oor 'n sterk hittebron geplaas word, gaar te maak. Die vuur behoort verkieslik van egte hout, soos kameeldoring, mopanie, rooikrans of sekelbos, te wees. Dit is die gewildste metode van braai, veral omdat langer tyd bestee kan word in goeie geselskap, as bv. met 'n gasbraaier.

Waar egte hout voorheen die mees gebruikte braaibrandstof was, het die gebruik van houtskool, brikette en gas toegeneem in moderne tye as gevolg van hul gemak, soos met "barbecues" elders in die wêreld. Daar is egter 'n hernude belangstelling in die gebruik van hout na die Suid-Afrikaanse regering begin het met sy indringerplantspesie-uitroeiprogram. Baie huishoudings besit nou beide 'n gas- en hout- of houtskoolbraai.

Die ketelbraaier het in 1952 ontstaan toe George Stephen Sr, 'n werknemer by Weber Brothers Metal Works in Chicago, Illinois, 'n vervaardiger van mariene boeie, vorendag gekom het met 'n idee vir 'n braaier. Sy uitvinding was 'n koepelvormige braaier met 'n deksel om kos te beskerm teen die elemente, terwyl die braaismaak ingeseël word. George Stephen het 'n boei in die helfte gesny, luggate daarin gemaak, en bene aangesit, en so die uitvinder van die Weber-braaier geword.

Spitbraai is 'n metode van braai waar 'n groot stuk vleis op 'n roterende staaf vasgemaak word, en oor 'n hittebron van gas of oop kole gaargemaak word terwyl dit roteer. Die vleis word stadig gaar en word voortdurend bedruip totdat dit gaar is en gereed om te eet. 'n Hele skaapkarkas word dikwels op 'n spit gebraai, maar dit kan ook gedoen word met kleiner snitte soos skaap-, bees-, of varkboude en met heel hoenders. Wanneer 'n heel skaapkarkas op die spit gebraai word, word die vleis gewoonlik direk van die karkas gesny terwl dit nog aan die spit hang.

Gasbraaiers gebruik gewoonlik vloeibare petroleum (LP) of natuurlike gas (NG) as hul brandstofbron vir die gasvlam wat gebruik word vir die gaarmaak van vleis of ander kos deur direkte of indirekte verwarming. Gasbraaiers is beskikbaar in verskillende groottes wat wissel van klein tot groot asook industriële restaurantbraaiers wat gebruik word om vir groot groepe mense te braai.

Die buitemuurse gasbraaier is in die vroeë 1950's deur Don McGlaughlin, eienaar van die "Chicago Combustion Corporation", uitgevind, en staan vandag bekend as "LazyMan". McGlaughlin se vroeë ontwerp is aangepas en in 1954 het die "Chicago Combustion Corporation" die wêreld se eerste draagbare gasbraaier, die "LazyMan Model AP" bekend gemaak.

Die skottelbraai bestaan uit 'n pan wat op 'n gasbrander geplaas word, en is veral gewild vir die maak van ontbyt, veral waneer daar gekampeer word.

Nasionale Braaidag word jaarliks op 24 September op erfenisdag gevier. Alle Suid-Afrikaners wêreldwyd word aangemoedig om op die dag hulle vure aan te steek en iets te rooster. Die dag gedenk Suid-Afrika sy ryk erfenis en sy unieke tydverdryf, die braai. Mense van alle demografiese groepe en godsdienste neem hieraan deel.

Braaidag is vir die eerste keer in 2005 deur die "Mzansi Braai-instituut" georganiseer, en sedert 2008 word dit deur "Jan Braai" onder die vaandel van "Braai vir Erfenis" (Braai4Heritage), 'n nie-winsbejag inisiatief bemark. Op 5 September 2007 word aartsbiskop Desmond Tutu as die beskermheer van die dag aangestel. Die inisiatief ontvang in 2008 die amptelike goedkeuring van Suid-Afrika se Nasionale Erfenisraad.


</doc>
<doc id="46995" url="https://af.wikipedia.org/wiki?curid=46995" title="Hubble-ruimteteleskoop">
Hubble-ruimteteleskoop

Die Hubble-ruimteteleskoop is 'n ruimteteleskoop wat deur die ruimtependeltuig "Discovery" in April 1990 in 'n wentelbaan om die Aarde geplaas is. Die teleskoop is vernoem na die Amerikaanse sterrekundige Edwin Hubble. Dit is nie die eerste teleskoop wat in die ruimte geplaas is nie, maar wel die grootste en veelsydigste. Hubble is 'n samewerkingsprojek tussen die Amerikaanse NASA en die Europese ESA.

Die idee van 'n ruimteteleskoop is reeds in 1923 geopper, maar fondse vir Hubble het eers in die 1970's begin instroom, met 'n beplande lansering in 1983. Die projek is egter deur tegniese vertragings, finansiële probleme en die "Challenger"-ramp teëgesit en is uiteindelik eers in 1990 gelanseer. Wetenskaplikes het egter gou gemerk dat die hoofspieël (Hubble het nie lense nie, maar spieëls) in die verkeerde vorm geslyp was. Die probleem kon eers in 1993 tydens 'n onderhoudsbeurt gekorrigeer word, waarna die bedoelde kwaliteit van die teleskoop herstel is. Aangesien Hubble buite die Aarde se atmosfeer wentel, bevat sy foto's byna geen agtergrondlig nie, wat uiters skerp beelde moontlik maak. Hubble se bekende "Ultra Deep Field"-foto, byvoorbeeld, is die mees gedetailleerde sigbare lig-foto wat ooit van die heelal se verste voorwerpe gemaak is. Baie Hubble-waarnemings het tot deurbrake in astrofisika gelei, soos die akkurate meting van die spoed waarteen die heelal uitsit.

Hubble is die enigste teleskoop wat ontwerp is om in die ruimte deur ruimtereisigers onderhou te word. Tussen 1993 en 2002 is vier onderhoudsbeurte uitgevoer, alhoewel die vyfde op grond van veiligheidsredes gekanselleer is ná die "Columbia"-ramp in 2003. Uiteindelik is op 'n laaste onderhoudsbeurt besluit wat in 2009 voltooi is en daar word tans verwag dat die teleskoop nog tot 2020 in werking sal bly.

Die Duitse wetenskaplike Hermann Oberth, een van die vaders van die vuurpyl, het in 1923 voorgestel dat 'n teleskoop op 'n vuurpyl geplaas word en na die ruimte gestuur word. Sy idee is egter nooit verwesenlik nie en die volgende wetenskaplike wat 'n soortgelyke idee sou opper was die Amerikaanse astrofisikus Lyman Spitzer Jr., wat in 1946 in 'n tesis 'n ruimtesterrewag voorgestel het. Hy het die volgende 50 jaar daaraan gewerk om hierdie idee te verwesenlik. Spitzer was een van die dryfkragte agter verskeie omwentelende sterrewagte van sy tyd, soos die Copernicus-satelliet en die "Orbiting Astronomical Observatory" ("Omwentelende Sterrekundige Sterrewag"). Dit is ook deels deur sy toedoen dat NASA die "Groot Ruimteteleskoop"-projek in 1969 begin het. Begrotingsbeperkings het beteken dat die aanvanklike voorstel afgeskaal is, met 'n kleiner teleskoopspieël en minder wetenskaplike instrumente aan boord. 

In 1974 het die span wat aan die projek werk voorgestel dat die teleskoop instrumente gebruik wat verwisselbaar is. Die voorgestelde instrumente sou 'n voorwerp tot op een tiende van 'n boogsekonde kon onderskei en golflengtes kon bestudeer wat wissel van ultraviolet tot sigbare en infrarooi lig. Die Ruimtependeltuig sou die teleskoop in 'n wentelbaan om die Aarde plaas en sou die teleskoop ook weer na die Aarde kon terugbring vir herstelling en die vervanging van instrumente of selfs onderhoud in die ruimte moontlik maak.
Die Europese Ruimteagentskap (ESA) en Nasa (die "National Aeronautics and Space Administration") het in 1975 begin om saam te werk aan 'n plan wat uiteindelik die Hubble-ruimteteleskoop sou word. In 1977 het die Amerikaanse kongres fondse vir die teleskoop goedgekeur. Kort daarna het voorstelle vir wetenskaplike instrumente wat aan boord geplaas kon word begin instroom, waarvan vyf wenners gekies is. Terselfdertyd het NASA-sentrums, kontrakteurs en universiteite die werk aan die teleskoop in alle erns begin. Marshall Space Flight Center in Huntsville, Alabama, is gekies om die teleskoop te ontwerp, asook om die ontwikkeling en bou van die teleskoop en sy ondersteunende stelsels te hanteer. Goddard Space Flight Centre is gekies om die ontwerp, ontwikkeling en bou van die wetenskaplike instrumente uit te voer en ook om grondbeheer uit te voer.
Die Perkin-Elmer Korporasie is gekontrakteer om die samestelling van die teleskoop aan te pak, waaronder ook die spieëls en die leidingsensors wat nodig is om die teleskoop te rig en te stuur. Lockheed Missiles (tans Lockheed Martin) is gekontrakteer om die struktuur- en ondersteunende stelsels te bou, asook die ruimtetuig waarin die teleskoop geplaas sou word, en om die teleskoop dan te toets. Teen 1979 het ruimtevaarders opleiding vir die missie begin in 'n onderwatertenk (om gewigloosheid na te boots) met 'n teleskoopmodel.

Die "Space Telescope Science Institute" (STScI) is in 1981 in Baltimore, Maryland, gestig om die ruimteprogram te beheer. Die ruimteteleskoop is na die Amerikaanse sterrekundige Edwin Hubble vernoem, wat vroeër in die 21ste eeu getoon het dat die dowwe ligvlekke in die hemel ander sterrestelsels is en later ook bewys het dat die heelal besig is om uit te sit.

Na 'n aantal vertragings is die lansering van die teleskoop uiteindelik vir Oktober 1986 beplan. Op 28 Januarie 1986 het die Ruimtependeltuig Challenger egter 'n minuut na lansering ontplof en is alle verdere vlugte vir die volgende twee jaar gekanselleer. Die voltooide teleskoopdele is opgeberg, maar medewerkers het aangehou om klein verbeterings aan te bring, die sonkragbatterye te verbeter en ander stelsels op te dateer.

Op 24 April 1990 is Hubble uiteindelik aanboord die Ruimtependeltuig Discovery die ruimte in gestuur. Die teleskoop het toe vyf instrumente gedra: die "Wide Field/Planetary Camera", die "Goddard High Resolution Spectograph", die "Faint Object Camera", die "Faint Object Spectrograph" en die "High Speed Photometer".

Dit het nie lank geduur voordat die wetenskaplikes kon sien dat daar êrens iets fout was nie. Hubble se foto's was miskien skerper as dié afkomstig van teleskope op die Aarde, maar hulle was geensins so skerp as wat verwag is nie, in teendeel: hulle was dof en onduidelik. Die oorsaak is gou ontdek: Hubble se hoofspieël, waaraan daar 'n jaar lank geslyp en gepolys is, het 'n defek gehad, 'n sogenaamde "sferiese afwyking": die vorm was nie reg nie, wat veroorsaak het dat die lig wat in die middel weerkaats word op 'n ander plek gefokus word as die lig wat op die rande weerkaats word. Hierdie afwyking het slegs 'n dikte ongeveer 1/50ste van dié van papier gehad, maar was genoeg om die sig te verwring.

Die probleem was 'n bekende optiese probleem, maar die situasie was uniek - ander teleskope kon hier op Aarde herstel word, terwyl die Hubble-ruimteteleskoop 569km bo die Aarde sweef. Die oplossing was 'n reeks klein spieëls wat die weerkaatsende lig sou opvang, die afwyking sou korrigeer en die lig terug na die wetenskaplike instrumente sou weerkaats. "COSTAR" (die "Corrective Optics Space Telescope Axial Replacement") sou een van die ander instrumente vervang om die oorblywende instrumente se beelde te korrigeer. Ook is besluit om die "Wide Field/Planetary Camera" met 'n nuwer weergawe te vervang, wat klein spieëls sou bevat om die afwyking verder te help korrigeer.

Ruimtevaarders en NASA-personeel het 11 maande geoefen vir een van die ingewikkeldste ruimtemissies wat ooit beplan is. Die teleskoop was wel ontwerp om in die ruimte onderhou en herstel te word, maar dit sou die eerste keer wees dat so iets geprobeer sou word.

Op 2 Desember 1993 het die Ruimtependeltuig "Endeavor" 'n bemanning van sewe ruimtevaarders die ruimte ingeneem op 'n missie wat uiteindelik vyf dae van herstellings en ruimtewandelings sou inhou. Hulle het die "High Speed Photometer" verwyder en met COSTAR vervang en die oorspronklike WFPC met die nuwe WFPC2 vervang. Ook ander instandhouding moes uitgevoer word: die sonpanele, sekeringsproppe en ander hardeware is ook vervang. Die bemanning het hulle missie teen 9 Desember suksesvol voltooi.

Hubble se eerste nuwe beelde is op 13 Januarie 1994 vrygestel: die beelde het 'n uitstekende resolusie gehad en Hubble kon uiteindelik sy rol as ruimteteleskoop verwesenlik. 

In die opvolgende jare is nog onderhoudsmissies uitgevoer. In Februarie 1997 is die "Goddard High Resolution Spectrograph" en die "Faint Object Spectrograph" met verbeterde instrumente vervang: die "Near Infrared Camera and Multi-Object Spectrometer" en die "Space Telescope Imaging Spectrograph". In Desember 1999 is die sendtoestel, al ses giroskope en een van die drie leidingsensors vervang. In Februarie 2002 het ruimtevaarders die "Advanced Camera for Surveys" (ACS) aan die teleskoop toegevoeg, die eerste nuwe instrument wat sedert 1999 toegevoeg is. Die ACS het die gesigsveld verdubbel.

Tydens elke onderhoudsmissie is daar ook roetine herstelwerk uitgevoer, soos die herstelling van die sonpanele en termiese komberse en opgradering van toerusting.

Ná Februarie 2002 sou die volgende onderhoudsmissie in 2006 plaasvind. Op 1 Februarie 2003 het die Ruimtependeltuig Columbia tydens sy terugkeer van 'n navorsingsmissie uitmekaar geskeur toe dit die Aarde se atmosfeer binnegedring het. Al sewe die bemanning is oorlede en alle toekomstige ruimtependeltuigmissies is gekanselleer. Die toenmalige NASA-administrateur, Sean O'Keefe, het ook die volgende Hubble-onderhoudsmissie gekanselleer, met verwysing na veiligheidsmaatreëls wat ná die ongeluk ontwikkel is. Die volgende administrateur, Mike Griffin, het die saak heropen ná sy aanstelling in 2005 en sy ondersteuning vir 'n volgende missie uitgespreek. Op 31 Oktober 2006 het hy aangekondig dat 'n volgende onderhoudsmissie vir Hubble beplan word.

Die vierde missie het in Mei 2009 plaasgevind. Ruimtevaarders het die teleskoop opgradeer met die "Wide Field Camera 3" en die "Cosmic Origins Spectograph" en ook die "Advanced Camera for Surveys" en die "Space Telescope Imaging Spectrograph" herstel. Hulle het ook Hubble se batterye en een van die leidingsensors vervang en ses nuwe giroskope geïnstalleer. Hulle het nuwe insulerende panele toegevoeg op plekke waar Hubble se termiese komberse ophou werk het. Ook is die SIC&DH ("Science Instrument Command and Data Handling"-eenheid), wat help om die wetenskaplike instrumente te beheer, vervang (die instrument het in 2008 'n elektriese probleem gehad en sedertdien nie meer goed gewerk nie). Laastens is 'n ringstruktuur toegevoeg wat 'n robotmodule sou toelaat om in die toekoms aan Hubble vas te heg, om dan die teleskoop uiteindelik terug na die Aarde te lei. Mettertyd sal Hubble se komponente verouder en uiteindelik ophou werk. Daarna sal die teleskoop se wentelbaan as gevolg van atmosferiese weerstand verswak en sal Hubble, met behulp van 'n robotmissie, terug na die aarde stort.

Een van die apparate wat saam met die ruimtevaarders terug na Aarde gekeer het, was die COSTAR. Al die huidige instrumente op Hubble is ontwerp om die oorspronklike spieëlafwyking in ag te neem, sodat hierdie korrigerende toestel oorbodig geword het. Tot en met dié tyd sal Hubble steeds elke dag beelde van die buitenste ruim terug na die Aarde stuur: ongeveer 120 GB data per week.

Hubble se opvolger, die James Webb-ruimteteleskoop, word tans ontwikkel. Hierdie nuwe teleskoop sal voorwerpe in die eerste dele van die heelal bestudeer, voorwerpe wat se lig tot in infrarooi lig strek. Vanuit 'n wentelbaan wat 1,5 miljoen km bo die Aarde strek, sal dit vir die James Webb-ruimteteleskoop moontlik wees om die geboortes van sterre, sonnestelsels en sterrestelsels te bestudeer, siende dat dit deur die stof kan kyk wat sigbare lig blokkeer. Die teleskoop se geskeduleerde lanseringsdatum is 2018.

Met 'n spoed van 8 km per sekonde neem dit die Hubble-teleskoop slegs 97 minute om een omwenteling om die Aarde te voltooi. Soos die teleskoop beweeg, vang sy spieël lig op en word die lig op verskeie van die wetenskaplike instrumente aan boord die teleskoop gerig.

Daar bestaan verskeie soorte teleskope: die Hubble-ruimteteleskoop is 'n Cassegrain-weerkaatser. Lig tref die teleskoop se hoofspieël en word na die sekondêre spieël weerkaats. Die sekondêre spieël fokus die lig deur 'n gaatjie in die middel van die hoofspieël wat tot die teleskoop se wetenskaplike instrumente lei. 

Daar word dikwels foutief aangeneem dat 'n teleskoop se krag berus in hoeverre hy 'n voorwerp kan vergroot. Teleskope werk eintlik deur meer lig te versamel as wat die menslike oog kan opvang. Teleskope met 'n groter spieël kan meer lig versamel en het sodoende beter "sig". Hubble se hoofspieël het 'n deursnit van 2,4m. Dit is klein in vergelyking met dié van teleskope op aarde (wat meer as 10m kan wees), maar dis juis Hubble se posisie buite die atmosfeer wat sy beelde merkwaardige beeldskerpte gee.

Wanneer die spieël lig opgevang het, begin die verskillende wetenskaplike instrumente om (in samewerking of individueel) waarneming te verskaf. Elke instrument is ontwerp om die heelal op 'n ander wyse waar te neem.


Alle funksies op Hubble verkry hul energie deur middel van sonkrag. Hubble het sonpanele wat sonlig direk na elektrisiteit omsit. 'n Deel van die elektrisiteit word in batterye gestoor vir wanneer die teleskoop in die Aarde se skaduwee is en dus nie die Son se lig kan opvang nie.

Vier antennes op die teleskoop stuur en ontvang inligting tussen Hubble en die "Flight Operations"-span by die "Goddard Flight Center" in Greenbelt, Maryland. Ingenieurs gebruik satelliete om met die teleskoop te kommunikeer en dit opdragte te gee. Die teleskoop het twee hoofrekenaars en 'n aantal kleiner stelsels wat hierdie kommunikasie verwerk. Een van die hoofrekenaars hanteer die inkomende opdragte wat die teleskoop rig en ander stelselwye funksies. Die ander hoofrekenaar "praat" met die instrumente, ontvang hul data en stuur dit na die satelliete wat dit dan weer na die Aarde stuur.

Sodra die grondstasie die data na Goddard stuur, stuur Goddard dit weer na die "Space Telescope Science Institute" (STScI), waar personeel die data na wetenskaplik sinvolle eenhede omsit, soos golflente en helderheid, en die inligting op 5,25 duim magneties-optiese skywe argiveer. Hubble stuur genoeg inligting om elke week ongeveer 18 DVD's te vul. Sterrekundiges kan die geargiveerde data deur die Internet aflaai en dit enige plek in die wêreld analiseer.

Honderde ingenieurs en rekenaarwetenskaplikes by Goddard en STScI is verantwoordelik vir die werking van die teleskoop en monitor sy veiligheid, gesondheid en werkverrigting. Naas die monitor van die teleskoop se gesondheid, stuur die beheerders by Goddard ook sy bewegings en wetenskaplike aktiwiteite. Personeel by STScI skeduleer ook gebruik van die teleskoop, monitor en kalibreer die instrumente, beheer die argief en hou kontak met die publiek oor Hubble se verrigtinge. 

Sterrekundiges reg oor die wêreld kompeteer vir tyd om Hubble te gebruik. Daar is meer wetenskaplikes wat die teleskoop wil gebruik as wat daar tyd beskikbaar is, dus is 'n beoordelingskomitee saamgestel uit gesaghebbende sterrekundiges, wat die beste aansoeke goedkeur. Hierdie aansoeke is dié wat die beste gebruik sal maak van die teleskoop se vermoë en ook poog om dringende sterrekundige vrae te beantwoord. Elke jaar word ongeveer 1000 aansoeke geëvalueer en ongeveer 200 goedgekeur.

Wetenskaplikes het een jaar tyd om data wat van Hubble afkomstig is te bestudeer, waarna dit in 'n publieke argief geplaas word en deur enige persoon besigtig kan word.

Hubble se ontdekkings het die manier waarop wetenskaplikes die heelal beskou aansienlik verander. Die teleskoop se vermoë om die heelal in ongekende detail te wys het sterrekundige bespiegelinge in konkrete feite omgesit. Die versameling teorieë oor die heelal het danksy Hubble aansienlik gekrimp; terselfdertyd het nuwe teorieë die lig gesien en is die weg vir toekomstige sterrekundiges gebaan.

Een van Hubble se belangrikste ontdekkings is die ouderdom van die heelal: tussen 13 en 14 miljard jaar; 'n beraming wat baie meer akkuraat is as die 10 tot 20 miljard jaar wat vroeër aangehang is. Hubble het ook 'n sleutelrol gespeel in die ontdekking van donker energie, 'n raaiselagtige krag wat veroorsaak dat die uiteensetting van die heelal versnel.
Die teleskoop het sterrestelsels in alle fases van ontwikkeling kon wys, waaronder jong sterrestelsels wat reeds in die vroeë jare van die heelal ontstaan het, en gehelp om die mens se begrip rakende die vorming van sterrestelsels te bevorder. Dit het ook protoplanetêre skywe gevind - versamelings gas en stof om jong sterre wat waarskynlik die geboorteplekke van nuwe planete is. Hubble het ook gammastraal-uitbarstings ontdek, vreemde, uiters kragtige ontploffings van energie wat in verafgeleë sterrestelsels plaasvind wanneer massiewe sterre ineenstort.

Die hoeveelheid sterrekunde wat op Hubble-waarnemings gebaseer is het die teleskoop een van die belangrikste sterrewagte in die geskiedenis gemaak. Meer as 6000 wetenskaplike artikels is reeds op grond van Hubble-data gepubliseer.

Die beleide wat die teleskoop beheers het tot sy indrukwekkende produktiwiteit bygedra. Die teleskoop is 'n instrument wat deur die hele sterrekundige gemeenskap gebruik word - enige persoon op enige plek in die wêreld kan 'n aansoek doen om die teleskoop te gebruik. Ná 'n aansoek goedgekeur is en die waarneming voltooi is, het die sterrekundiges 'n jaar om die data te bestudeer voordat dit aan die hele wetenskaplike gemeenskap beskikbaar gestel word. Só kan ook ander wetenskaplikes help om inligting in die data te ontdek - dikwels is dit inligting wat nie die doel van die aansoek was nie, maar nietemin van waarde vir sterrekundiges is. Hierdie beleid het ook na ander sterrewagte begin sprei, sodat steeds meer inligting tussen wetenskaplikes gedeel word.

Alhoewel teleskope op Aarde reeds voor Hubble eksoplanete (planete buite die Sonnestelsel) waargeneem het, was Hubble die eerste wat 'n direkte meting van die chemiese samestelling van 'n eksoplaneet se atmosfeer sou maak. Die ruimteteleskoop het natrium, waterstof, koolstof en suurstof in die atmosfeer van 'n planeet ongeveer so groot soos Jupiter bespeur. 

Hubble het ook die eerste foto van 'n planeet buite die Sonnestelsel geneem. Voor Hubble is eksoplanete waargeneem deur die "waggel" van die sterre wat hulle omwentel te bestudeer; met Hubble kon hulle bloot 'n foto van die planeet self neem, soos in die geval van Fomalhaut b, wat om die ster Fomalhaut wentel, ongeveer 25 ligjaar van die Aarde af.

Alhoewel kwasars reeds in 1963 ontdek is, is daar steeds relatief min oor hulle bekend. Kwasars is kompakte dinamo's van lig en straling wat in die buitewyke van die heelal geleë is en uiters baie energie vrystel. Alhoewel die stelsels waarin hulle hul bevind nie baie groter as die Sonnestelsel is nie, is hulle kragtig genoeg om helderder as sterrestelsels met biljoene sterre te skyn. Hubble kon hierdie kwasars opspoor en bewys dat hulle in die kerns van klein sterrestelsels geleë is. Die omliggende sterrestelsels is normaalweg te dof om met die gluur van die kwasars mee te ding, behalwe deur middel van spesiale tegnieke.

Teorieë aangaande donker materie is niks nuut nie, maar tot vandag is hierdie raaiselagtige materie nog nooit direk waargeneem nie. Dit beslaan moontlik tot 22% van die heelal, maar weerkaats geen lig nie en kan dus nie met 'n teleskoop waargeneem word nie. Donker materie besit wel swaartekrag wat aan verbygaande lig trek en dit soos 'n lens buig.

Die Hubble-ruimteteleskoop het daarin geslaag om 'n foto te neem van lig wat deur die swaartekraglens van omliggende donker materie gebuig word en het só die onwaarneembare indirek kon waarneem.

Volgens Albert Einstein se teorie van algemene relatiwiteit, sal die swaartekragtrekking van elke voorwerp die uiteensetting van die heelal al hoe stadiger maak en uiteindelik begin terugdraai. Sterrekundiges het ook jare lank aanvaar dat dit besig was om te gebeur, tot Hubble iets waargeneem het wat op die teenoorgestelde dui.

Dit is nie maklik om tyd en afstand in iets so groot en leeg soos die heelal te meet nie, een van die beste maniere is om 'n Ia-tipe supernova te gebruik, wat ontstaan wanneer 'n witdwerg ontplof. 

In 2002 is Hubble met die "Advanced Camera for Surveys" toegerus, wat sy sig drasties verbeter het. 'n Span sterrekundiges het Hubble gebruik om 25 supernovae op te spoor, wat se lig reeds vir miljarde jare gereis het. Die meting van die lig en die afstande van die verskillende supernovae het daarop gedui dat die uiteensetting besig is om te versnel, in plaas van om te vertraag.

Daar word nou gespekuleer dat, alhoewel die uiteensetting na die Oerknal aanvanklik vertraag is as gevolg van swaartekrag, daar ook 'n raaiselagtige, afstotende krag was. Aangesien die heelal se massa baie dig was aan die begin, sou die swaartekrag baie sterker gewees het, sterk genoeg om hierdie afstotende krag te oorwin. Namate die sterrestelsels egter al hoe verder uit mekaar beweeg het, het die swaartekrag verswak, tot so 'n mate dat hierdie afstotende krag, genaamd "donker energie", begin oorneem het en die uiteensetting begin versnel het.

Swartgate is plekke waar swaartekrag só sterk is dat dit alle ander kragte in die heelal oorweldig. Niks kan uit 'n swartgat ontsnap nie - nie eers lig nie, wat beteken dat dit onmoontlik is om een direk te sien. Die idee van 'n swartgat is vir die eerste keer in die 18de eeu geopper, gebaseer op die destyds bekende swaartekragwette. Hoe massiewer 'n voorwerp is, of hoe kleiner sy grootte, hoe sterker is die swaartekrag op sy oppervlak. Verskeie wetenskaplikes het aangevoer dat indien 'n voorwerp of uiters massief of uiters klein was, sy swaartekrag so sterk sou wees dat niks daaruit kan ontsnap nie.

Hubble het egter iets waargeneem wat die beskrywing van 'n swartgat pas. Iets by die kern van die sterrestelsel M87 neem soveel plek in as die Sonnestelsel, maar weeg soveel as drie miljard sonne. Dit is duidelik dat die sterre in die stelsel vir slegs 'n breukdeel van die hele sterrestelsel se swaartekrag verantwoordelik is, dus moet daar iets anders wees wat só 'n kragtige aantrekking veroorsaak.

Een van Hubble se take was om die afstande van Cepheid-veranderlike sterre waar te neem. Hierdie sterre is pulsende sterre wat gebruik word om ontsaglike afstande te meet. Wetenskaplikes het jare lank gestry oor die Hubble-konstante, 'n sleutelkomponent in die vergelyking waarmee die spoed van die heelal se uiteensetting gemeet word. Waar skattings van die konstante soms met 'n faktor van 2 verskil het, kon dit danksy Hubble se waarnemings bedwing word, en die ouderdom van die heelal bereken word as 13-14 miljard jaar, met 'n akkuraatheid van 5-10%. Meer onlangs het die WMAP-satelliet aangetoon dat die heelal 13,7 ± 0,13 miljard jaar oud is.

Hubble het nie slegs die bestaan van eksoplanete bevestig nie, maar kon wys hoe hierdie planete in baie gevalle kan vorm. Daar word aanvaar dat wanneer sterre ontstaan, daar 'n protoplanetêre skyf om hulle vorm - 'n skyf vol stof en gas wat uiteindelik in aparte planete saamsmelt. Hubble het gewys dat hierdie plat skywe om jong sterre redelik algemeen is, wat daarop dui dat die boustowwe vir planete meer dikwels voorkom as eerder geglo.

In 1994 het die komeet Shoemaker-Levy teen die planeet Jupiter gebots: net die regte tyd vir sterrekundiges, aangesien Hubble se sig 'n paar maande vroeër gekorrigeer is. Dit was die eerste foto's ooit van 'n botsing tussen twee hemelliggame in die ruimte. Die ruimteteleskoop se beelde van die planeet was skerper as dié deur Voyager 2 in 1979 en uiters belangrik om die dinamiek van 'n botsing tussen 'n komeet en Jupiter te bestudeer. Jupiter word eens per elke paar eeu deur 'n komeet of ander hemelliggaam gebombardeer - d.w.s. dikwels op 'n sterrekundige tydskaal, maar skaars gemeet aan die lewe van die menslike waarnemers.

Die foto's van die impakgebiede het ook bygedra tot nuwe insigte oor die samestelling van Jupiter se atmosfeer. 21 aparte botsings is waargeneem (die komeet is deur die planeet se aantrekkingskrag in stukke geskeur): die grootste impak het 'n letsel van ongeveer 12 000 km in deursnit veroorsaak - groot genoeg om die Aarde daarin te pas.

Alhoewel Hubble talle indrukwekkende foto's van verafgeleë voorwerpe geneem het, het dit wetenskaplikes ook meer geleer oor die Melkweg se buurtstelsels, soos die Andromeda-sterrestelsel (2,5 miljoen ligjaar hiervandaan). Siende dat die ruimteteleskoop op individuele sterre en die kerns binne-in hierdie stelsels kan fokus, kon dit wetenskaplikes meer leer oor die samestelling van hierdie naburige stelsels.

In die sestigerjare het Amerikaanse wetenskaplikes satelliete ontwerp met die doel om straling van Russiese kernwapentoetse op te spoor. Die satelliete het egter massiewe stralinguitbarstings in die diepe ruim waargeneem. Dekades lank kon niemand agterkom waar hierdie uitbarstings vandaan kom of wat dit veroorsaak nie. Met Hubble se koms was wetenskaplikes egter in staat om die spore van hierdie uitbarstings terug te volg tot sterrestelsels met uiters vinnige sterproduksie, soos die Groot Magellaanse Wolk. Dit het geblyk dat hierdie uitbarstings plaasvind wanneer 'n massiewe ster ineenstort.

Volgens NASA is sulke uitbarstings moontlik die kragtigste ontploffings in die heelal sedert die Oerknal.

Die "Hubble Ultra Deep Field" (of HUDF) is 'n foto van 'n klein stukkie ruimte in die Fornax-sterrebeeld en is saamgestel uit Hubble-data wat tussen 24 September 2003 en 16 Januarie 2004 geneem is. Dit is die diepste beeld van die heelal nóg, met 'n terugblik van ongeveer 13 miljard jaar, en sal gebruik word om na sterrestelsels te soek wat tussen 400 en 800 miljoen jaar na die Oerknal ontstaan het. Die beeld bevat 'n beraamde 10 000 sterrestelsels. 

Indien 'n waarnemer op Aarde na dieselfde stukkie hemelruim sal kyk, sal dit ongeveer 1 mm × 1 mm groot wees: ongeveer 1 dertienmiljoenste van die sigbare hemel.




</doc>
<doc id="46997" url="https://af.wikipedia.org/wiki?curid=46997" title="Abraham van der Merwe">
Abraham van der Merwe

Dr. Abraham Johannes van der Merwe (13 April 1897, distrik Calvinia - 23 April 1978, Oranjezicht, Kaapstad) was een van die bekendste figure in die Nederduitse Gereformeerde Kerk, is vyf maal agtereenvolgens deur die Kaapse Sinode tot moderator verkies, was voorsitter van die eerste Algemene Sinode in 1962 en was op drie maande na 40 jaar lank leraar van die NG gemeente Kaapstad. Hy het hom ook onderskei as voorsitter van die sentrale feeskomitee van die Van Riebeeck-fees in 1952. 

Hy is gebore op Koppieskraal in die distrik Calvinia en matrikuleer aan die hoërskool op die dorp. Hy gaan daarna na die ou Suid-Afrikaanse Kollege in Kaapstad waar hy die M.A.-graad met lof behaal en ’n beurs kry om in die buiteland verder te studeer. Hy volg egter eers die kursus aan die Kweekskool op Stellenbosch en lê daarna die eindeksamen met hoogste lof af, voor hy na die Ryksuniversiteit van Utrecht in Nederland vertrek waar hy in Julie 1925 met ’n proefskrif oor die sondebegrip in die Engelse evolusionistiese wysbegeerte bevorder word.

Van der Merwe word in dieselfde jaar gelegitimeer, doen ’n paar maande lank hulpdiens in sy tuisgemeente en word daarna na die NG gemeente Kaapstad. Hy bly sy hele beroepslewe leraar van dié gemeente van sy bevestiging op 16 April 1926 tot en met sy aftrede op 30 Januarie 1966. Daarna bly hy in die Moederstad woon, maar ná ’n beroerte gaan sy gesondheid geleidelik agteruit en die laaste vyf en ’n half jaar van sy lewe onttrek hy hom aan die openbare lewe. Sy dood volg op nog ’n aanval in sy huis in die Kaapse voorstad Oranjezicht. 

Die Kaapse Sinode verkies hom die eerste keer in 1945 tot moderator en weer tydens die daaropvolgende vier sinodes sodat hy in 1962 tydens die konstituering van die eerste Algemene Sinode as voorsitter opgetree het. Van hom word gesê dat hy een van die voortreflikste voorsitters was wat die Kerk tot dusver opgelewer het en dat hy die groot gawe besit het om selfs in die mees gespanne situasie met ’n gevatte woord verligting te bring, sonder om iemand te kwets of om neer te daal van die hoë en waardige vlak waarop hy beweeg het. 

Van der Merwe het in talle kerklike kommissies gedien. Hy was voorsitter van die Raad van die Kerke, van die Stellenbosse Kweekskool, 35 jaar lank aan die Bybelgenootskap verbonde en vir die eerste ses jaar van die instelling se bestaan voorsitter van die Nasionale Raad. Hy was 37 jaar lank voorsitter van die Hoërskool Jan van Riebeeck se skoolkomitee en 27 jaar lid van die Raad van die Universiteit van Kaapstad. In 1952 was hy voorsitter van die sentrale feeskomitee wat die driehonderdjarige bestaan van die volksplanting herdenk het. Vir sy diens aan die Kerk en breër gemeenskap ontvang hy nie minder nie as vier eredoktorsgrade.

Na sy dood skryf ds. H.C. Hopkins in sy lewenskets in die "Jaarboek van die NG Kerke 1979": "Met sy forse gestalte, sterk persoonlikheid en welluidende stem, was hy ’n kragfiguur, ’n man van gesag en daarby met ’n helder insig, skerp intellek en buitengewone leierseienskappe geseën." Juis daarom het dit ds. Beyers Naudé verbaas dat Van der Merwe nie sterker leierskap aan die dag gelê het in die stormagtige tyd wat op die Cottesloe-kerkeberaad gevolg het nie. In sy outobiografie, "My land van hoop", skryf Naudé: "Dr. A.J. van der Merwe was moontlik die heel sterkste figuur in die NG Kerk in daardie jare. Persoonlik is ek oortuig dat hy in die storms ná Cottesloe sterker moes gestaan het – hoekom hy nie teen Verwoerd standpunt in geneem het nie, weet ek nie." Hoewel Van der Merwe die Cottesloe-besluite na afloop van die beraad gesteun het, het hy voor die druk van die eerste minister, Nasionale Party en Broederbond geswig en dit uiteindelik verwerp. Op 4 November 1961 is hy op die Kaapse Sinode met ’n groot meerderheid tot moderator herkies, die laaste keer dat hy in dié amp sou dien. Dr. Frits Gaum skryf in die "Christelike Kernensiklopedie" oor Van der Merwe: "Hy het deur die jare ’n meer kritiese houding teenoor die destydse regeringsbeleid ingeneem as sommige van sy tydgenote. ’n Dissident was hy egter nie."




</doc>
<doc id="46998" url="https://af.wikipedia.org/wiki?curid=46998" title="Georg Stegmann">
Georg Stegmann

Ds. Georg Wilhelm Stegmann (1814 - 14 Oktober 1890) was 'n leraar in die Lutherse Kerk en daarna in die Nederduitse Gereformeerde Kerk.

Stegmann het gestam uit 'n Duitse Kaapse familie. Hy ontvang sy teologiese opleiding in Aberdeen, Skotland, en aan die Lutherse seminarium in Amsterdam. Hy word in 1835 die tweede leraar van die Lutherse kerk in Strandstraat, Kaapstad. Sy dienste vanaf 1838 saam met 'n plaaslike Presbiteriaanse predikant aan vrygestelde slawe lei tot die aankoop van 'n ontruimde teater op Riebeeckplein as kerkgebou, die latere tuiste van die NG gemeente St. Stephen's. 

Stegmann tree in 1847 uit diens van die Lutherse gemeente en was toe tegelykertyd in diens van twee gemeentes: St. Stephen's en die Duitse Evangelies-Lutherse gemeente St. Martini, wat hy saam met sy ondersteuners gestig het. Die Lutherse kerkgebou wat vandag nog aan die bopunt van Langstraat staan, is in 1857 vir laasgenoemde opgerig. Die sinode van die NG Kerk legitimeer hom in 1857. In 1859 aanvaar hy 'n beroep na die NG gemeente Glen Lynden op Adelaide en arbei daar tot hy in 1890 aftree.

Hy was 'n swaer van ds. Andrew Murray sr. Sy seun Georg Stegmann jr. was medeleraar van die NG gemeente Kaapstad van 1867 tot 1880. Nog 'n seun, eerw. J.F. Stegmann, was 40 jaar lank sendingpredikant op Pniel, tussen Stellenbosch en Franschhoek.



</doc>
<doc id="47000" url="https://af.wikipedia.org/wiki?curid=47000" title="Jack Parow">
Jack Parow

Jack Parow (gebore 1982 in Bellville) is 'n Afrikaanse kletsrymer (rapper) van Bellville, Wes-Kaap met 'n kenmerkende lang keps op sy kop wat bekend is vir sy enkelspeler "Jy Dink Jy is Cooler as Ekke".

Parow is ook bekend vir sy bydrae tot die liedjie "Die Vraagstuk" saam met Die Heuwels Fantasties. Hy het ook in 2009 saam met "Die Heuwels Fantasties" by Oppikoppi opgetree. Verder dra hy by, en werk saam met Die Antwoord, Fokofpolisiekar en Early B in liedjies soos "Wat Pomp," "Doos Dronk en Potte"

Parow het in Maart 2010 'n musiekvideo vir sy enkelsnit "Dans Dans Dans" geskiet. Die sanger Francois van Coke van Fokofpolisiekar is ingespan om die refrein te sing. 'n Buitengewoon hoë bedrag van R280 000 is vir die vervaardiging van die musiekvideo betaal.






</doc>
<doc id="47006" url="https://af.wikipedia.org/wiki?curid=47006" title="Nasa">
Nasa

Die National Aeronautics and Space Administration, afgekort as NASA, is 'n onafhanklike agentskap van die federale owerheid in die Verenigde State van Amerika (VSA), wat verantwoordelik is vir die VSA se menslike ruimtevaartprogram. NASA doen ook navorsing, en koördineer navorsing op die gebied van lug- en ruimtevaart.

Die Amerikaanse president Dwight D. Eisenhower het die "National Aeronautics and Space Administration" in 1958 gestig met 'n duidelike burgerlike (eerder as 'n militêre) oriëntasie om vreedsame aansoeke in die ruimtelike wetenskap aan te moedig. Die NASA-wet is op 29 Julie 1958 aanvaar en het die NASA se voorganger, die "National Advisory Committee for Aeronautics" (NACA), ontbind. Die nuwe agentskap het op 1 Oktober 1958 amptelik in werking getree.

NASA het verskeie navorsing sentrums reg oor die VSA (bv. Johnson Space Center,Jet Propulsion Laboratory, JPL, Kennedy Space Center, Goddard Space Flight Center, Glenn Research Center) en ook verskeie vuurpyl lanseer plekke, die bekendste is Cape Canaveral in Florida.




</doc>
<doc id="47008" url="https://af.wikipedia.org/wiki?curid=47008" title="NG gemeente Pinelands">
NG gemeente Pinelands

Die NG gemeente Pinelands is 'n gemeente van die Nederduitse Gereformeerde Kerk in die Ring van Wynberg, Kaapstad.

Die gemeente was vroeër deel van die NG gemeente Maitland en moes met periodieke bediening volstaan. Op 'n geselligheid deur Afrikaanssprekendes en lede van die moedergemeente gereël, besluit die aanwesiges om 'n kerk in Pinelands te bou, omdat hulle af en toe in 'n onaantreklike saaltjie vir eredienste byeen moes kom. Hulle gaan dadelik aan die werk en bou die teenswoordige kerkgebou, ontwerp deur die argitek H. Sikkel.

Binne 'n jaar na die besluit om 'n kerk te bou, reël die gemeenskap weer 'n geselligheid waarop hulle besluit om die moedergemeente en ring te vra om toestemming tot afstigting. So is die gemeente Pinelands op 27 Oktober 1943 met sowat 200 lede gestig. Dadelik begin die lidmate bou aan 'n pastorie. Die eerste predikant was ds. P.M. van Heerden, wat op 8 Julie 1944 bevestig is. Na 18 maande vertrek hy en volg ds. P.J. du Plessis hom op 10 Mei 1946 op.

Die gemeente maak groot vordering in die eerste jare van sy bestaan. In 1952 skryf die "Ons gemeentelike feesalbum": "Die deursnee-lidmate is almal mense met 'n goeie agtergrond, beskaafd, goed ontwikkel en ambisieus, soos veral blyk uit die verantwoordelike betrekkings wat hulle beklee."

Pinelands se lidmate het deur die jare tot ongeveer 500 toegeneem, maar geleidelik gedaal tot sowat 280 in 2010 en 160 in 2012, maar daarna het dit geleidelik begin toegeneem. Nietemin bly hy as selfstandige gemeente voortbestaan, ondanks die verkoop van sy kerksaal aan die Suid-Afrikaanse Sentrum vir Nederland en Vlaandere (voorheen Huis der Nederlanden).

Die eerste vroulike predikant in die gemeente se 67-jarige bestaan, prop. Tiana Bosman, is op 31 Oktober 2010 in die gemeente ontvang en bevestig. Onder haar leiding het die gemeente nuwe lewe getoon en het die kinderlidmate tot einde 2015 tot 30 toegeneem nadat dit in 'n stadium letterlik net 'n handjie vol was.






</doc>
<doc id="47012" url="https://af.wikipedia.org/wiki?curid=47012" title="Mandoza">
Mandoza

Mduduzi Tshabalala (17 Januarie 1978 – 18 September 2016), algemeen bekend as Mandoza, was 'n Suid-Afrikaanse kwaito-musikant. Mandoza het in verskeie tale gesing, insluitend Afrikaans, Zoeloe, Xhosa en Engels, wat hom oor 'n breë spektrum in Suid-Afrika gewild gemaak het. Hy is op 18 September 2016 aan breinkanker oorlede.




</doc>
<doc id="47013" url="https://af.wikipedia.org/wiki?curid=47013" title="Hoërskool Vereeniging">
Hoërskool Vereeniging

Hoërskool Vereeniging was 'n sekondêre Afrikaansmediumskool in Vereeniging, Suid-Afrika. In 2013 het dit met die Hoër Tegniese Skool Vereeniging saamgesmelt as die Vereeniging Gimnasium.
Die skool was in 2009 die top akademiese skool in die Vaaldriehoek.




</doc>
<doc id="47014" url="https://af.wikipedia.org/wiki?curid=47014" title="Beeskraal">
Beeskraal

Beeskraal is 'n Afrikaanse rock-musiekgroep. Beeskraal was die eerste Suid-Afrikaanse groep wat by die Ukkasie-fees in Londen opgetree het. Hulle het ook tydens die Rugbywêreldbeker 2007 se eindstryd by Aardvark in Londen opgetree.






</doc>
<doc id="47016" url="https://af.wikipedia.org/wiki?curid=47016" title="Patroon">
Patroon

'n Patroon kan verwys na:



</doc>
<doc id="47017" url="https://af.wikipedia.org/wiki?curid=47017" title="Patroon (vorm)">
Patroon (vorm)

'n Patroon bestaan uit 'n herhaling van eenvoudiger eenhede of ontstaan as gevolg van die herhaalde toepassing van dieselfde reëls.

Wiskunde word algemeen beskryf as die "wetenskap van patrone". Enige reeks getalle wat deur 'n wiskundige funksie gemodelleer kan word, word as 'n patroon beskryf.

Musiek volg gewoonlik 'n bepaalde patroon met 'n sekwensie van note, dromme of perkussie.


</doc>
<doc id="47018" url="https://af.wikipedia.org/wiki?curid=47018" title="Patroon (munisie)">
Patroon (munisie)

'n Eenheidspatroon (kortweg patroon) van 'n vuurwapen omvat alles wat nodig is om 'n skoot af te vuur. Dit sluit in die koeël (punt), die kruitlading, die slagdoppie en die patroondop.

'n Patroon wat baie kleiner koeltjies bevat word 'n haelpatroon genoem en word hoofsaaklik vir die jag van klein wild gebruik.


</doc>
<doc id="47019" url="https://af.wikipedia.org/wiki?curid=47019" title="EF-eL">
EF-eL

éF-éL was 'n Afrikaanse rock-groep. Die groep se naam is afgelei van die naam van hulle vorige Engelse musiekgroep, "Finally Legalised". Die vorige naam is verkort tot F.L en het toe later "éF-éL" geword. Hulle is in 2006 as wenner van die Jip Rockspaaider-kompetisie aangewys. 






</doc>
<doc id="47021" url="https://af.wikipedia.org/wiki?curid=47021" title="André Pretorius">
André Pretorius

André Pretorius (* 1978) is 'n voormalige Springbokrugbyspeler. Hy het gewoonlik op losskakel gespeel en het ook in twee toetse vir die Springbokke op heelagter uitgedraf. Hy het van 2002 tot 2009 vir die Goue Leeus in die Curriebeker gespeel en van 2002 tot 2009 vir die Cats en later die Lions in Superrugby. In 2007 is hy aangewys as die kaptein van die Lions. Hy is in 2010 oorsee gelok na die Western Force om vir hulle aan die Super 14 deel te neem. Weens beserings het hy nie veel speeltyd gekry nie. Hy het weer plaaslik vir die Luiperds gespeel in die Vodacombeker en Curriebekerreeks in 2012-2014. 



</doc>
<doc id="47022" url="https://af.wikipedia.org/wiki?curid=47022" title="Pauline Janet Smith">
Pauline Janet Smith

Pauline Janet Smith (2 April 1882 – 29 Januarie 1959) word beskou as een van Suid-Afrika se grootste skrywers.

Pauline Janet Smith is op 2 April 1882 op Oudtshoorn gebore; die oudste dogter van Henry Urmson Smith en Jessie Milne. Beide haar ouers het omstreeks 1880 hier as immigrante vanaf Engeland aangekom. Min is van haar voorskoolse jare bekend maar gedurende 1888–1893 woon Pauline en haar suster, Dorothy, klasse by in 'n skoolkamer in Queenstraat (teenswoordige Baron van Reedestraat). Daarna word hulle deur verskeie goewernantes tuis onderrig. Een van hulle is 'n Me Hudson wat in 'n twee-verdieping huis in Queenstraat gewoon het.

Haar vader was die eerste residensiële geneesheer in Oudtshoorn, en dien ook as burgemeester van die dorp vir een termyn. Op 'n stadium woon die gesin in 'n huis op die hoek van Voortrekker- en Hoogstraat. As kind vergesel sy dikwels haar pa op huisbesoeke aan die siekes in die distrik. Haar ervarings tydens hierdie besoeke is vergestalt in haar latere boeke.

Gedurende 1894 woon sy en haar suster die Oudtshoorn Girl's School by in 'n vertrek van 'n gebou in Kerkstraat. Voordat sy ernstig siek raak, woon sy klasse by in die nuutgeboude "skool teen die heuwel". In 1895 vertrek sy en haar suster na 'n skool in Queen's Gate, Aberdeen, Skotland wat hulle bywoon tot 1898.

Gedurende 1898 kry sy besoek in Engeland van haar moeder en ernstige siek vader. Haar vader reël dat sy dogters die Caldecote skool naby Londen bywoon. Op dieselfde dag wat hy besig met hierdie reëlings, sterf hy alleen in 'n hotelkamer aan 'n hart-aanval. Hy was slegs 42 jaar oud.

Vanaf 1899 woon Pauline en haar suster die skool in Caldecote by. Pauline is weer gereeld siek gedurende hierdie tyd en op 'n stadium verlaat sy die skool. Dit is ook toe dat sy haar nou-beroemde sketse, "Platkop's Children", voltooi en aanstuur na haar suster.

In 1900 is sy weer terug op skool waar sy tot 1901 bly toe sy 'n graadkursus aan Bedford Kollege, Londen begin volg. Sy begin gedurende 1902 om sketse en gedigte te stuur na Skotse koerante, The Weekly Free Press en The Evening Gazette in Aberdeen. Teen 1903 woon sy saam met haar moeder in Engeland, en stuur steeds sketse en gedigte aan koerante.

In November 1904 vertrek sy saam met haar moeder en tante, Jean Wallis, met haar eerste vakansie na Suid-Afrika waar sy tot Junie 1905 meestal in Oudtshoorn en distrik vertoef. Met haar terugkeer na Engeland vestig sy haar by haar moeder. Haar liefde vir Suid-Afrika en in besonder haar geboorte-dorp, Oudtshoorn, blyk duidelik uit die feit dat sy daarna Suid-Afrika by vyf geleenthede besoek. Gedurende 1906 reis sy in Europa en doen meestal skryfwerk.

Hierna skryf sy voltyds, en vele publikasies sien die lig. Die oorgrote meerderheid van haar werke handel oor die mense van Oudtshoorn, oftewel Platkops, soos sy dit noem in haar boeke. Tydens haar reis deur Europa begin sy werk aan 'n roman waarin Mimi Bergh van Kruisrivier, Oudtshoorn as hoofkarakter figureer. Sy vernietig egter hierdie werk en spits haar toe op kortverhale volgens raad van Arnold Bennett, 'n skrywersvriend. Bennett beveel aan dat sy haar meer moet toelê op stories oor die Klein Karoo. Toe Bennett onverwags in 1931 sterf, publiseer sy in 1933, "A.B...a minor marginal note," tot sy ere. Volgens gerugte was daar meer as net 'n gewone vriendskap tussen die twee, maar hulle het minstens groot bewondering vir mekaar se skryfwerk gehad. Bennett skryf oor haar in "Journal": "Pauline Smith was there, very silent. But with more secret fire in her than any of them."

Met haar 1913–1914 besoek aan Suid-Afrika was haar hoofdoel om soveel materiaal moontlik vir haar skryfwerk te versamel. Tydens haar reise in die Oudtshoorn-distrik het sy volledig en noukeurig dagboek gehou van onderhoude, en haar gewaarwordinge van plekke en mense. Hierdie aantekeninge is later verwoord in vyf van die verhale in die boek, "The Little Karoo". Die joernaal het voorts 'n duidelike prentjie verskaf van die lewe op die platteland in daardie tydperk van die Suid-Afrikaanse geskiedenis, en het sy dit geniaal oorgedra in haar werke. "Winter Sacrament", waaraan sy gedurende die vyftigerjare gewerk het, was veronderstel om die afsluiting van "The Little Karoo" te wees maar haar ernstige mediese agteruitgang verhinder haar om dit tot haar eie bevrediging te voltooi.

Sy het veral aanklank gevind onder die boere en bywoners van die Klein Karoo en het hulle en hulle stories dikwels fyn ingeweef in haar vertellings. Met sommige het sy lewenslank vriende gebly.

Sy was nooit baie gesond nie en het feitlik lewenslank gely aan neuralgie, 'n pynlike gesigsaandoening. Toe 'n hond haar, in 1944, in die gesig byt, moes dit dus 'n traumatiese ervaring gewees het. Haar siekte het haar dikwels weggehou van haar skryfwerk en sekere van haar beplande reise moes ook dikwels afgestel word as gevolg daarvan.

In 1947 word "The Pain" uitgesaai op BBC radio asook uittreksels uit "The Beadle;" daarom was dit teleurstellend toe die "Platkops Children" film projek in 1949 opgehef word. 'n Paar jaar vroeër was dit egter "The Beadle" wat vir vreugde sowel as teleurstelling gesorg het. Met die publikasie daarvan in 1926 was die resensies baie positief. Die werk word selfs beskryf as "the work of a genius", en dit moes vir haar 'n groot teleurstelling gewees het toe die boek in Boston verban word. Selfs haar moeder en suster weier om 'n kopie daarvan in ontvangs te neem. Hoogtepunte was egter volop en in 1929 word "The Last Voyage" op BBC radio uitgesaai. Die kortverhaal "Desolation" word ingesluit in "The Best British Short Stories of 1929". Gedurende die dertigerjare word talle van haar verhale in Afrikaans vertaal en gepubliseer in Die Huisgenoot. Van die vertalings, soos byvoorbeeld "Platkops Children", word nie gepubliseer nie.

Hoewel sy 'n suksesvolle skrywer was, was sy nooit finansieel baie sterk nie; hiermee moes haar vriende haar gereeld help.

'n Jaar voor haar afsterwe word sy deur 25 Suid-Afrikaanse skrywers vereer met 'n vergulde oorkonde. Dit lui ondermeer: "...you have transcended the barriers of race and language and made essential humanity real." Gedurende hierdie tydperk van haar lewe was sy bang dat sy haar geheue sou verloor.

Na 'n reeks hart-aanvalle sterf sy op 29 Januarie 1959 in Dorset. Haar ongepubliseerde werke en notas word bemaak aan die Universiteit van Kaapstad.

Na haar afsterwe word haar "The Beadle" in Afrikaans verfilm en later word "The Pain" ook in Afrikaans verwerk vir die SAUK. 'n Straat in Oudtshoorn is ook na haar vernoem.

Haar bydrae tot die Suid-Afrikaanse letterkunde maak haar beslis onlosmaaklik deel van die Afrikaanse kultuur. Op geen stadium in haar skryflewe of andersins het sy die Afrikaner-mense ooit karikatuuragtig voorgestel in enige van haar werke nie.




</doc>
<doc id="47023" url="https://af.wikipedia.org/wiki?curid=47023" title="Darrell Roodt">
Darrell Roodt

Darrell James Roodt (gebore op 28 April 1963) is 'n Suid-Afrikaanse filmregisseur, scenarioskrywer en vervaardiger. Sy Zoeloe rolprent "Yesterday" (2004) was vir 'n Oscar in die kategorie "Beste nie-Engelse Film" genomineer. Hy was die regisseur van die Afrikaanse rolprent Jakhalsdans wat in 2010 vrygestel is.

As regisseur:



</doc>
<doc id="47027" url="https://af.wikipedia.org/wiki?curid=47027" title="Wonderboom (musiekgroep)">
Wonderboom (musiekgroep)

Wonderboom is 'n Suid-Afrikaanse rock-musiekgroep van Johannesburg, Suid-Afrika met vier lede wat in 1996 gestig is.






</doc>
<doc id="47028" url="https://af.wikipedia.org/wiki?curid=47028" title="Sorina Erasmus">
Sorina Erasmus

Sorina Erasmus is 'n Afrikaanse aktrise en sangeres.

Haar debuutalbum, "Engel met 'n Angel" is in 2007 deur RMD vrygestel. Daarna het EMI twee verdere albums van haar vrygestel, genaamd: "Hoezit my Tjomma", en die nuutste album, "Ek watch jou".

Sy speel die rol van die Witbank-flooze in SABC2 se sepie, 7de Laan. Sy was ook in KykNET se dramareeks "Dryfsand" te sien, waar sy die rol van die bibliotekaresse en dominatriks vertolk het.






</doc>
<doc id="47029" url="https://af.wikipedia.org/wiki?curid=47029" title="Jeanne Zaidel-Rudolph">
Jeanne Zaidel-Rudolph

Jeanne Zaidel-Rudolph (OIB) (gebore 9 Julie 1948) is 'n Suid-Afrikaanse komponis, pianis en pedagoog. Sy was die eerste vrou in Suid-Afrika om 'n doktorsgraad in musiekkomposisie te verwerf.

Zaidel-Rudolph is in Pretoria gebore en het op vyfjarige ouderdom begin klavier speel. Sy het onder Stefans Grové en andere aan die Universiteit van Pretoria gestudeer. Daarna is het sy ook aan die Royal College of Music in Londen gestudeer waar sy opleiding in komposisie van John Lambert en Tristram Carey ontvang het. Nadat sy die Hongaarse komponis György Ligeti ontmoet het is sy genooi om onder hom in Hamburg te studeer. Ligeti se gebruik van kontrapunte en toonkleur het Zaidel-Rudolph grootliks beïnvloed.

Zaidel-Rudolph het ook gespesialiseer in klavieruitvoering; haar onderwysers het Goldie Zaidel, Philip Levy en Adolph Hallis in Suid-Afrika en John Lill in Londen ingesluit. Zaidel-Rudolph het na Suid-Afrika teruggekeer en het die eerste vrou in die land geword wat 'n Doktorsgraad in Komposisie verwerf het. Dit was in 1979 aan die Universiteit van Pretoria onder Stefans Grové.

In 1988 is die eerste volledige opname van die werke van 'n Suid-Afrikaanse kunsmusiekkomponis het van haar komposisies ingesluit op 'n album. Sy is aangestel om 'n werk te komponeer (Oratorio vir Menseregte) vir die Atlanta Olimpiese Spele in 1996. In 1995 het sy 'n saamgestelde weergawe van Suid-Afrika se nuwe Nasionale Lied op aanvraag van president Nelson Mandela verwerk. Sy het ook 'n lied ("He walked to Freedom") geskryf vir die seremonie van sy ere-doktorsgraad in 1997. In 2000, 2002 en 2003 het sy deelgeneem in die vertoning ""Celebration"" in Kanada, die VSA en die Verenigde Koninkryk waar sy die musiek gekomponeer, gedirigeer en geörkestreer het.

Zaidel-Rudolph se komposisies dek die meeste musikale genres en wissel van grootskaalse simfonie- na kamer-, koor-, ballet-, "rock-opera"-, rolprent- en solo instrumentale musiek. Haar werke word gereeld in Afrika, Europa en Amerika uitgevoer. Zaidel-Rudolph het ook 'n groot bydrae gelewer tot Joodse musiek in Johannesburg. Sy het 'n noue verbintenis met die Sydenham-Highlands Noord-Hebreeuse Gemeente waarvan die mannekoor baie van Zaidel-Rudolph se komposisies uitgevoer het.

Zaidel-Rudolph werk sedert 1975 aan die Skool vir Musiek aan die Universiteit van die Witwatersrand, waar sy 'n professor in komposisie is.




</doc>
<doc id="47030" url="https://af.wikipedia.org/wiki?curid=47030" title="Martin Watt">
Martin Watt

Martin Watt (gebore op 27 Januarie 1970 in Standerton) is 'n Suid-Afrikaanse komponis. Hy het die grade Baccalaureus Musicae (1991) en Honneurs Baccalaureus Musicae (1992) (beide cum laude) aan die Potchefstroomse Universiteit verwerf. Daarna het hy sy studies in komposisie voortgesit onder die internasionaal geprese komponis, prof. Peter Klatzow aan die Universiteit van Kaapstad voortgesit waar hy die graad Magister Musicae (cum laude) verwerf het. Talle nasionale en internasionale beurse het hom in staat gestel om van 1994 tot 1995 sy studies voort te sit onder die Britse komponis Paul Petterson aan die Royal Academy of Music in Londen te studeer. Hier het hy die Diploma van Gevorderde Studies in Komposisie verwerf en ook die gesogte Charles Lucas-prys gekry.

Met sy terugkeer na Suid-Afrika het hy 'n deeltydse lektor in die Departement van Musiek aan die Universiteit van Pretoria geword waar hy in musiekteorie gedoseer het. Hier het hy in 1996 'n doktorsgraad verwerf. Van 1998 tot 2000 was hy 'n post-doktorale navorsingsvennoot aan dieselfde universiteit waar hy in historiese musikologie nagevors het. Hy was ook mede-redakteur van 'n voorgestelde Bloemlesing van Suid-Afrikaanse Kunsmusiek.

Van 2000 tot 2003 was hy 'n dosent in die Musiek-afdeling van die Skool vir Kunste aan die Universiteit van die Witwatersrand in Johannesburg waar hy in musiekteorie en -ontleding, die geskiedenis van musiek en algemene musiekkennis gedoseer het. In 2004 het hy 'n senior dosent aan die Noordwes-Universiteit in Potchefstroom geword waar hy in musiekteorie, komposisie en musiektegnologie gedoseer het. In 2004 was hy ook die enigste Suid-Afrikaanse lid van 'n pan-Afrikaanse paneel van kundiges wat 'n nuwe lied vir die Afrika-unie in Addis Abeba moes kies. In Mei 2007 was hy 'n gasdosent aan die Utrecht Conservatoire in Nederland. Sedert 2008 is hy 'n senior dosent in musiekteorie aan die Suid-Afrikaanse Kollege vir Musiek aan die Universiteit van Kaapstad.


</doc>
<doc id="47033" url="https://af.wikipedia.org/wiki?curid=47033" title="Neil Sandilands">
Neil Sandilands

Neil Joseph William Sandilands (gebore 1 Mei 1975) is 'n Afrikaanse akteur. Hy is bekend vir sy rol as "Bart Kruger" in die SABC2 se sepie 7de Laan en vir sy rol in kykNET se drama-reeks "Orion". Sy eerste internasionale blootstelling was met die rolprent "Proteus" waarin hy die rol van die gevaarlike 18de eeuse Nederlandse seevaarder speel wat op Robbeneiland aangehou was vir sodomie. Sandilands verwerf sy B.A.-graad in 1996 aan die Randse Afrikaanse Universiteit.



</doc>
<doc id="47043" url="https://af.wikipedia.org/wiki?curid=47043" title="Biografie van Salvador Dalí">
Biografie van Salvador Dalí

Salvador Dalí was 'n Spaanse kunstenaar en een van die belangrikste skilders van die 20ste eeu. Sy lewensloop begin met sy geboorte op 11 Mei 1904, in Katalonië, Spanje, alhoewel daar 'n paar gebeurtenisse vóór sy geboorte plaasgevind het wat tot sy bestaan gelei het.

Felipa Domènech Ferrés (1874 – 6 Februarie 1921) was die moeder van die surrealistiese kunstenaar Salvador Dalí. Felipa Domenech was die eerste kind van Anselm Domenech Serra, wat in 1887 op sewe-en-veertig jarige ouderdom gesterf het, en Maria Anna Ferres Sadurni. Haar vader was 'n kramery invoerder wat ekstensief in Frankryk gereis het. Felipa se geboorte is in 1877 gevolg deur die van haar broer Anselm en haar suster Catalina in 1884.

Felipa Domènech is op 29 Desember 1900 met Dalí se vader, Salvador Dalí i Cusí, 'n middelklas-advokaat en notaris, in Barcelona in die "Nuestra Senora de la Merced" kerk getroud. Die egpaar het in Figueres gewoon en Felipa, was na 'n paar weke na die huwelik reeds verwagtend met hulle eerste kind, Salvador Dalí se ouer broer, wat ook Salvador genoem is. Die eerste Salvador is op 12 Oktober 1901 gebore. Hy sterf egter op 1 Augustus 1903 aan gastro-enteritis, nege maande voor die geboorte van die beroemde kunstenaar op 11 Mei 1904. Felipa skenk in 1907 geboorte aan die kunstenaar se suster Anna Maria. Op vyfjarige ouderdom het Dalí se ouers hom na sy broer se graf geneem en aan hom vertel dat hy die reïnkarnasie van sy broer was, iets wat Dalí mettertyd begin glo het. Ana Maria sou die model wees vir baie van Dalí se skilderye totdat hy sy vrou Helena Diakonova, wat as "Gala" sou bekend staan, ontmoet het. Ana Maria het in 1949 'n boek gepubliseer met die titel "Salvador Dali, Visto Por Su Hermana" (Dalí Soos Gesien Deur sy Suster). Die uitgee van die boek sou tot 'n breuk in die verhouding tussen broer en suster lei aangesien Ana Maria se biografie nie ooreengekom het met Dalí se eie weergawe wat hy versigtig gekonstrueer het nie.

Felipa Domènech was afkomstig uit 'n gesien wat versierde waaiers, dosies en ander "objets d'art" verkoop het. Na haar huwelik met Salvador Dalí i Cusí het sy opgehou om in die familiebesigheid te werk maar sou haar jong seun amuseer deur was figure uit gekleurde kerse te maak. Sy het ook sy kreatiwiteit ondersteun en was blykbaar trots op dié se kindertekeninge.

Felipa was 'n vrome katoliek, terwyl Dalí se vader 'n geswore ateïs was. Dalí sou aanvanklik sy vader se oortuiginge aanneem. Hoewel hy nooit besonder godsdienstig sou word nie het hy later godsdienstige temas in sy kuns gebruik. In 1958 is hy 'n ontmoeting met Pous Pius XII gegun waartydens hy 'n klein replika van Die Madonna van Lligathawe oorhandig het. Hy het ook probeer om pouslike toestemming te kry om met sy metgesel Gala Eluard te trou en van tyd tot tyd nagmaal bygewoon.

Felipa Domenech sterf op 6 Februarie 1921 aan kanker. Haar man en Dalí se vader, Salvador Dalí i Cusí, trou die volgende jaar met haar jonger suster Catalina.

Die jong Dalí, wat toe slegs 16 was, is diep getref deur Felipa se dood. In sy outobiografie skryf hy: "Dit was die grootste terugslag wat ek in my lewe ondervind het, ek het haar aanbid. . . . Ek het aan myself belowe dat ek my moeder uit die dood en lotsbestemming sou gryp met die swaarde van lig wat eendag wild om my glorieryke naam sou skyn!" Agt jaar na haar dood sou hy egter 'n buitelyn van Christus in 'n inktekening skets waaroor hy woorde sou krap waarin hy skryf oor spoeg op sy moeder se portret. Dalí se bedoeling was egter waarskynlik om 'n antigodsdienstige stelling te maak eerder as om sy moeder te beledig. Sy vader was egter erg verontwaardig en het hom sy huis belet.

Salvador Dalí i Cusí (25 Oktober 1872 – 21 September 1950) was die vader van die beroemde kunstenaar Salvador Dalí.

Salvador Dalí i Cusí was die oudste seun van Gal Josep Salvador en Teresa Cusi Marco. Sy jonger broer Rafael Narciso Jacinto is op 23 Januarie 1874 gebore. Hy het ook 'n suster, Aniceta Francisca Ana, gehad wat op 25 Julie 1871 gebore is, maar voor hy gebore is, gesterf het. Salvador Dalí i Cusí se moeder, Teresa Cusi Marco, was reeds getroud toe sy en Gal Josep Salvador begin uitgaan het. Die dogter en twee seuns is dan ook buite die eg gebore en die egpaar het eers getrou nadat Teresa se vervreemde man, Pedro Berta, twee maande na Rafael Narciso Jacinto gebore is, oorlede is. Dit is egter van die nageslagte weerhou.

Salvador Dalí i Cusí en sy broer is op die visserdorpie Cadaques, Opper-Emporda in Katalonië, gebore en het tot hy tien was daar gebly. Omstreeks 1881 het Gal Dali die gesin egter na Barcelona laat trek; oënskynlik omdat hy die "tramuntana" nie meer kon verdra nie. Die "tramuntana" was 'n hewige Noordewind wat deel was van die lewe in Opper-Emporda. 'n Ander rede vir die verhuising, was moontlik dat Salvador, wat toe tien was, in September 1882 met sy bachillerato (baccalaureat) moes begin wat slegs moontlik was aan 'n sekondêre staatskool. In Barcelona het Gal Dali die meeste van sy geld op die aandelebeurs belê. Nadat die beurs in duie gestort het en Gal groot geld verloor het, pleeg hy in April 1886 op ses-en-dertig-jarige ouderdom selfmoord.

Die broers Salvador en Rafael het hulle aangesluit by ondersteuners van 'n federale bedeling vir Katalonië en was vurige voorstanders van die Katalaanse taal. Albei was ook uitgesproke anti-kerklike ateïste. Salvador het veertig jaar later sy standpunt tydens die Spaanse Burgeroorlog verander waarna hy 'n vurige Katoliek geword het. Die broers het hulle Katalaanse passie aan hulle kinders, Salvador Dalí Cusi, Salvador en Anna Maria Dalí en hulle niggie, Rafael se dogter Montserrat Dali.

Salvador Dalí Cusi het sy bachillerato in Oktober 1888 voltooi en by die regsfakulteit aan die Universiteit van Barcelona ingeskryf terwyl sy broer twee jaar later medies begin studeer het. In 1893 ontvang Salvador Dali Cusi sy graad in die regte waarna hy 'n tyd lank in die aktekantoor werk en deeltyds vir die Serraclara-familie. In 1898 slaag sy aansoek om notaris te word. In April 1900 slaag hy word hy na aanmoediging van 'n skool en universiteitsvriend, Josep (`Pepito') Pichot Girones, notaris in Figueres.

Op 29 Desember 1900 trou Salvador Dalí i Cusí met Felipa Domènech Ferrés, die dogter van 'n krameryinvoerder in Barcelona in die "Nuestra Senora de la Merced"-kerk. Die egpaar het in Figueres gewoon en Felipa, was na 'n paar weke na die huwelik reeds verwagtend met hulle eerste kind, Salvador Dalí se ouer broer, wat ook Salvador genoem is. Die eerste Salvador is op 12 Oktober 1901 gebore. Hy sterf egter op 1 Augustus 1903, nege maande voor die geboorte van die beroemde kunstenaar op 11 Mei 1904. Felipa skenk in 1907 geboorte aan die kunstenaar se suster Anna Maria. Op vyfjarige ouderdom het Dalí se ouers hom na sy broer se graf geneem en aan hom vertel dat hy die reïnkarnasie van sy broer was, iets wat Dalí mettertyd begin glo het. Ana Maria sou die model wees vir baie van Dalí se skilderye totdat hy sy vrou Helena Diakonova, wat as "Gala" sou bekend staan, ontmoet het. Ana Maria het in 1949 'n boek gepubliseer met die titel "Salvador Dali, Visto Por Su Hermana" (Dalí Soos Gesien Deur sy Suster). Die uitgee van die boek sou tot 'n breuk in die verhouding tussen broer en suster lei aangesien Ana Maria se biografie nie ooreengekom het met Dalí se eie weergawe wat hy versigtig gekonstrueer het nie.

Salvador Dalí i Cusí se vrou Felipa Domenech sterf op 6 Februarie 1921 aan kanker. Hy trou die volgende jaar met haar jonger suster Catalina Domènech Ferrés.

In die somer van 1929 ontmoet die jonger Salvador Dalí sy toekomstige vrou en lewensmaat, Helena Diakanoff Devulina, beter bekend as Gala. Gala was op die stadium getroud met Paul Éluard. Salvador Dalí i Cusí was ontsteld oor die verhouding wat tussen Gala en die jonger Dalí ontwikkel het en sy seun se eksentrieke gedrag, dat hy om beskryf het as "'n verdorwe seun waarop jy nie vir enige iets kan vertrou nie". Salvador Dalí i Cusí verban sy kunstenaarseun permanent uit die familiehuis.

In 1948 is Salvador Dalí i Cusí met sy dogter Anna Maria versoen.

Dalí is gebore op 11 Mei 1904, 08:47 v.m. (MGT) in die dorp Figueres, in die Empordà-streek naby die Franse grens in Katalonië, Spanje. Dalí se ouer broer, ook genaamd Salvador (*12 Oktober 1901), het nege maande tevore op 1 Augustus 1903 aan gastro-enteritis gesterf. Sy vader, Salvador Dalí i Cusí, was 'n middelklas-advokaat en notaris. Salvador Dalí i Cusí is op 29 Desember 1900 met Dalí se moeder Felipa Domenech getroud in Barcelona in die "Nuestra Senora de la Merced" kerk. Op vyfjarige ouderdom het Dalí se ouers hom na sy broer se graf geneem en aan hom vertel dat hy die reïnkarnasie van sy broer was, iets wat Dalí mettertyd begin glo het. Van sy broer het Dalí gesê: "...[ons] het op mekaar gelyk soos twee druppels water, maar ons het verskillende weerkaatsings gehad" en "hy was tien teen een 'n eerste weergawe van myself, maar te veel in die absolute voorgestel".

Dalí het ook 'n suster gehad, Ana Maria, wat drie jaar ouer as hy was. Sy het in 1949 'n boek gepubliseer met die titel "Salvador Dali, Visto Por Su Hermana" ("Salvador Dalí, soos gesien deur sy suster). Dalí se jeugvriende het die toekomstige sokkerspelers Emilio Sagi Liñan en Josep Samitier ingesluit: tydens vakansies by die Katalaanse oord Cadaqués, het die drie gereeld saam sokker gespeel.

Dalí het as kind 'n tekenskool bygewoon. In 1916 het hy ook moderne skilderkuns ontdek tydens 'n somervakansie by Cadaqués saam met die familie van Ramon Pichot, 'n plaaslike skilder wat gereelde uitstappies na Parys onderneem het. In die volgende jaar, 1917, het Dalí se pa 'n uitstalling van sy houtskooltekeninge by hul familiehuis gereël. Sy eerste openbare uitstalling was in die Munisipale Teater in Figueres in 1919.

Dalí se moeder het in 1921 aan borskanker gesterf. Volgens Dalí was sy moeder se dood "die grootste terugslag wat ek in my lewe ervaar het. Ek het haar aanbid . . . ek kon myself nie versoen met die verlies van 'n wese op wie ek staatgemaak het om die onvermydelike vlekke op my siel onsigbaar te maak nie". Na haar dood het Dalí se pa met sy oorlede vrou se suster getrou (Dalí se tante dus). Dalí het nie wrokgevoelens jeens dié huwelik gekoester nie, aangesien hy 'n groot liefde en respek vir sy tante gehad het.

Dalí het in 1922 na die "Residencia de estudiantes" ("studentewoning") in Madrid verhuis en daar aan die San Fernando-skool vir skone kunste gestudeer. Met 'n slanke figuur en 'n lengte van 1,72 meter is Dalí as eksentriek beskou met sy lang hare en die dra van 'n jas, sykouse en kniebroeke wat 'n eeu terug in die mode was. Dit was egter sy skilderye, waarin hy met kubisme geëksperimenteer het, wat sy medestudente se aandag die meeste getrek het. In hierdie vroeë kubistiese werke blyk dit egter dat hy die beweging nie heeltemal verstaan het nie. Die teorie word ondersteun deurdat sy enigste inligting rakende die kubistiese beweging afkomstig was van 'n paar artikels uit tydskrifte en 'n katalogus wat aan hom gegee is deur Pichot. Daar was ook geen ander kubistiese skilders in Madrid in hierdie tyd nie.

Dalí het ook met Dada geëksperimenteer en sou vir die res van sy lewe daardeur beïnvloed word. By die San Fernando-skool vir Skone Kunste het hy 'n noue vriendskap met die filmmaker Luis Buñuel en die digter Federico García Lorca aangeknoop. Daar word ook geglo dat daar moontlik 'n romantiese verhouding tussen Dalí en Lorca ontstaan het.

Dalí is in 1926 geskors van die akademie, kort voor sy eindeksamens, na hy verklaar het dat geen lid van die fakulteit bekwaam genoeg is om hom te eksamineer nie. Uit die foutlose, realistiese "Mandjie met brood" (1926), blyk dit dat Dalí egter teen die tyd reeds sy verfvaardighede bemeester het. Hy het in dieselfde jaar sy eerste besoek aan Parys gebring, waar hy Pablo Picasso ontmoet het. Dalí het Picasso aanbid en was self ook reeds gunstig aan Picasso beskryf deur Joan Miró. Namate Dalí sy eie styl ontwikkel het, is 'n aantal van sy werke die daaropvolgende paar jaar sterk deur Picasso en Miró beïnvloed.
Sommige aspekte van Dalí se werk wat hom sy hele lewe sou by bly was reeds merkbaar in die 1920's. Dalí het enige en alle invloede van alle kunsstyle wat hy kon vind, verorber en dan werke geproduseer wat strek van akademies klassieke werke tot die werke wat as avant-garde beskryf is, somtyds in verskillende werke en somtyds gekombineerd. Uitstallings van sy werke in Barcelona het baie aandag getrek en 'n mengsel van lof en verwarde debatte van die kritici.

Dalí het 'n flambojante snor gekweek, wat deel van sy ikoniese beeld sou word: 'n invloed van die snor van die sewentiende-eeuse Spaanse meesterskilder Diego Velázquez.

Dalí het in 1929 saam met die surrealistiese filmregisseur Luis Buñuel gewerk aan die kort film, "Un chien andalou" ("'n Andalusiese hond"). Hy was hoofsaaklik verantwoordelik om Buñuel te help skryf aan die draaiboek. Dalí sou later beweer dat hy meer betrokke was by die verfilming, maar dié bewering word nie ondersteun deur ander destydse vertellings omtrent die projek nie. Hy het ook in daardie jaar sy muse, inspirasie en toekomstige vrou, Gala, ontmoet. Gala is gebore as Helena Dmitrievna Deluvina Diakonova, 'n Russiese immigrant wat elf jaar ouer as Dalí was. Met hul ontmoeting was sy egter reeds getroud met die surrealistiese digter Paul Éluard. Dalí het ook in 1929 belangrike professionele uitstallings gehad en het homself amptelik by die surrealistiese groep kunstenaars in die Montparnasse-kwartier in Parys aangesluit (alhoewel sy werk reeds swaar deur surrealisme beïnvloed was vir die afgelope twee jaar). Die surrealiste was opgewonde oor wat Dalí die "paranoïese-kritiese metode" genoem het: om toegang tot die onderbewussyn te verkry vir beter kunssinnige kreatiwiteit.

In 1931 het Dalí een van sy bekendste werke geskep, "La persistencia de la memoria" of "Die volharding van herinnering". Die werk is bekend vir sy surrealistiese beelde van sagte, verwelkte sakhorlosies. Die algemene interpretasie van die werk is dat die sakhorlosies die nosie dat tyd rigied en deterministies is, afkraak. Hierdie denkwyse word ook ondersteun deur ander beelde in die skildery, soos 'n wyd-uitgebreide landskap en die miere en vlieg wat die ander horlosies verorber.

Dalí en Gala, wat sedert 1929 saamgewoon het, trou in 1934 tydens 'n burgerlike seremonie (hulle sou in 1958 tydens 'n Katolieke seremonie hertrou).

Dalí het ook in die tydperk 'n vriend van die geskiedkundige en wetenskaplike Alexandre Deulofeu geword.

In 1936 het Dalí deelgeneem aan die "London International Surrealist Exhibition". Sy lesing, getiteld "Fantomes paranoiaques authentiques", was gelewer met Dalí geklee in 'n duikpak. Na Francisco Franco aan bewind gekom het in die nasleep van die Spaanse Burgeroorlog, was Dalí een van die min Spaanse intellektuele wat die nuwe regering ondersteun het. Wat politiek aanbetref, het dit het hom oneens gemaak met sy hoofsaaklik Marxistiese mede-surrealistiese skilders en het dit gelei tot sy uiteindelike amptelike skorsing uit hierdie groep. Dalí se reaksie? "Le surréalisme, c'est moi": "ek is (die) surrealisme". André Breton het vervolgens die anagram "avida dollars" (van "Salvador Dalí") geskep wat min of meer vertaal na "gretig vir dollars". Breton het hierdie term gebruik om na Dalí te verwys ná sy skorsing; die res van die groep het van Dalí slegs in die verlede tyd gepraat, asof hy dood is. Die surrealistiese beweging en die verskeie lede wat daaraan behoort het (soos Ted Joans), het volgehou met uiters brutale polemiek teen Dalí tot en met sy dood en selfs daarna. Met die ingang van die Tweede Wêreldoorlog in Europa in 1940, het Dalí en Gala na die Verenigde State verhuis, waar hulle vir agt jaar gewoon het. In Amerika het Dalí teruggekeer na die beoefening van 'n Katolieke geloof. In 1942 het hy sy outobiografie, "The Secret Life of Salvador Dalí", gepubliseer.

Met die ingang van 1949 het Dalí na sy geliefde Katalonië teruggekeer en die res van sy lewe daar spandeer. Dat hy in Spanje gewoon het terwyl Franco aan bewind was, het kritiek uitgelok van progressiewes en baie ander kunstenaars. Op grond hiervan is dit moontlik dat sommige van die algemene verwerping van Dalí se latere werke as gevolg van politiek was, eerder dan die eintlike meriete van die werke self. In 1959 het André Breton 'n uitstalling georganiseer, getiteld "Homage to Surrealism" ("Huldebetuiging aan surrealisme"), ter viering van die 40-jarige herdenking van surrealisme. Die uitstalling het werke deur Salvador Dalí, Joan Miró, Enrique Tábara en Eugenio Granell ingesluit. Met die "International Surrealism Exhibition" ("Internasionale surrealisme-uitstalling") in New York in 1960, het Breton driftig geveg teen die insluiting van Dalí se "Sistine Madonna".

Later in sy loopbaan het Dalí hom nie beperk tot skilder nie, maar geëksperimenteer met talle ongewone of nuwe media en prosesse: hy het bulletistiese werke gemaak, 'n proses waartydens ink op 'n blanko doek geskiet word, en was onder die eerste kunstenaars wat holografie in kuns gebruik het. Verskeie van sy werke sluit optiese illusies in. In sy latere jare het jonger kunstenaars soos Andy Warhol beweer dat Dalí 'n belangrike invloed op popkuns uitgeoefen het. Dalí het ook ywerig belanggestel in die natuurwetenskappe en wiskunde. Dit word in verskeie van sy skilderye verbeeld, vernaamlik in die 1950's toe hy sy onderwerpe geskilder het bestaande uit renosterhorings, wat op gewyde geometrie dui (aangesien die renoster se horing volgens 'n logaritmiese spiraal groei) en kuisheid (aangesien Dalí die renoster met die Maagd Maria verbind het). Dalí was ook gefassineer deur DNS en die hiperkubus, 'n 4-dimensionele kubus wat in die skildery "Kruisiging (Corpus Hypercubus)" voorkom.

Die werke wat Dalí na die Tweede Wêreldoorlog geskep het, het die kentekens van tegniese vaardigheid en 'n belangstelling in optiese illusies getoon. Dalí se Katolieke geloof het steeds sterker geword en hy was tot so 'n mate geïnspireer deur die skok van Hirosjima, dat hy na hierdie periode as "Kernmistiek" verwys het. In skilderye soos "Die Madonna van Port-Lligat" (eerste weergawe) van 1949 en "Corpus Hypercubus" van 1954 het Dalí probeer om Christelike ikonografie te vermeng met beelde van disintegrerende materiaal wat deur kernfisika geïnspireer was. Die tydperk het dan ook die noemenswaardige werke "Die stasie van Pergignan", 1965, en "Hallusinogeniese Stiervegter", 1968–1970 ingesluit.

In 1960 het Dalí begin aan die Dalí-teater en Museum in sy geboortestad, Figueres: dit was sy grootste enkele projek en die hooffokus van sy energie in 1974. Hy het steeds tot in die mid-1980's aangehou om veranderings en toevoegings aan die museum aan te bring. Hy het egter wel tyd gevind om die Chupa Chups-kenteken in 1969 te ontwerp en 'n groot metaalstandbeeld vir die operahuis Teatro Real in Madrid ontwerp. In dieselfde jaar was hy ook verantwoordelik vir die advertensie-aspek van die 1969-"Eurovision Song Contest".

In 1982 het Koning Juan Carlos I van Spanje aan Dalí die titel "Markies van Pubol" toegeken. (Die koning het Dalí op sy doodsbed besoek, waar Dalí sy dank betuig het deur die koning die tekening "Kop van Europa" te gee. Dit was dan ook Dalí se laaste tekening voor sy dood.)

Gala het op 10 Junie 1982 gesterf. Na haar dood het Dalí self die wil om te lewe verloor. Hy het probeer selfmoord pleeg deur homself te dehidreer, moontlik in die hoop om in 'n skyndood te verval (hy het gelees dat daar sommige mikro-organismes was wat dit kon doen). Hy het verhuis van Figueres na die kasteel in Púbol: dié kasteel het hy oorspronklik vir Gala gekoop en dit was ook daar waar sy gesterf het. In 1984 het Dalí se slaapkamer aan die brand geslaan, terwyl hy daar in was, maar die omstandighede waaronder dit plaasgevind het is onduidelik: moontlik was dit nog 'n selfmoordpoging deur Dalí of slegs as gevolg van die roekeloosheid van sy personeel. Hoe dit ook al sy, Dalí was gered en het teruggekeer na Figueres. Daar het 'n groep van sy vriende, begunstigers en mede-kunstenaars na hom omgesien, terwyl hy sy laaste jare in gemak in sy teatermuseum gewoon het.
Daar is aantygings gemaak dat Dalí se voogde hom geforseer het om blanko skilderdoeke te onderteken, wat dan later (selfs na sy dood) beskilder kon word en as oorspronklike Dalí-skilderye verkoop kon word. As gevolg hiervan is kunshandelaars behoedsaam wanneer hul gekonfronteer word deur latere werke wat aan Dalí toegeken word. Dalí oorly op 89-jarige ouderdom aan 'n hartverlamming in Figueres op 23 Januarie 1989. Hy is in die grafkelder van die Dalí Teater en Museum begrawe.


</doc>
<doc id="47044" url="https://af.wikipedia.org/wiki?curid=47044" title="Slag van Gallipoli">
Slag van Gallipoli

Die Slag van Gallipoli het tussen 25 April 1915 en 9 Januarie 1916 tydens die Eerste Wêreldoorlog plaasgevind op die Gallipoli-skiereiland in Turkye. Britse en Franse magte het gesamentlik 'n operasie van stapel gestuur om die Ottomaanse hoofstad, Konstantinopel, oor te neem en sodoende 'n seeroete na Rusland te waarborg. Dit sou voorrade na die Russiese magte aan die oosfront verseker en die Duitsers aan daardie front onder groot druk plaas. Die poging het egter misluk en tot swaar verliese aan albei kante gelei.

Die Gallipoli-veldtog het 'n beduidende uitwerking op al die nasies gehad. In Turkye word die veldslag beskou as 'n vormende oomblik in die geskiedenis van die Turkse nasie, 'n laaste oplewing toe die eeue oue Ottomaanse Ryk aan die verkrummel was. Die stryd het die grondslag gelê vir die Turkse onafhanklikheidsoorlog en die Turkse republiek agt jaar daarna onder leiding van Atatürk, wat ook 'n bevelvoerder was by Gallipoli. Die veldtog was ook die eerste groot veldslag waaraan die Australiese en Nieu-Seelandse Leërkorps deelgeneem het en word dikwels beskou as die beginpunt van 'n nasionale bewustheid in albei lande. Vandag is Anzac-dag, wat die ongevalle in die veldslag herdenk, een van die belangrikste herdenkingsdae in Australië en Nieu-Seeland.

Die Geallieerde magte was ywerig om 'n voorsieningsroete na Rusland te open aangesien 'n verhoogde aanslag aan die oosfront die druk aan die wesfront sou verlig. Die Duitse Ryk en Oostenryk-Hongarye het Rusland se handelsroetes na Europa oor land afgesny en daar was geen maklike seeroete beskikbaar nie. Die Witsee in die noorde en die See van Ochotsk in die Verre-Ooste was ver van die oosfront geleë en dikwels bevrore. Die Oossee was geblokkeer deur die Duitse vloot. Die enigste toegang tot die Swartsee was deur die Bosporus, wat onder beheer van die Ottomaanse Ryk was. Toe die Ottomaanse Ryk in Oktober 1914 by die Sentrale Moondhede aansluit, kon Rusland nie meer van die Middellandse See van voorrade voorsien word nie.

Laat in 1914 het gevegte aan die wesfront in Frankryk en België 'n dooie punt bereik. Die Geallieerdes het ook gehoop dat 'n aanval op die Ottomaanse ryk Bulgarye en Griekeland in die oorlog sou betrek aan die Geallieerdes se kant. 'n Vroeëre voorstel om Griekse troepe te gebruik om die Gallipoli-skiereiland in te val, is deur Rusland afgekeur omdat gevoel is dat Rusland se Slawiese bondgenote bedreig sou voel deur die uitbreiding van Griekse mag en invloed.

Die Franse minister van justisie, Aristide Briand, het in November 1914 'n voorstel gedoen om Turkye aan te val, maar dit het nie steun geniet nie. Britse pogings om die Turke om te koop om aan die Geallieerde kant aan te sluit was onsuksesvol. Later in dieselfde maand het Winston Churchill, wat toe hoof van die Britse Vloot was, 'n see-aanval op die Dardanelles voorgestel. Aanvanklik sou dit deur slegs die Britse vloot uitgevoer word met net 'n klein aantal troepe verbonde aan die aanvalsmag. Die plan is deur John Fisher, 'n hoë vlootoffisier, teengestaan wat eerder 'n direkte see-inval op die noordkus van Duitsland voorgestaan het, maar Churchill se plan is uiteindelik aanvaar.


</doc>
<doc id="47045" url="https://af.wikipedia.org/wiki?curid=47045" title="Vriende van Afrikaans">
Vriende van Afrikaans

Vriende van Afrikaans is 'n nie-winsgewende organisasie wat in 1993 op Stellenbosch gestig is deur 'n groep mense onder leiding van wyle prof. Johan Combrink (1939 - 1999) om te werk vir die beskerming en behoud van Afrikaans in al sy vorme. Omdat 'n taal se bestaansreg gesetel is in sy sprekers, dien die "Vriende van Afrikaans" al sy sprekers en hulle ryk kultuurerfenis.

Hierdie organisasie het reeds met die hulp van lede 'n CD met Afrikaanse musiek (Ou Vriende), die Kuberwoordeboek (rekenaarterme), die komposisie van die eerste Afrikaanse simfonie (die Sinfonia africana van Hendrik Hofmeyr) en die Pieter van der Westhuizen Huldigingsbundel (koorwerke met bladmusiek) op sy kerfstok.

Die organisasie publiseer die nuusbrief getiteld "Doendinge vir Afrikaans". 




</doc>
<doc id="47046" url="https://af.wikipedia.org/wiki?curid=47046" title="Apollonios van Tyana">
Apollonios van Tyana

Apollonios van Tyana is 'n Griekse filosoof, afkomstig van Tyana in die Romeinse provinsie Kappadosië in Klein-Asië wat in dieselfde tyd as Jesus Christus geleef het. 

Philostratus, die ouderling (c.170-247 n.C.) het 'n boek geskryf oor Apollonios van Tyana op versoek van keiserin Julia Domna. Keiserin Julia Domna het in 217 n.C. selfmoord gepleeg voordat Philostratos sy boek oor Apollonios kon voltooi. Philostratos plaas die lewe van Apollonios van 3 v.C. tot 97 n.C. Philostratos beweer dat hy toegang gehad het tot die dagboek van Damis, 'n navolger van Apollonios. Volgens Philostratos het Apollonios gewoon in die hof van die Koning van Vardanes I wat tussen 40 n.C. en 47 n.C. regeer het. Damis het Apollonios in Ninivé ontmoet tydens sy besoek aan Assirië.

Apollonios se geboorte word as 'n wonderwerk beskryf waarna hy uitgebeeld word as 'n wandelende leermeester in filosofie asook 'n wonderwerker. Alhoewel hy in Griekeland en Klein-Asië aktief was het hy ook gereis na plekke soos Italië, Spanje, Noord-Afrika, Mesopotamië, Indië en Etiopië. Apollonios was van 'n vroeë ouderdom af 'n navolger van Pythagoras. Hy het hom soos Pythagoras in 'n wit kleed aangetrek en het kaalvoet of met sandale geloop. Hy het al die reëls van Pythagoras nagevolg sonder enige kompromie. Hy het homself uitgespreek teen warm beddens, die eet van vleis en die drink van wyn aangesien dit volgens hom afbreek gemaak het aan die krag van konsentrasie. Hy het gehou by 'n vrugtedieet en het suiwer water gedrink. Op die ouderdom van 20 het Apollonios begin met 'n tydperk van stilte wat vir 5 jaar geduur het. Na die tydperk het hy na Mesopotamië en Iran gereis. Philostratos, in die beskrywing van Apollonios se lewe verwys na verskeie keisers naamlik: Nero, Titus, Domitianus en Nerva. Volgens Philostratos het Apollonios Rome binnegegaan in weerwil van keiser Nero se verbanning van alle filosowe. Later moes hy in die hof moes verskyn om sy eie verdediging voor keiser Domitianus te behartig. Hy het die keiser egter botweg ontken. Hy was aangekla dat hy saamgesweer het teen die keiser, menslike offerande gebring het en 'n plaag voorspel het deur van towerkrag gebruik te maak. Volgens Philostratos is Apollonios van Tyana by sy afsterwe opgeneem na die hemel by die tempel van Artemis Dyctyanna in Kreta, begelei van kore van maagde wat hom na die hiernamaals vergesel het.

Daar is verskeie parallelle wat getrek word tussen die lewe van Apollonios en die van Jesus Christus. In die 5de eeu het vroeë Christene beweer dat Philostratos die verhaal van Apollonios geskoei het op die lewe van Jesus Christus. 'n Groot aantal kenners voer egter verskeie argumente aan wat daarop dui dat Philostratos nie bekend was met die "Nuwe Roomse Godsdiens" nie aangesien die Christelike kerk eers lank na Philostratos se boek die Kanon en die Christelike leer bevestig het. Daar word vandag steeds lyne van ooreenkomste getrek tussen die verhaal van Apollonios en dié van Jesus Christus in die Nuwe Testament.


</doc>
<doc id="47048" url="https://af.wikipedia.org/wiki?curid=47048" title="Awie van Wyk">
Awie van Wyk

Abraham (Awie) van Wyk (gebore op 10 November 1949) is 'n Suid-Afrikaanse komponis, koordirigent en skilder. Hy het in die Karoo grootgeword en is sedert 1976 verbonde aan die Potchefstroomse Universiteit (nou die Noordwes-Universiteit).

Van Wyk is in die Karoo op 'n plaas naby Meiringspoort gebore en het op Beaufort-Wes skoolgegaan. Na skool het hy musiek gaan studeer aan die Universiteit Stellenbosch waar hy die graad B.Mus behaal het. Ná hy sy studies voltooi het, het hy op Carnarvon en Kraaifontein gaan skoolhou. In 1974 het hy die koorleier van die Christelike Jeug-tot-Jeugaksie geword.

Gedurende 1975 het hy by die Universiteit van die Oranje-Vrystaat gewerk waar hy ook die koor oorgeneem het. In 1976 het hy na Potchefstroom verhuis waar hy by die plaaslike universiteit se konservatorium as dosent aangestel is. Hy het ook die Potchefstroomse Universiteitskoor afgerig en gelei.

In 1977 het Van Wyk die graad Honneurs B.Mus aan die Potchefstroomse Universiteit vir CHO voltooi. In 1984 is hy na Amerika om sy studies in koorleiding verder voort te sit onder David Willcocks, Frauke Haaseman, Aden Lewis en Phillip Brunell.

Behalwe vir al die musiek wat Van Wyk skryf, verwerk en aanpas, tree hy gereeld as beoordelaar op by kunswedstryde. In 1992 het die operette "Gelukland" uit sy pen verskyn en is deur heelwat skole met sukses opgevoer. In 2000 is Van Wyk bevorder tot professor van musiek aan die Potchefstroomse Universiteit.



</doc>
<doc id="47050" url="https://af.wikipedia.org/wiki?curid=47050" title="Brasse vannie Kaap">
Brasse vannie Kaap

Brasse vannie Kaap (afgekort BVK) was 'n Afrikaanse rap- en Hip-hop-musiekgroep van Kaapstad, Suid-Afrika wat in 1996 gestig. Hulle gelyknamige debuutalbum is in 1997 vrygestel. Daarna volg "Yskoud" in 2001, "Super Power" in 2004 en hulle laaste album, "Ysterbek" in 2006.

Die oorspronklike groeplede is Deon Daniels (Boeta-D), Roger Heunis (Hamma), Ashley Titus, (Mr Fat) en Enver Pietersen (DJ E20).
Bboys Cheeze, Baby-L en Levi het later by bulle aangesluit.
Titus is in 2007 aan ’n hartaanval oorlede.




</doc>
<doc id="47051" url="https://af.wikipedia.org/wiki?curid=47051" title="Niel van der Watt">
Niel van der Watt

Niel van der Watt (gebore Gerhardus Daniel van der Watt, op 28 Desember 1962 in Pretoria) is 'n Suid-Afrikaanse komponis. Hy is bekend vir sy koorwerke en kamermusiek.

Van der Watt het in Pietersburg grootgeword en daar in 1980 gematrikuleer. Daarna is hy na die Universiteit van Pretoria waar hy die grade BA.Ed (Mus), B.Mus (Hons) (albei cum laude) en M.Mus in komposisie verkry het.

In 1997 het hy sy doktorsgraad in Musikologie aan die Universiteit van Suid-Afrika voltooi met 'n tesis oor die lewe en werk van die Britse komponis, Gerald Finzi.

Na sy diensplig in die Suid-Afrikaanse Weermag het hy aangesluit by die personeel van Pretoria Hoër Seunskool as Engels-onderwyser, waar hy tans die Departementshoof van Musiek is en ook die dirigent van die skool se orkes. Hy spandeer baie van sy tyd aan komposisie. Van der Watt het ook reeds 'n hele aantal tradisionele Afrika-musiek vir koor verwerk en hy het ook verskeie Afrikaanse gedigte van digters soos Antjie Krog en N.P. van Wyk Louw getoonset.

Terwyl Van der Watt se vroeë werke beïnvloed is deur laat-romantiese komponiste soos Sergei Rachmaninoff en Gabriel Fauré toon sy bemeestering van harmonie en kontrapunte 'n ooreenstemming met Johann Sebastian Bach. Dít, asook 'n bewondering vir jazz, rock en tradisionele Afrika-musiek, maak sy repertoire uniek. 'n Sleutel werk wat dit uitbeeld is die "De-Commercialised American Christ's Mass" (1995) wat gebruik maak van variasies op gewilde Kersliedere. Alhoewel Van der Watt protestants is het hy heelwat Rooms-Katolieke liturgiese werke geskryf, waaronder twee Misse en 'n Requiem.

Van der Watt se styl is sterk gevestig in die vokale tradisies van Wes-Europa en Suid-Afrika. Hy maak van tekste in verskeie tale gebruik onder andere Afrikaans, Engels, Sepedi, Duits en Latyns en volg die betekenis van die lirieke getrou. Woordskildering kom dikwels voor. Die musiek is hoofsaaklik tonal, hoewel verrykende toonsoorte dikwels gebruik word. Van der Watt maak dikwels van intervalle van vierdes gebruik in beide melodiese en harmoniese vorm en opgestapelde vyfdes kom ook gereeld as harmoniese aksent voor. Dissonante word dikwels gebruik maar domineer nooit nie. Tipiese ritmepatrone en ander Afrika elemente is duidelik herkenbaar.

Niel se vormgebruik word volgens behoefte aangepas en is gewoonlik duidelik omlyn. Hy word as 'n “poly-stylist” beskou en komponeer hoofsaaklik musiek vir 'n bepaalde doel (gebrauchmusik). Sy komposisies is in verskillende style van Neo-Barok tot Afrika-jazz.






In Junie 1995 is die "African songbook for mixed choir" gepubliseer. Dit is geskryf in samewerking met die komponis en dirigent, Johann van der Sandt.



</doc>
<doc id="47054" url="https://af.wikipedia.org/wiki?curid=47054" title="Akrotiri en Dhekelië">
Akrotiri en Dhekelië

Akrotiri (Grieks: Ακρωτήρι, Turks: Agrotur) en Dhekelië (Engels: Dhekelia, Grieks: Δεκέλεια, Turks: Dikelya) is ’n oorsese gebied van die Verenigde Koninkryk op die eiland Siprus in die noordooste van die Middellandse See en bestaan uit twee militêre basisse. Akrotiri is suid van die Republiek Siprus en Dhekelië is tussen die Republiek Siprus en die omstrede gebied, die Turkse Republiek van Noord-Siprus in die ooste van die eiland geleë.

Akrotiri en Dhekelië het ’n oppervlakte van 254 km² en 'n bevolking van 14 500 in 2010 gehad. Die gebied is in 1960 gestig en behoort sedert die onafhanklikheid van Siprus aan die Verenigde Koninkryk. Akrotiri en Dhekelië is nie deel van die Europese Unie of NAVO nie. Sedert 1 Januarie 2008 is die euro die amptelike geldeenheid.



</doc>
<doc id="47057" url="https://af.wikipedia.org/wiki?curid=47057" title="Willowmore">
Willowmore

Willowmore is 'n ouwêreldse Karoodorp aan die westelike grens van die Oos-Kaap. Die bevolking is sowat 7 700 en die dorp beskik oor heelwat ou geboue uit die Victoriaanse sowel as Eduardiaanse tydperk.

Die dorp het in 1864 ontstaan toe J.P. Aughanbough 'n gedeelte van die plaas "The Willows" by William Moore gekoop het. 'n Tennisbaan is op 'n deel van die grond gebou waar later 'n plaaslike sportklub ontstaan het. Ná die aankoop het Willowmore 'n handelsentrum geword. Die naam was eers Willow-Moore, maar dit is later vereenvoudig na Willowmore. Tien jaar nadat die tennisbaan gebou is, het 'n kerk en landdroskantoor gevolg. Nog tien jaar later, op 28 Februarie 1884, word Willowmore 'n munisipaliteit.

Die spoorlyn tussen Kaapstad en Port Elizabeth het die dorp in 1900 bereik. Willowmore lê ook aan 'n nasionale pad (N9) en die R329. Laasgenoemde gaan hiervandaan in 'n oostelike rigting en verbind Aberdeen met Steytlerville. Die N9 verbind George en Colesberg en loop ook oor Willowmore se buurdorpe, Aberdeen ten noorde en Uniondale ten suide, asook Middelburg en Graaff-Reinet.

Willowmore is die dienssentrum van 'n landboustreek waar geboer word met volstruise, skape, bokke, lusern, sitrus en tabak (laasgenoemde twee in die vrugbare Baviaanskloof).




</doc>
<doc id="47058" url="https://af.wikipedia.org/wiki?curid=47058" title="Uniondale">
Uniondale

Uniondale is 'n dorp in die Klein-Karoo, Wes-Kaap met sowat 4 500 inwoners en is veral bekend vir die spookvrou wat glo op die pad tussen hier en die aansluiting van die pad na die Langkloof duimgooi en dan skielik verdwyn. Die N9 nasionale pad gaan langs die dorp verby.

Die dorp het in 1856 ontstaan toe die eienaars van elk van die twee dele van die plaas Rietvallei, menere James Stewart en ene Du Preez, elkeen 'n dorpie aangelê het, naamlik Hopedale en Lyon. Die dorpies het aan mekaar gegrens maar daar was onenigheid tussen die twee eienaars tot hulle op 24 September 1865 'n brief aan die Nederduitse Gereformeerde Kerk se Ring van George geskryf het waarin hulle te kenne gegee het dat hulle graag die dorpies wou verenig as Uniondale. Daarom vra hulle die ring om 'n gemeente alhier van die NG gemeente George af te stig.

Die ring voldoen op 19 Oktober 1865 aan die versoek en op 20 Januarie 1866 word die NG gemeente Uniondale amptelik gestig met ds. A.G.M. Kuys van George as konsulent. Hy het die gemeente vier jaar lank bedien in die eerste NG kerkgebou (tussen die twee dorpies gebou), wat later aan die Christelike Jongliedevereniging (C.J.V.) en daarna aan die Voortrekker-beweging behoort het.

In Januarie 1870 is prop. P.D. Rossouw as eerste leraar van die gemeente bevestig en word in 1878 opgevolg deur ds. W.A. Joubert wat 15 jaar lank hier arbei en die laaste 20 jaar van sy bediening leraar van die NG gemeente Noorder-Paarl, die sogenaamde Toringkerk, was. Tydens sy dienstyd is 'n nuwe kerkgebou opgerig. Weens 'n gevaarlike bars in die eerste kerktoring is dit in 1908, in die tyd van ds. W.F. Louw, afgebreek en herbou, net drie jaar nadat die moedergemeente se kerk op George se toring in 1905 ineengestort het.

In die beginjare was Uniondale 'n stil en afgesonderde plekkie waarvan die ontwikkeling deur 'n gebrek aan toegangsroetes gestriem is. Die dorp verkry munisipale status op 12 Februarie 1884. Die oplewing in die volstruisbedryf het die dorp laat floreer, want vere het goeie pryse gehaal en kon maklik deur die Swartberg na die indertydse naaste stasie, Prins Albertweg in die Groot Karoo, vervoer word.

Uniondale se munisipale raad het in 1960 'n wapen by die Kaapse Provinsiale Administrasie geregistreer : "In blou, 'n swart regsterskuinsbalk silwer gefimbrieer en belaai met 'n silwer swaard geves en geknop van goud, vergesel in die linkerskildhoof van 'n silwer ruit; 'n goue skildhoof belaai met twee aanstotende inmekaargevlegte rooi ringe". Die helmteken was 'n goue leeu uitkomend uit 'n rooi muurkroon, en die wapenspreuk was "Sterker deur eenheid". Die wapen is blykbaar deur Ivan Mitford-Barberton ontwerp.

Hoewel die omgewing net sowat 250 mm reën per jaar kry en dit dor voorkom, voorsien 'n stroom die dorp van die nodige water. Daar is 'n watermeul met 'n groot wiel in dié stroom, wat in 1852 deur James Stewart gebou is en 'n eeu in bedryf was. Dit is in 1977 herstel en het later 'n nasionale gedenkwaardigheid geword. Nog 'n nasionale gedenkwaardigheid is 'n klein Britse fort wat van die Anglo-Boereoorlog dagteken.

Elke September vind die Karoo-tot-Kus Bergfiets wedren plaas vanaf Uniondale, oor die Outeniekwaberge via die Ou Wapad, deur Avontuur en De Vlugt tot in Knysna.

'n Verloofde paartjie het op die Paassondag van 1968 sowat 20 km buite die dorp op die N9-snelweg verongeluk. Die man het in die koue stormweer beheer oor sy motor verloor. Sy verloofde (Marie Charlotte Roux), 'n jong vrou met lang, donker hare en 'n donker bloes, het tydens die ongeluk agter gelê en slaap. Volgens oorlewering is sy uit die motor geslinger. Ambulanspersoneel wat op die toneel aangekom het, het net die bewustelose man agter die stuurwiel aangetref.

Klaarblyklik het die man die volgende oggend in die hospitaal wakker geword en na sy verloofde gevra. Die mense was verbaas en het haar op die toneel gaan soek. Haar liggaam is later in 'n sloot langs die pad gevind, waar sy teen die koue geskuil en later verkluim het.

Tydens die Paasnaweek van 1976 is die eerste voorval van 'n spook (wat die vrou se beskrywing pas) aangeteken. Sy is na bewering die volgende twee dekades gereeld deur rylopers en motoriste gesien. Hulle het 'n vroulike ryloper gewaar en haar opgelaai. Hulle kon duidelik deure hoor oop- en toeklap. Na 'n paar kilometer het sy skril gelag en dan skielik uit die motor verdwyn.





</doc>
<doc id="47062" url="https://af.wikipedia.org/wiki?curid=47062" title="Servaas Hofmeyr">
Servaas Hofmeyr

Dr. Servaas Hofmeyr (Kaapstad, 11 Desember 1830 - Montagu, 5 Desember 1888) was 'n predikant in die Nederduitse Gereformeerde Kerk. 

Hofmeyr was die twaalfde kind van Jan Hendrik Hofmeyr (1789-1862) en sy vrou, Hester Sophia Joubert, en 'n jonger broer van prof. N.J. Hofmeyr.

Nadat hy die skool Tot Nut van 't Algemeen in Kaapstad bygewoon het, vertrek hy na Utrecht in 1849 waar hy 'n doktorsgraad in die teologie behaal in Augustus 1856. Sy tesis, in Latyn geskryf, het gehandel oor Paulus se leerstelling oor die eersgeborene van alle wesens. Gedurende sy studiejare het hy baie gereis, ook na Noord-Amerika. Met sy terugkeer na Suid-Afrika is hy op 13 Februarie 1857 as predikant gelegitimeer.

Hofmeyr ontvang talle beroepe en aanvaar dié na die NG gemeente Colesberg, waar ds. John Murray hom op 29 Augustus 1857 bevestig. Op 29 September 1860 is hy in sy tweede en laaste gemeente, Montagu, bevestig. Hier behaal hy uitsonderlike sukses, gekenmerk deur die geestelike herlewing wat op sy bevestiging gevolg het. Wit sowel as bruin inwoners was baie erg oor hom. 

Op die Kaapse Sinode van 1867 is hy as assessor aangewys. Hy dien in talle belangrike sinodale kommissies, onder meer die Kuratorium van die Kweekskool op Stellenbosch, waarin hy besonder baie belang gestel het. Hy was 'n produktiewe skrywer wat geglo het die Afrikaners moet ook deur middel van die geskrewe woord opgevoed word. Hy was redakteur van die joernaal "Elips", wat hy in 1857 opgerig het, en deur die oprigting saam met kollegas van die maatskaplik-godsdienstige koerant "De Volksvriend" het hulle toegang tot 'n wye kring lesers gehad. Hy was ook medestigter van die koerant "De Volksbode" in 1877.

Hy was 'n jonger broer van prof. N.J. Hofmeyr. Ds. Hofmeyr is in Desember 1861 getroud met Anna Georgine Morgan, 'n dogter van ds. George Morgan. Uit die huwelik is ses kinders gebore, onder wie die sakeman en kultuurleier W.A. Hofmeyr. Die oudste seun was Henry John Hofmeyr, die Randse pionier, prokureur, opvoedkundige en vooraanstaande figuur in die openbare lewe.



</doc>
<doc id="47065" url="https://af.wikipedia.org/wiki?curid=47065" title="Asore">
Asore

Die Asore (ook Asoriese Eilande genoem; Portugees: "Ilhas dos Açores" [ɐ'soɾɨʃ], "Hawikseilande") is 'n eilandgroep van vulkaniese oorsprong, geleë in die noordoostelike Atlantiese Oseaan tussen die vastelande van Noord-Amerika en Europa, op dieselfde breedtegraad soos die Portugese hoofstad Lissabon. Die argipel het sy naam aan die rykdom van voëls te danke, alhoewel die spesie, wat Portugese ontdekkers hier waargeneem het, heel waarskynlik jakkalsvoëls en nie hawikke (Portugees: "açores") was nie.

Die nege eilande, wat 'n outonome gewes (Portugees: "Região Autónoma dos Açores") van die Republiek Portugal met 'n eie parlement en regering vorm, het 'n oppervlakte van 2 333 km, met 'n eksklusiewe ekonomiese sone wat oor 984 300 km strek. Die nege bewoonde eilande se oppervlaktes wissel van 747 km (São Miguel) tot 17 km (Corvo), met 'n kuslyn van altesaam 943 km. Die Asore-eilande lê verstrooid oor 'n seegebied wat byna so groot is soos vastelandse Portugal.

Volgens hul geografiese ligging word die Asore-eilande in drie groepe onderverdeel: die oostelike groep ("grupo oriental") met São Miguel en Santa Maria; die sentrale groep ("grupo central") met Terceira, Graciosa, São Jorge, Pico en Faial; en die wesgroep ("grupo ocidental") met Flores en Corvo. Die twee buitenste eilande, Santa Maria en Corvo, lê sowat 620 km ver van mekaar. Terwyl die eilandhoofstad Ponta Delgada as regeringsetel dien, vergader die Asoriese parlement in Horta.

Die Portugese volksplanting op die eilande het in die 15de eeu begin. Elkeen van die eilande het teen 'n verskillende tempo ontwikkel, afhangende van die gehalte van sy seehawe, sy terrein, weivelde en bewerkbare landbougrond, sy oesopbrengste en sy afstand van die ander eilande. Verskillende periodes van kolonisasie word ook weerspieël deur die feit dat elke eiland sy eie spesifieke dialek van Asoriese Portugees ontwikkel het.

Met uitsondering van Graciosa en die weste van Santa Maria bestaan die eilandgroep merendeels uit bergagtige terrein. Die vulkaankeël Pico op die gelyknamige eiland is die hoogste piek op die Asore en in heel Portugal, op 2 351 meter bo seevlak. Die hele eilandgroep bestaan op sy beurt uit pieke van die Mid-Atlantiese Rug, 'n ondersese bergreeks, wat op die Noordelike en Suidelike Halfrond op plekke bo die wateroppervlak verrys.

Volgens die sensus van 2001 is die bevolking as iets meer as 240 000 bepaal. Meer as die helfte van die inwoners is op die hoofeiland São Miguel saamgetrek waar ook die grootste stedelike nedersetting en hoofstad, Ponta Delgada, geleë is. Die meerderheid van die bevolking is van Portugese afkoms. Historiese dokumente verwys na drie streke in Portugal – Algarve, Alentejo en Minho – van waar immigrasie op groter skaal plaasgevind het. Daarnaas het verskeie ander etniese groepe hul genetiese spore gelaat – 16de eeuse setlaars uit Vlaandere wat hulle merendeels op Faial gevestig het; Spaanse soldate, wat die argipel vanaf 1580 tydelik beset het; klein groepe immigrante uit ander dele van Europa, Joodse immigrante asook slawe van Moorse afkoms en uit Afrika.

Die stralend groen Asore-argipel word soms geassosieer met die legendariese versonke vasteland van Atlantis, maar Europeërs verbind sy naam veral met 'n klimatologies-weerkundige verskynsel wat gereeld voorkom – die sogenaamde Asore-hoogdrukstelsel waarvan die sentrum naby die eilandgroep geleë is (meestal suidwes daarvan). Dit maak deel uit van die subtropiese hoogdrukgordel en sorg, sodra dit in rigting Wes- en Sentraal-Europa begin uitbrei, vir stabiele warm en sonnige weerstoestande. Die Asore het 'n subtropiese klimaat met sterk oseaniese invloede. Saam met Kaap Verde, die Kanariese Eilande en die Madeiraeilande vorm die Asore 'n eie biogeografiese streek, Makaronesië, wat – ten spyte van die lang afstande – ooreenkomste tussen die eilande se fauna en flora toon.

Die Asore is, net soos alle Atlantiese eilandgroepe, deur vulkaniese aktiwiteit gevorm. As pieke van die ondersese Mid-Atlantiese Rug (MAR), wat die Ou en die Nuwe Wêreld geologies van mekaar skei, is hulle regstreeks op 'n aktiewe breuklyn geleë wat op die seebodem tussen Europa en Afrika aan die een en Amerika aan die ander kant van die Atlantiese Oseaan loop. Ongeveer 170 km noordwes van Faial kom drie groot tektoniese plate in aanraking met mekaar – die Noord-Amerikaanse, die Eurasiese en die Afrikaplaat. Juis op dié punt is die Asore-argipel op 'n tektoniese mikroplaat geleë wat deur die MAR en die Terceira-breuklyn tussen die Eurasiese en die Afrikaplaat begrens word.

As gevolg van plaattektoniese prosesse vorm gereeld krake in die aardkors en vloeibare gesteente begin opstyg. Deur hierdie ondersese vulkaanuitbarstings word, sodra die magma begin afkoel, geleidelik bergreekse gevorm. Die Asore is juis pieke van só 'n reeks. Al het die argipel sy ontstaan aan sy vulkane en tektoniese aktiwiteit te danke, is die eilande se geologiese struktuur onheilspellend vir sy bewoners. Die tektoniese plate, waarop die eilande geleë is, verskuif steeds. Die oostelike en sentrale eilande is oos van die MAR geleë en beweeg jaarliks sowat 1,5 sentimeter in oostelike rigting. Flores en Corvo op die ander kant van die Rug beweeg teen dieselfde snelheid in westelike rigting. Tektoniese wrywing in die oseaniese kors kom gereeld voor en word deur seismoloë dopgehou.

Skielike bewegings en die skokgolwe, wat daarmee gepaard gaan, het binne 'n tydsbestek van enkele dekades sterk aardbewegings tot gevolg. Behalwe vir Corvo, Flores en Santa Maria is op alle eilande sedert die laat 20ste eeu aardbewings aangeteken. Die historiese nedersetting Angra do Heroísmo is op die Nuwejaarsdag van 1980 deur 'n aardbewing geskud. Die kragtige aardbewing, wat op 9 Julie 1998 verwoesting op Faial gesaai het, het 6,7 op die Richterskaal geregistreer.

Die rusteloosheid van die eilandgroep word daarnaas weerspieël in verwoestende vulkaanuitbarstings wat die Asore steeds weer getref het. Die uitbarsting van 1957 en 1958 op die mees westelike punt van Faial was 'n skouspelagtige natuurverskynsel waartydens 'n nuwe vulkaan, die "Vulcão dos Capelinhos", gebore is. Die uitbarsting het in meerdere fases plaasgevind. Die aanvanklik ondersese vulkaan het geleidelik uit die oseaan verrys en nuwe land met 'n oppervlakte van 2,5 km geskep. Die nabygeleë vuurtoring van 1903 is grotendeels onder vulkaanas begrawe, maar het desondanks staande gebly.

Aswolke is een kilometer die lug in geblaas, en 'n suil van waterstoom het oor 'n afstand van enkele kilometer sigbaar geword. 'n Eiland het tydelik ontstaan, maar kort daarna weer in die Atlantiese Oseaan versink. Eers met 'n nuwe reeks uitbarstings het 'n permanente nuwe eiland ontstaan, Ilha Nova 2, wat intussen met Faial versmelt het.

Die gebied, wat deur die uitbarsting geraak is, is destyds slegs deur vissers, walvisvangers en vuurtoringwagters bewoon. Walvisvangers het enkele dae voor die natuurramp verdagte verskynsels en veranderings op die wateroppervlak waargeneem wat hulle as voorbode van 'n uitbarsting herken het. Die klein vissersdorpie Capelo kon dus betyds ontruim word voordat dit agt dae lank deur aardbewings getref is. Soggens op 27 September 1957 het die vulkaan Capelinhos voor die kus uit die see verrys. Baie bewoners het die eiland vir goed verlaat en hulle in die Verenigde State en Kanada gevestig. Om hulle spoedige hervestiging te vergemaklik, het die destydse Amerikaanse president Dwight D. Eisenhower saam met die Kongres immigrasieprosedures per dekreet vereenvoudig.

Die uitbarsting van 1957/58 is deur wetenskaplikes en joernaliste dopgehou en deur al die fases heen noukeurig gedokumenteer. Tot vandag toe bly die gebied van Ponta dos Capelinhos raaiselagtig en trek dit die aandag van internasionale navorsers. In teenstelling met die groen res van die eiland lyk dit ook vyf dekades ná die uitbarsting soos 'n maanlandskap en is daar – anders as in ander vulkaniese terreine op die Asore – geen nuwe plantegroei nie.

Die Asore-eilande is van verskillende ouderdomme. Die gesteentes, wat op Santa Maria aangetref word, is sowat agt miljoen jaar oud. Opvallend is die kalkagtige sedimente waarin talle fossiele gepreserveer is. Blykbaar het die eiland in sy geskiedenis tydelik in die see versink om later weer bo die wateroppervlak te verrys.

Die ooste van São Miguel met die Tronqueira-massief is sowat vier miljoen jaar gelede gevorm, terwyl die westelike gedeelte eers later ontstaan het. Pico is die jongste eiland in die argipel. Sy ouderdom word deur geoloë op sowat 270 000 jaar beraam. In vergelyking met ander vulkaniese eilande in die Atlantiese Oseaan het die Asore dus betreklik laat ontstaan. So dagteken Madeira se gesteentes uit die ontstaantydperk van die Atlantiese Oseaan sowat 60 tot 70 miljoen jaar gelede.

Die Asore is binne die subtropiese hoogdrukgordel geleë. Hier staan hulle onder die invloed van die ossilerende hoogdrukstelsel wat na hulle genoem is. Die Asore-hoogdrukstelsel oefen invloed op weerstoestande tot Europa uit, veral gedurende die somermaande wanneer sy sentrum regstreeks oor die eilandgroep lê. Sodra sy ligging begin verander, raak dit regstreeks weerstoestande. Gedurende die winter verskuif sy sentrum na die suide of suidweste, in die oorgangstye van lente en herfs na die suidooste. Laedrukstelsels, wat uit westelike rigting nader, bring dan koeler reënweer.

Naas die Asore-hoogdrukstelsel word die eilande se klimaat deur die Noord-Atlantiese Stroom bepaal, 'n sytak van die warm Atlantiese Golfstroom. So het die eilandgroep 'n gematigde subtropies-oseaniese klimaat met min temperatuurskommelinge dwarsdeur die jaar en 'n jaarlikse gemiddeld van sowat 17,5 °C. Temperature van meer as 30 °C word selde aangeteken.

Die argipel kry baie reën. Die jaarlikse neerslae op seevlak beloop sowat 1000 mm; hulle is aansienlik hoër in die berggebiede en die weste van die eilandgroep. Die sneeugrens is in die wintermaande op 'n hoogte van sowat 1200 m geleë, maar kan tydelik so laag as 600 m daal. Veral die bergpiek Pico is gereeld met sneeu bedek. Opvallend hoog is die Asore se humiditeit van 75 persent of meer. Bewolkte toestande kom dikwels voor, net soos mis in hoër geleë gebiede. So is druppelkondensasie naas sterk reënval 'n tweede belangrike waterbron vir bepaalde plantspesies.

Weens die osillerende Asore-hoogdrukstelsel kan winde op die eilande uit alle rigtings waai. Nogtans is daar variasies, afhangende van seisoen en geografiese ligging. Die oostelike eilandgroep word deur noordoostelike passaatwinde en suidwestelike strominge gekenmerk. Op die sentrale groep waai winde hoofsaaklik uit wes-suidwestelike of noordoostelike rigting. Noord- en suidwinde kom gereeld op die westelike groep voor. Daarenteen kom ooswind betreklik selde voor.

Alhoewel die Asore eers in die vroeë 15de eeu amptelik deur Portugese seevaarders ontdek is, wys ouer seekaarte reeds eilande in die noordelike Atlantiese Oseaan. Histories gedokumenteer is sulke eilande op Angelino Dulcert se kaart van 1339, in die Mediceu-atlas van 1352 en die laat 14de eeuse "Carta de Soleri". Ongewone name soos "Ilha de Ventura" ("Gelukseiland") dui egter daarop dat vroeë kartograwe eerder hul fantasie vrye spel gegee het as om betroubare inligting van onbekende navigeerders te raadpleeg.

Vroeë Europese seevaarders kon die eilandgroep net per ongeluk bereik. As hulle vanuit Europese hawens vertrek het, moes hulle teen die heersende winde in seil – 'n uiters moeilike taak. Waarskynlik het Portugese ontdekkingsreisigers op die Asore afgekom toe hulle na verkenningsvaarte langs die Wes-Afrikaanse kus huis toe geseil het. Vaarte in suidelike rigting langs die kus van Afrika is deur bestendig waaiende noordoostelike passaatwinde vergemaklik – winde wat in die vroeg-moderne tydperk vaarte op nuwe handelsroetes eers moontlik gemaak het en derhalwe in Engels tradisioneel "trade winds" ("handelswinde") genoem is.

Vir hul terugvaarte moes seilskip-bemannings die uitwerkings van wind en stroming in ag neem. Kennis van sirkulêre seestrominge en navigasie met behulp van die Poolster was van beslissende belang. Skepe moes in 'n wye noordwestelike boog na die oop see draai waar hulle ongeveer op die 35ste breedtegraad die westewindsone bereik het. Eers van hier kon hulle die koers na Europa rig. Na hierdie navigasie-tegniek is in Portugees as "volta do mar" of "volta pelo largo" verwys.

Vroeër of later moes seevaarders op een van die Asore-eilande afkom, al was dit per ongeluk. Volgens oorlewering het Diogo de Silves in 1427 die mees suidelike eiland in die argipel, Santa Maria, en moontlik ook São Miguel, tydens sy terugvaart vanuit Madeira na Europa ontdek.

Vanaf die begin van die Portugese volksplanting op die Asore het vee- en graanboerdery naas vissery die ekonomiese ruggraat van die eilandgroep gevorm. Ekstensiewe graanverbouing het gepaard gegaan met die vestiging van betreklik groot boerderye en landgoedere wat tot vandag toe bestaan. Teen die middel van die 16de eeu het inheemse plantspesies waardevolle kleurstowwe vir die Vlaamse tekstielbedryf opgelewer en 'n eerste ekonomiese bloeitydperk ingelui. Toe die uitvoer van kleurstowwe omstreeks 1700 nie meer winsgewend was nie, is met die grootskalse verbouing van lemoene begin. Hierdie sitrusvrugte is merendeels na Engeland uitgevoer en het sentraal gestaan in die eilande se tweede ekonomiese groeifase.

Saam met die sitrusbedryf is 'n florerende wynbedryf op die Asore gevestig. Wyn, wat op die eiland Pico gekelder is, was van só 'n hoë gehalte dat dit selfs aan die Russiese Tsarehof gewild geraak het. Albei bedrywe het teen die middel van die 19de eeu as gevolg van plantsiektes binne enkele jare aan belangrikheid ingeboet.

As 'n outonome gewes van Portugal trek die Asore regstreeks voordeel uit hul lidmaatskap van die Europese Unie (EU). Die eilandgroep word as marginale ekonomiese streek geklassifiseer en ontvang subsidies om sy ekonomie verder te ontwikkel. So is baie infrastruktuurprojekte soos die bou van nuwe teerpaaie deur die EU befonds. Die plaaslike boubedryf het as gevolg van hierdie beleid sterk groei getoon.

Melk- en veeboerdery vorm die ruggraat van die Asoriese landbousektor. Suiwelfabrieke word op alle eilande aangetref; so het kaas, botter en melkpoeier belangrike uitvoerprodukte geword. Daarnaas word beesvleis van hoë gehalte na Madeira en vastelandse Portugal uitgevoer. Die eilande se varkvleis en eierproduksie is hoofsaaklik vir die plaaslike bestem.

Tabak-, tee- en pynappelplantasies het op São Miguel ontstaan, terwyl boere op Santa Maria en Graciosa spanspekke tot 'n belangrike nisproduk ontwikkel het. Pynappelplante is oorspronklik teen die middel van die 19de eeu as sierplante uit Suid-Amerika op die eilande ingevoer. Geleidelik het pynappels 'n gesogte vrug in welvarende Asoriese huishoudings geword. Vandag word hulle in kweekhuise verbou wat hoofsaaklik in drie nedersettings (Ponta Delgada, Lagoa en Vila Franca) aangetref word. Wingerde is op Graciosa, Pico, São Miguel en Terceira aangelê.

Die plaaslike visserybedryf spits hom onder meer op tuna toe en kan in die toekoms moontlik voordeel trek uit die Asore se visryke eksklusiewe ekonomiese sone.

"SATA Air Açores" is die eilande se streekslugdiens. Die lugredery is gestig deur enkele lugvaartpioniers wat vroeg in die 1940's die vereniging "Sociedade Açoriana de Estudos Aéreos, Lda." gevestig het om die ekonomiese lewensvatbaarheid van 'n streekslugdiens te ondersoek. Die eerste watervliegtuig, wat op die Noord-Atlantiese roete gevlieg het, het op 21 Augustus 1941 geland. Tien jaar later, op 15 Junie 1947, het 'n "Beechcraft CS-TAA" van SATA sewe passasiers van São Miguel na Santa Maria geneem.

In 1980 is SATA, wat oorspronklik as privaat onderneming gevestig is, volgens die bepalings van die outonome Asoriese regering genasionaliseer. Terwyl die afkorting SATA bybehou is, is die volledige amptelike naam gewysig tot "Serviço Açoriano de Transportes Aereos, E.P." Die lugredery het in 1990 tot die "European Regional Airlines Association (ERA)" en die "International Air Transport Association (IATA)" toegetree.

Nog tot 2015 is die Asore se internasionale lugredery SATA deur 'n monopolie teen mededinging beskerm. Intussen is alle bepalings in hierdie verband deur die Asoriese regering afgeskaf. Tradisionele en laekosterederye, wat op internasionale roetes na Ponta Delgada se lughawe toegelaat is, sluit – naas SATA International – Ryanair, easyJet en TAP Air Portugal in. 'n Verdere mededinger, Air Berlin, is in 2017 weens finansiële moeilikhede gelikwideer.



</doc>
