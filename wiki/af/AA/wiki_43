<doc id="50171" url="https://af.wikipedia.org/wiki?curid=50171" title="Romuva (godsdiens)">
Romuva (godsdiens)

Romuva is 'n religieuse beweging wat die ou voor-Christelike Litause godsdiens laat herleef. Hierdie Baltiese geloof berus op ou godsdienstige tradisies en stem in baie opsigte met die godsdiens van die Pruisiese en ander Baltiese volke ooreen. Tot en met 1387 was dit die nasionale en staatsgodsdiens van die Grootvorstedom Litaue.

Die huidige godsdiens Romuva handhaaf internasionale betrekkinge en het veral aanhangers in Litaue en die Verenigde State. Dit is nou verwant aan Letland se inheemse godsdienstige beweging Dievturība.

Aanhangers van die tradisionele Litause godsdiens het die naam "Romuva" in die 1920's gekies. Dit verwys na die Pruisies-Baltiese heiligdom Romuva (tans in die Russiese Oblast Kaliningrad geleë).

"Romuva" beteken "tempel" of "heiligdom", maar ook "plek van innerlike vrede". Afgelei van hierdie naam, word na aanhangers van Romuva in Litaus as "romuviai", "Romuvaites" of "sentikiai" ("ougelowiges") verwys.

Media - Video


</doc>
<doc id="50172" url="https://af.wikipedia.org/wiki?curid=50172" title="Jaipur">
Jaipur

Jaipur (Hindi: जयपुर) is die hoofstad en grootste stad van die Indiese deelstaat Rajasthan. Die stad is in die noorde van Indië geleë en is 'n belangrike ekonomiese sentrum. Jaipur het 'n bevolking van 3 210 570 in 2009 gehad en is die tiende grootse stad van Indië. Die historiese binnestad van Jaipur is in 2019 deur Unesco as 'n wêrelderfenisgebied gelys.




</doc>
<doc id="50175" url="https://af.wikipedia.org/wiki?curid=50175" title="Arequipa">
Arequipa

Arequipa is die hoofstad van die gelyknamige streek van Suid-Peru en is die politiese, ekonomiese en kulturele sentrum van die suidelike Peru. Arequipa is geleë op 'n hoogte van oor die 2 300 m bo seespieēl en het ongeveer 783 000 inwoners. Die stadsomgewing word deur 'n aantal vulkane oorheers, soos die 5 822m hoë keëlvormige Misti, die 6 057 m hoë Chachani en die kleiner en meer afgeleë Pichu Pichu.

Sedert 1250 het die Inkas die gebied beheers en in 1537 het die Spaanse conquistador die gebied van die huidige stad verower. Die stad is op 15 Augustus 1540 deur Spanjaarde onder Garcí Manuel de Carbajal as "Villa de Nuestra Señora de la Asunción del Valle Hermoso de Arequipa" gestig. Die historiese stadsentrum van Arequipa is in 2000 deur UNESCO as 'n wêrelderfenisgebied gelys.



</doc>
<doc id="50184" url="https://af.wikipedia.org/wiki?curid=50184" title="Treptower Park">
Treptower Park

Treptower Park is 'n openbare park in Berlyn wat regstreeks aan die Spree-rivier in die stadsdeel Alt-Treptow van die administratiewe distrik Treptow-Köpenick geleë is. Die park beslaan 88,2 hektaar.

Die park is tussen 1876 en 1888 volgens planne van die destydse stedelike tuinbou-direkteur Gustav Meyer aangelê. As voorloper van die park word 'n klein bos naby Treptow beskou wat deur Johann Peter Paul Bouché stelselmatig aangeplant is. Die park se boukoste het 1,2 miljoen mark beloop. Die terrein is as "volkspark" ontwerp en was destyds een van die eerste tuine wat vir die algemene publiek toeganklik was. 'n Uitgestrekte speel- en sportterrein, wat in die vorm van 'n hippodroom met 'n lengte van 250 en 'n wydte van 100 meter aangelê is, het as middelpunt van die park gedien.

Tussen 1 Mei en 15 Oktober 1896 is 'n groot handelskou, die "Berliner Gewerbeausstellung", in die Treptower Park gehou. Ter ere van Gustav Meyer het die beeldhouer Albert August Manthe 'n borsbeeld geskep wat in 1890 in die westelike gedeelte van die park tussen die strate Puschkinallee en Am Treptower Park geplaas is.

Die sentrale speel- en sportterrein is deur die Militêre Sowjet-administrasie in Duitsland (SMAD) vir die bou van 'n monument ter ere van gesneuwelde Sowjet-soldate gekies. Die monument met 'n oppervlakte van 93 000 m² het tussen 1946 en 1949 ontstaan. Die monument, wat ook as militêre begraafplaas gedien het, herdenk sowat 80 000 lede van die Rooi Leër wat tydens die verowering van Berlyn in die Tweede Wêreldoorlog geval het.

Tussen 1957 en 1958 is 'n somerblomtuin volgens 'n ontwerp van die landskapsargitek Georg Pniower aangelê - die voorloper van die huidige rosetuin met 25 000 roosplante, skulpture en 'n fontein.


</doc>
<doc id="50185" url="https://af.wikipedia.org/wiki?curid=50185" title="Rhodos">
Rhodos

Rhodos (Grieks: Ρόδος, "Ródos", uitspraak: ˈroðos) is 'n Griekse eiland ongeveer 18 km suidwes van Turkye in die oostelike Egeïese See. Dit is die grootste van die Dodekanese eilande in terme van oppervlakte en bevolking. Van die 117 007 inwoners is 53 709 woonagtig in die gelyknamige hoofstad van die eiland.

Histories was Rhodos wêreldbekend om die Kolos van Rhodos, een van die Sewe wonders van die wêreld. Die middeleeuse Oustad van Rhodosstad is verklaar tot 'n Wêrelderfenisgebied. Die hoofbedryf van die eiland is toerisme.

Die eiland Rhodos is byna soos 'n spiespunt gevorm, 79.7 km lank en 38 km breed, met 'n totale oppervlakte van ongeveer 1 400 km en 'n kuslyn van ongeveer 220 km. Rhodosstad is geleë aan die noordpunt van die eiland, en is ook die ligging van die antieke en huidige handelshawens. Die belangrikste lughawe (Diagoras Internasionale Lughawe, IATA-kode: RHO) is geleë 14 km na die suidweste van die stad Paradisi. Die padnetwerk verlaat die stad radiaal na die oos- en weskuste.

Wat flora en fauna betref, toon Rhodos 'n groter ooreenkoms met Klein-Asië as met die res van Griekeland. Die eilandmidde is bergagtig, ylbewoon en bedek met dennewoude ("Pinus brutia") en sipresse ("Cupressus sempervirens"). Die Rhodossiese damherte is geneties onderskeibaar van damherte elders, en is van hoë bewaringsbelang. In Petaludesvallei (Grieks vir "Vallei van die Skoenlappers"), versamel groot getalle tiermotte in die somermaande. Die bergtop van Attavyrosberg, met 'n hoogte van 1 216 m, is die hoogste punt van die eiland. Die strande is klipperig. Binnelands word lappies bewerkbare grond aangetref waar sitrusvrugte, wyndruiwe, aartappels, olywe en ander gesaaides verbou word.

Buite Rhodosstad, is die eiland oortrek met klein dorpies en vakansieoorde, waaronder Faliraki, Lindos, Kremasti, Haraki, Pefkos, Archangelos, Afantou, Koskinou, Embona (Attavyros), Paradisi en Trianta (Ialysos). Toerisme is die eiland se hoofbron van inkomste.

Bekende aardbewings sluit in die 226 v.C. aardbewing wat die Kolos van Rhodos vernietig het; een op 3 Mei 1481 wat heelwat van Rhodosstad vernietig het; en een op 26 Junie 1926.

Op 15 Julie 2008, is Rhodos getref deur 'n aardskudding van 6.3 op die Richterskaal wat beperkte skade aan enkele geboue aangerig het. Een vrou het gesterf toe sy teen trappe afgeval het terwyl sy uit haar huis probeer vlug het.

Die eiland was bewoon tydens die Laatsteentydse periode, alhoewel min tekens van hierdie kultuur oorbly. In die 16de eeu v.C. het die Minoïers na Rhodos gekom. Latere Griekse mitologie roep 'n Rhodossiese ras in herinnering, genaamd die Telchines, en het die eiland Rhodos in verband gebring met Danaus; dit was soms onder die bynaam "Telchinis" bekend. In die 15de eeu v.C., het Mykeners Rhodos binnegeval. Ná die Bronstydse val was die eerste hernude kontak met die buitewêreld 'n skakel met Siprus. In die 8ste eeu v.C. het die eiland se nedersettings vorm aangeneem, met die koms van die Doriërs, wat die drie belangrike stede Lindos, Ialyssos en Kameiros opgerig het, wat tesame met Kos, Knidos en Halikarnassos (op die vasteland) die sogenaamde Doriese heksapolis (Grieks vir ses stede) uitgemaak het.

Voor argeologiese kennis opgedoen is, het mite ingestaan vir leemtes in die historiese rekord. Volgens Pindar se ode, is die eiland gebore uit die verbintenis van die songod Helios met die nimf Rhode, en is die stede dan na hul drie seuns vernoem. Die "rhoda" is ook 'n rosige hibiskussoort, wat inheems aan die eiland is. Diodorus Siculus het bygevoeg dat Actis, een van die seuns van Helios en Rhode, na Egipte gereis het. Hy sou dan die stad Heliopolis gebou het en die Egiptenare onderrig het in die wetenskap van astrologie.

In die tweede helfte van die 18de eeu v.C. het die heiligdom van Athena geweide offerhandes ontvang wat getuig van kulturele skakels: klein ivoorstukke van die Nabye Ooste en bronsobjekte van Sirië. By Kameiros aan die noordweskus, 'n voormalige Bronstydse lokus, waar die tempel in die 8ste eeu v.C. opgerig is, is daar 'n ander opsienbare eietydse opvolging van ivoorgekerfde beeldjies. Fenisiese teenwoordigheid op die eiland te Ialysos is oorgelewer in tradisies wat heelwat later deur Rhodossiese geskiedkundiges opgeteken is.

Die Perse het die eiland binnegeval en verower, maar is op hul beurt deur magte van Athene verslaan in 478 v.C.. Die stede het aangesluit by die Deliese bond. Toe die Peloponnesiese oorlog uitbreek in 431 v.C., het Rhodos oorwegend neutraal gebly, alhoewel lidmaatskap van die bond behou is. Die oorlog het voortgeduur tot 404 v.C., maar teen dié tyd het Rhodos hom volkome van die oorlog onttrek, en besluit om sy eie gang te gaan.

In 408 v.C. het die stede verenig om een streek te vorm. Hulle het Rhodosstad gebou, 'n nuwe hoofstad aan die noordpunt van die eiland. Dit is volgens 'n reëlmatige bouplan uitgelê onder toesig van die Atheense argitek Hippodamus. Die Peloponnesiese oorlog het die hele Griekse kultuur sodanig verswak dat dit blootgestel was aan invalle. In 357 v.C. is die eiland verower deur koning Mausolus van Karië, voor dit deur die Perse onderwerp is in 340 v.C.. Die Persiese bewind was ook van korte duur. Tot groot verligting van die inwoners, is Rhodos opgeneem in die gedyende ryk van Alexander die Grote in 332 v.C., nadat hy die Perse verslaan het.

Met die dood van Alexander het sy generaals meegeding om beheer van die koninkryk. Drie van hulle, naamlik Ptolemeus, Seleukus en Antigonos het daarin geslaag om die koninkryk onder hulself te verdeel. Rhodos het sterk handels- en kulturele belange met die Ptolemeërs in Alexandrië gevorm, om die grondslag te lê vir die Rhodo-Egiptiese alliansie, wat handel regdeur die Egeë beheer het in die 3de eeu v.C.. Rhodosstad het ontwikkel tot 'n maritieme, handels- en kulturele sentrum; die munte daarvan was byna regoor die Mediterreense streek in omloop. Beroemde skole vir filosofie, wetenskap, literatuur en redenaarskuns is hier gevestig, en leermeesters is met Alexandrië uitgeruil. Geleerdes het ingesluit die Atheense retorikus Aeschines, wat 'n skool in Rhodos gestig het, Apollonius van Rhodos, sterrekundiges Hipparchos en Geminos wat hul waarnemings en werke hier gelewer het, en die retorikus Dionysios Trax. Die beeldhouskool het 'n ryk, dramatiese styl nagestreef wat beskryf kan word as die "Helleense barok".

In 305 v.C. het Antigonus sy seun Demetrios aangesê om beleg te lê op Rhodos in 'n poging om die alliansie met Egipte te verbreek. Demetrios het reuse belegmasjiene opgerig, insluitend 'n 50m-lange stormram en 'n beleëringstoring genaamd Helepolis wat sowat 163 000 kg geweeg het. Ten spyte van hierdie aanslag, het hy in 304 v.C. na slegs een jaar, daarvan afgesien en 'n vredesverdrag geteken. Sodoende is 'n groot voorraad militêre toerusting agtergelaat. Die Rhodossiërs het die toerusting verkoop en die opbrengs aangewend om 'n standbeeld vir hul songod, Helios, op te rig, wat sedertdien as die Kolossos van Rhodos bekend is.

In 164 v.C. het Rhodos 'n verdrag geteken met Rome. Dit het 'n sentrum vir geleerdheid geword vir vername Romeinse adelfamilies, en is veral hoog aangeslaan vir die redenaarsdosente, byvoorbeeld Hermagoras en die onbekende outeur van "Rhetorica ad Herennium". Aanvanklik was die staat 'n belangrike vennoot van Rome wat verskillende voordele geniet het, maar dié is later verloor in die omwentelinge van die Romeinse politiek. Cassius het die eiland uiteindelik ingeval en die stad geplunder.

In die eerste eeu n.C. het Keiser Tiberius 'n kort wyle as banneling op Rhodos deurgebring. Paulus het die Christengeloof na die bevolking van die eiland gebring. Rhodos het 'n hoogtepunt bereik in die 3de eeu n.C.. In 395, het die lang Bisantynse-periode aangebreek vir Rhodos, waarna die oostelike helfde van die Romeinse ryk geleidelik meer Grieks geword het.

Rhodos is beset deur die Moslemmagte van Muawijah I in 672. Om en by 1090 is dit weer beset deur Moslemmagte van die Seljoekturke, kort na die Slag van Manzikert. Rhodos is verower deur die Bisantynse Keiser Alexios I Komnenos tydens die eerste kruistog.

"Sien ook: Beleg van Rhodos (1480), Beleg van Rhodos (1522)"
In 1309 het die Bisantynse era tot 'n einde gekom toe die eiland beset is deur magte van die Orde van Malta. Onder die heerskappy van die "Ridders van Rhodos" (hul nuwe naam), is die stad herbou volgens die ideale middeleeus-Europese skema. Vele van die stad se beroemde monumente, waaronder die Grootmeesterpaleis, is in hierdie tydperk opgerig.

Die sterk skansmure wat deur die Orde van Malta opgerig is, het die aanslae van die Sultan van Egipte in 1444 weerstaan, asook dié van Mehmet II in 1480. Uiteindelik egter, het Rhodos geswik voor die groot weermag van Süleyman I in Desember 1522, lank na die res van die Bisantynse Ryk reeds verlore was. Die enkele oorlewende Ridders is toegelaat om hul te hervestig in Koninkryk Sisilië. Die Ridders sou later hul basis verskuif na Malta. Rhodoseiland was hierna 'n besitting van die Ottomaanse Ryk vir bykans vier eeue.

Die eiland se bevolking word uitgemaak deur die etniese groepe van die omliggende lande, insluitend Jode. Onder die bewind van die Ottomaanse Ryk, was die Jode meestal welaf, alhoewel in enkele gevalle onderhewig aan diskriminasie en dweepsugtigheid. In Februarie 1840, is die Jode van Rhodos vals beskuldig van rituele moord op 'n Christenseun, die sogenaamde Rhodossiese moordritelegende.

In 1912, het Italië die eiland by die Turke afgeneem. Die eiland se bevolking het daardeur vele van die gebeure van die "uitruiling van minderhede" tussen Griekeland en Turkye vrygespring. Weens die Verdrag van Lausanne, is die eiland, met inbegrip van die Dodekanese, amptelik aan Italië toegeken. Rhodos het dan die kern van die Italiaanse streeksbesitting geword, by name die "Isole Italiane dell'Egeo".

Na afloop van die Italiaanse wapenstilstand van 8 September 1943, het die Britte gepoog om die Italiaanse garnisoen te Rhodos te oorreed om na die Geallieerdes oor te loop. Hierdie moontlikheid is deur die Duitse weermag voorsien, wat dan die eiland suksesvol beset het. Die Duitse besetting was merendeels verantwoordelik vir die mislukking van die Britte se daaropvolgende Dodekanese Kampanje.

Op 19 Julie 1944 het die Gestapo 'n klopjag uitgevoer op die eiland se bykans 2,000 Joodse inwoners, om hulle na uitwissingskampe te stuur. Omtrent 160 van die eiland se meer as 600 Griekse Jode het oorleef. Die Turkse konsul Selahattin Ülkümen het geslaag, ten spyte van aansienlike risiko vir sy familie, om 42 Joodse families te red, omtrent 200 persone in geheel, wat oor Turkse burgerskap, of familiebande met Turkse Jode beskik het.

In 1948, is Rhodos saam met ander Dodekanese-eilande, met Griekeland verenig.

In 1949 was Rhodos die gasheer vir onderhandelings tussen Israel en Egipte, Jordanië, Libanon en Sirië, wat die 1949 Wapenstilstandsverdrae voltrek het.



</doc>
<doc id="50186" url="https://af.wikipedia.org/wiki?curid=50186" title="Sosialistiese realisme">
Sosialistiese realisme

Sosialistiese realisme (soms afgekort tot Sosrealisme) was 'n kunsstroming wat in 1932 deur die Sentrale Komitee van die Kommunistiese Party van die Sowjetunie as verpligtend vir die produksie van literatuur, beeldende kuns en musiek gestel is. Dit het later vir die hele sosialistiese stelsel van die Oosbloklande verpligtend geword.

Kunstenaars is opgeroep om die "werklikheid in sy rewolusionêre ontwikkeling... waaragtig en konkreet-histories uit te beeld". Gedurende Josef Stalin se bewind is literêre vormeksperimente en abstrakte kuns ten strengste afgekeur en kunstenaars verplig om die sosialistiese werklikheid volgens 'n partygebonde sienswyse uit te beeld. Hierdie werklikheid is in die kuns gevolglik geïdealiseer en mooier voorgestel as wat dit regtig was. Sodoende het kunstenaars – naas skrywers veral skilders en argitekte – in 'n toenemende mate staatspropaganda oorgedra. Hulle is ingespan om Stalin se leiersrol te bevestig en die mite van 'n nuwe "Goue Tydperk" te skep wat deur die "nuwe, sosialistiese mens" ingelui sou word. Kunstenaars sou dus werke skep wat hul eie tyd bewus glorifiseer.

Sosialistiese realisme het die Sowjet-kunslewe as amptelike doktrine tot die ontbinding van die Sowjetunie in 1991 oorheers. Dit het kort ná die einde van die Tweede Wêreldoorlog sy sterkste uitwerking op die kunste gehad. Eers ná Stalin se afsterwe in Maart 1953 is die staat se riglyne vir kunstenaars ietwat verslap en afwykings toegelaat, alhoewel openbare optredes en uitstallings van kunstenaars steeds gesensureer is. Sedert die 1980's het kunstenaars in Oosbloklande in nouer aanraking met die kunslewe van westerse lande gekom wat 'n regstreekse invloed op die Oos-Europese kunswêreld begin uitoefen het. Sodoende het Sosialistiese realisme as die heersende kunsstroming reeds voor die politieke omwenteling in die Oosblok vanaf 1989 gekwyn.

Die 1920's, die dekade ná die Russiese Oktoberrewolusie in 1917, was in die Sowjetunie gekenmerk deur 'n groot verskeidenheid van kreatiewe en eksperimentele kuns- en literatuurstrominge. Ná die bevryding van die tsaristiese sensuur was kunstenaars entoesiasties oor die nuwe tydgees en het in 'n groot aantal nuutgestigte kunsgroepe (Russies „групповщина“, foneties „groeppofsjtsjina”) en -verenigings soos LEF, LCK en "Proletkult" met innoverende konsepte na vore gekom om die arbeidersliteratuur te bevorder, soms op 'n aggressiewe manier.

Avantgardistiese strominge in die kultuur het aan die begin van die dertigerjare egter steeds minder aantrekkingskrag uitgeoefen en is ook op internasionale vlak geleidelik deur nuwe tendense soos klassisisme en ruralisme (soos die "bloed-en-bodem-literatuur" in fascistiese lande) vervang.

Dit was onder meer Kasimir Malewitsj, die grondlegger van kunsstrominge soos konstruktivisme en suprematisme, wat ná die rewolusie van 1917 blykbaar tot 'n belangrike dryfkrag agter 'n nuwe kulturele stroming ontwikkel het wat – analoog met die ontwikkeling op politieke gebied – 'n volstrek nuwe pad sou aandurf. Hy het die kunsskool van Witebsk tot 'n sentrum van die suprematisme omgevorm en tot in die middel van die 1920's beduidende funksies in Sowjet-Russiese kunsliggame vervul. Danksy die steun, wat deur die volkskommissaris Anatoli Loenatsjarski aan die nuwe stroming verleen is, kon dit sonder regstreekse inmenging deur die owerheid ontwikkel. In hierdie vroeë fase is suprematisme soms ook as 'n stylmiddel in politieke propaganda gebruik.

Die "Staatsinstituut vir Kunskultuur" (GINChUk), waar Malewitsj die amp van direkteur beklee het, is in 1926 gesluit. Malewitsj het as balling na Wes-Europa gegaan en hom later by die realisme aangesluit.

In sy dekreet "Oor die re-organisasie van literêre en kunstenaarsverenigings", wat op 23 April 1932 uitgereik is, het die Sentrale Komitee van die Kommunistiese Party die ontbinding van alle bestaande groeperings en organisasies besluit en die stigting van 'n (voorlopige) Al-Russiese skrywersvereniging (WSP) aangekondig. Veral groeperings wat hulle op radikale proletariese arbeidersdigkuns ("Proletkult") toegespits het soos RAPP, wat sedert 1918 in die lewe geroep is en op hul beurt tot die ontbinding van ander groeperings bygedra het, is deur hierdie besluit geraak.

Twee jaar later is met voorbereidings vir die eerste Al-Russiese kongres van Sowjet-skrywers in Augustus 1934 begin waarop die nuwe doktrine openlik gedebatteer en die Sowjet-skrywersvereniging gestig is. In sy statute is die Sosialistiese realisme as "verpligtende kunsmetode" vasgeskryf. Die besluit het soos volg gelees:

Altesaam 591 skrywers, wat 52 nasies verteenwoordig het, het die kongres bygewoon. Die sentrale figuur van die byeenkoms was Maksim Gorki, die eerste voorsitter van die Sowjet-skrywersvereniging. Sommige van die deelnemers het as gevolg van die debatvoering oor nuwe metodes groter vryhede en veelsydigheid ten opsigte van onderwerpe en vorme verwag. Nogtans het die eerste redevoering van Andrei Sjdanof as verteenwoordiger van die Sentrale Komitee van die KP reeds duidelik na die aanstaande ideologiese vasstelling van metodes in die kuns verwys. Kampanjes, waardeur in die volgende jare terme soos partydigheid, volksverbondenheid, gepastheid vir die massa's en verstaanbaarheid gepropageer is, het die literêre vorme geleidelik begin inperk. Humeur, ironie en satire, grotesk-absurde vorme en eksperimentele literatuur het – tenminste volgens die amptelike kunsbeleid – ondenkbaar geword.

Die Sosialistiese realisme het in formele opsig die poging onderneem om Romantiek en Realisme met mekaar te verenig – vanuit die Russiese perspektief was hierdie kunsstrominge die twee literêre hoofbewegings van die 19de eeu. Die manier van uitbeelding sou hierby as literêre metode aan die Realisme ontleen word, terwyl die Romantiese stylperiode as voorbeeld vir die positiewe gees en emosies van 'n nuwe rewolusionêre Romantiek sou dien. Daar is ook verduidelik dat die Sosialistiese realisme sy wortels eerder in die Klassisisme as in die Romantiek sou hê.

In albei gevalle is nuwe inhoude, wat in ooreenstemming met die heersende beleid was, in ou literêre vorme gegiet – dikwels op 'n redelik triviale manier. Avantgardistiese digters, wat in hul poësie nuwe vorme van literêre uitdrukking ontwikkel het, of naturalistiese strominge het nie meer in hierdie konsep gepas nie. Slegs Wladimir Majakofski (1893–1930), wat in die 1920's nog deur die proletariese arbeidersdigters gekritiseer is, is vir sy werk deur Boecharin en Stalin in 1935 met die eretitel "klassieke Sowjet-digter" bekroon.

Kenmerkende literêre motiewe in hierdie periode is die helde wat by die bou van die nuwe Sowjet-samelewing uitblink – so is byvoorbeeld 'n kult rondom arbeid en werkers ontwikkel. Die industrialisering van 'n voorheen nog merendeels agrariese land het 'n groot inset van alle betrokkenes geverg, maar ook 'n nuwe soort helde – Sowjet-helde. Lugvaartpioniers, vlieëniers en skeepsbemannings was hierby sentrale akteurs.

Om die verdedigingsparaatheid teenoor die fascistiese buiteland te verhoog, is daar later ook 'n nou verbinding tussen skrywers en die Rooi Leër ontwikkel. Reeds in 1930 is die Rooi Leër se literêre organisasie (LOKAF) in die lewe geroep, met Maksim Gorki as een van sy bekendste lidmate. Ook op ander gebiede het skrywers presies gedefinieerde maatskaplike funksies begin vervul.

Die Sosialistiese realisme het sy eie kenmerkende literêre genres ontwikkel soos die roman-epos (Russies Роман-Эпопея, in vakkringe soms ook "roman-epopee" genoem) waarvoor klassieke heldedigte (soos "Eugen Onegin") met die burgerlike roman-genre (met werke soos "Oorlog en vrede") versmelt is. In hierdie werke is beduidende historiese tydperke met die persoonlike lotgevalle van romanhelde verbind en met groot uitvoerigheid geteken. 'n Aantal bekende skrywers het beduidende bydraes tot die nuwe genre gelewer, waaronder Aleksei Tolstoi het met sy heldedig Хождение по мукам ("Die lydensweg") en Michail Sjolochof met Тихий Дон ("Die Stille Don").

'n Ander beduidende literêre genre van die Sosialistiese realisme, die roman, was onderverdeel in drie subgenres:


Die kulturele ommeswaai het gepaard gegaan met strenge sensuur, vervolging en politieke "suiwerings" van skrywers wat die heersende ideologie nie wou navolg nie. Hulle is as "skadelike indiwidue" („вредители“) of "volksvyande" („враги народа“) bestempel en het ongekende vervolging ervaar. Na aanleiding van dokumente, wat in die Loebjanka se argiewe ontdek is, word daar beraam dat altesaam sowat 2 000 skrywers in hegtenis geneem is, waarvan 1 500 òf in kampe oorlede òf tereggestel is.

Tiperend van 'n diktatoriese heerskappy soos dié van Stalin was die feit dat ondanks die algemene onderdrukking enkele persone willekeurig van vervolging gespaar gebly het en blykbaar selfs deur die diktator beskerm is. Die fokussering op persoonlikhede van kulturele belang het juis getoon hoe belangrik hierdie kringe deur die owerheid geag is. In teenstelling met opponente het skrywers, wat die bewind gesteun het, voordeel getrek uit 'n stelsel van omvattende ekonomiese bevordering: die staat het woonstelle en naweekhuise beskikbaar gestel, net soos toegang tot sanatoriums en pensioen- en mediese fondse.

In hierdie klimaat van repressie, sensuur en sterk ideologiese dogma's kon enige literêre werk, wat hom nie by die partylyn gehou het nie, slegs ondergronds ontstaan en bestaan. Maar ondanks alle "suiwerings" in die 1930's het skrywers soos Anna Achmatowa, Ossip Mandelstam, Andrei Platonof, Michail Boelgakof en ander daarin geslaag om tydlose werke te skep, 'n wydvertakte teenstroming wat teen die literêre produkte van die Sosialistiese realisme wal gegooi het.

In die eerste dekade ná die Tweede Wêreldoorlog het die Militêre Sowjetadministrasie in Duitsland (SMAD) en die Sosialistiese Eenheidsparty van Duitsland (SED) baie moeite gedoen om 'n positiewe verhouding tussen staat en skrywers op te bou. So is talle beduidende emigrante genader om na Duitsland terug te keer – veral omdat die maghebbers daarvan oortuig was dat literatuur 'n opvoedende funksie sou hê. Hierdie houding sou eers in die 1960's verander.

Terwyl die kulturele lewe in die Sowjet-besettingsone en latere Duitse Demokratiese Republiek (DDR) aanvanklik nog as veelsydig beskryf kon word, is die kulturele beleid daarna vinnig deur 'n Stalinisering gekenmerk. Die moeilike pogings wat aangewend is om skrywers vir die Sosialistiese saak te mobiliseer, is deur twee politieke krisisse oorskadu. Gedurende die Oos-Duitse werkersopstand op 17 Junie 1953 het die meeste skrywers nog geswyg, terwyl hulle tydens die herfskrisis van 1956 in Hongarye vir die eerste keer politieke kommentaar gelewer het. Kritiese stemme is vervolgens as "intellektuele rebelle" bestempel, en skrywers het twee verskillende paaie begin inslaan: sommige het hulle by die bewind aangepas en vir die sogenaamde "Bitterfelder Weg" gekies, ander het 'n kritiese houding teenoor staat en party begin inneem.

SED en SMAD het wél daarin geslaag om baie skrywers vir 'n nuwe Sosialistiese samelewing en 'n vooruitstrewende lewe in Oos-Duitsland te wen. Naas persoonlike onderhoude met skrywers, wat onder meer deur Sowjet-Russiese kultuuroffisiere gevoer is, en propagandaskrifte het die "Kulturbund zur demokratischen Erneuerung Deutschlands" ("Kultuurbond vir die demokratiese Vernuwing van Duitsland", later "Kulturbund der DDR"), wat aanvanklik as politiek neutrale instelling opgetree het, maar ook 'n gesofistikeerde stelsel van voorregte hierby 'n sentrale rol gespeel: aan skrywers wat bereid was om hulle in Oos-Duitsland te vestig, is materiële voordele voorsien.

Daarnaas het baie skrywers, wat as ballinge in die buiteland gewoon het, besef dat Wes-Duitsland nie baie belang in hulle gestel het nie, terwyl die ooste hulle aktief genader het. In Oos-Duitsland het die bewindhebbers 'n "nuwe begin" vir die kulturele lewe en kultuurbeleid nagestreef wat by "nasionale tradisies" sou aansluit en waarvan die linkse politieke aksente "beperk" sou bly. Op hierdie manier sou breë kringe van die bevolking op kulturele gebied bereik en by die tradisies van die Duitse arbeidersbeweging aangeknoop word.

Kort ná die oorlog het emigrante uit die Sowjetunie na Oos-Duitsland begin terugkeer, waaronder Willi Bredel, die latere DDR-minister van kultuur, "staatsdigter" en multifunksionaris Johannes Robert Becher, Fritz Erpenbeck, Friedrich Wolf en Erich Weinert. Nog voor die stigting van die DDR op 7 Oktober 1949 het talle ballinge uit westerse lande hulle in Oos-Duitsland gevestig, waaronder Alexander Abusch, Anna Seghers, Kurt Stern, Ludwig Renn, Hans Marchwitza, Walther Victor, Jan Petersen, Alfred Kantorowicz, Stephan Hermlin, Bodo Uhse, die geleerde Hans Mayer, Bertolt Brecht, Eduard Claudius, die filosoof Ernst Bloch, Arnold Zweig, Kurt Barthel (uit Kuba) en Wolfgang Joho. In 1951 het Stefan Heym gevolg, terwyl Alfred Kurella die Sowjetunie eers in 1954 kon verlaat.

Pogings om ook die gebroeders Mann na Oos-Duitsland te lok, het daarenteen misluk. Heinrich Mann het voorbereidings getref om na Oos-Berlyn terug te keer nadat hy in 1949 tot president van die "Deutsche Akademie der Künste" verkies is, maar is in 1950 in Santa Monica, Kalifornië oorlede. Thomas Mann is deur die Oos-Berlynse dagblad "Neues Deutschland" as een van die "beduidendste digters en kunstenaars van die 20ste eeu" en as die "simbool van die beste in die burgerdom" beskryf, sy besoek aan die DDR tydens die Schiller-feesvierings in 1955 diep gewaardeer, maar daar is ook kritiek gelewer – ander skrywers was moontlik beter geskik om eietydse sosialistiese literatuur te skryf.

Die vestiging van 'n groot aantal beduidende skrywers in Oos-Duitsland was onder meer aan Johannes R. Becher en die "Kulturbund" se "liberale en grootmoedige steun" vir die kunste te danke. So kon die DDR tenminste in die eerste dekade ná die oorlog aanspraak daarop maak om 'n "staat van skrywers" te wees. Teen die agtergrond van die Koue Oorlog en die groeiende kloof tussen Wes- en Oos-Duitsland was daar reeds vanaf 1947 eerste Stalinistiese tendense in die kultuurbeleid te bespeur waarby twee basiese houdings teen mekaar gestaan het – vanweë die internasionale spanninge het die dogmatiese lyn die opperhand oor die liberale kamp gekry. Daar was nie langer sprake van 'n kulturele beleid wat op 'n alliansie met die burgerlike intelligensie gemik sou wees nie.

Skrywers was van nou af tot met die einde van die Ulbricht-era genoodsaak om die doktrine van Sosialistiese realisme na te volg: hul werke moes optimisme vertoon, "positiewe helde" uitbeeld en vir die breë publiek maklik verstaanbaar wees. Dit was vir outeurs toegestaan om konflikte te behandel, mits hulle in die werk opgelos is. Naas die realistiese beskrywing van die teenwoordige tyd sou daar reeds 'n uitkyk op 'n nuwe, blye sosialistiese toekoms herkenbaar wees.

Drie sleutelbegrippe was hierby belangrik:

Interne dokumente verwys na die moeilikhede wat sommige skrywers ondervind het – so was dit vir hulle nie altyd duidelik wat die term "Sosialistiese realisme" presies sou behels nie: skrywers was tot en met die Duitse hereniging in 1989 verplig om hul werke by hierdie styl aan te pas, maar dit is nooit presies gedefinieer nie en sy betekenis verskeie kere aangepas of gewysig.

Die kultureel-politieke koördinatestelsel, waarin skrywers beweeg het, het dan ook tussen twee pole – voorregte en dissiplinêre maatreëls – gehuiwer. Oriëntasie was uiters moeilik. Sedert 1947 is hulle deur die SED opgeroep om die vervulling van ekonomiese planne met hul literêre werk te bevorder – die bewindhebbers het nou "nie net 'n simbiose van gees en mag, literatuur en politiek nie, maar ook van kultuur en ekonomie" geëis.

Die twee herfskonferensies van die jaar 1948 het verduidelik watter gevolge hierdie beleid vir skrywers sou inhou. So het Anton Ackermann en Walter Ulbricht die noodsaaklikheid bevestig om 'n "nuwe mens" te skep. Sonder opvoeding tot hoër werksmoraal sou dit onmoontlik wees om die plan te vervul. Die "nuwe mens" sou idealerwys as "aktivis" optree, deur klasbewussyn, altruïsme, 'n nuwe houding tot werk asook deugde soos werkywer, dissipline en fatsoenlikheid gekenmerk word.

Skrywers is opgeroep om deel van die strydfront te word en met hul werke die heropvoeding van mense tot klasbewuste werkers te bevorder. Volgens 'n aanhaling wat aan Stalin toegeskryf word en ook ná sy afsterwe herhaaldelik gebruik is, is daar van skrywers verwag dat hulle as "ingenieurs van die menslike siel" sou optree. Hulle was egter nie net selfs opvoeders nie, maar ook self aan heropvoeding blootgestel.

Kunstenaars en skrywers was nie net in formele opsig verbind tot die daarstelling van kuns wat op die Sosialistiese realisme sou baseer nie, maar ook inhoudelik verplig op kontemporêre onderwerpe. Walter Ulbricht het verskeie kere die neiging van skrywers gekritsiseer om agterwaarts te kyk – die kritiek was gemik op outeurs wat drie jaar ná die oorlog nog steeds "emigrasieromans" of "konsentrasiekamp-literatuur" geskryf het, "verminkte vroue" uitgebeeld het eerder as om nuwe onderwerpe soos byvoorbeeld grondhervorming te behandel. Daar was veral behoefte aan die "groot opbou-roman". Ulbricht het verder gekla dat lede van die "Kulturbund" geen besoeke aan bedrywe gebring het nie. Vanaf 1959 is met die sogenaamde "Bitterfelder Weg" dan ook 'n nuwe literêre beleid gepropageer wat 'n noue verbinding tussen literatuur en produksieproses asook toenemende staatskontrole oor skrywers sou verseker.

Volgens 'n besluit van die 5de Vergadering van die Sentrale Komitee van die SED het in Maart 1951 die "stryd teen die formalisme in kuns en kultuur, vir 'n vooruitstrewende Duitse kultuur" begin. Met hierdie datum word 'n beduidende ommeswaai in die kultuurbeleid van Oos-Duitsland verbind – voortaan is kuns waarby die vorm belangriker as die inhoud was as "formalisties" bestempel – alhoewel hierdie term nooit presies gedefinieer is nie. "Formalistiese" kuns sou volgens die party se opvatting nie die maatskaplike realiteit uitbeeld nie, maar eerder die kunstenaar se persoonlike sienswyse. Net soos in 1948 is skrywers ook in 1951 opgeroep om hul literêre werke ten nouste met die vyfjaarplan te verbind. Daarnaas is kritiek op literêre werke gelewer wat nie tred sou hou met die ekonomiese en maatskaplike sukses wat behaal is nie.

In die Sowjetunie was daar reeds sedert 1948 "aggressief-kritiese geskille" met kunstenaars wat daarvan beskuldig is dat hulle "westelike en kosmopolitiese kunsmiddels" sou aanwend.

In 1953 het twee ingrypende gebeurtenisse uitwerking op die Oos-Duitse politieke en kulturele lewe gehad – Stalin se afsterwe in Maart en die landwye werkersopstand op 17 Junie. Die Sowjet-leier – en feitlike alleenheerser – se afsterwe het as groot skok vir die Oos-Duitse kommuniste gekom. Ná weke van onsekerheid is 'n nuwe, meer liberale koers ingeslaan, al was dit tydelik beperk. Skrywers het lof ontvang vir hul lojale houding teenoor staat en party gedurende die Junie-opstand wat deur Sowjet-troepe neergeslaan is. Dit was enersyds die talle voorregte van kunstenaars wat tot hul ontvreemding van die gewone bevolking gelei het, maar andersyds ook hul intellektuele wantroue teen enige politieke druk wat deur die massa's op die DDR-bewindhebbers uitgeoefen is:"Al die gewone mense, wat nou na vryheid roep, het vroeër die Nazi's aan bewind gebring, aktief ondersteun of tenminste geduld."

Die meeste skrywers het besluit om die stilswye oor die opstand te bewaar. Daar was egter enkeles wat nou in opposisie tot staat en party gestaan en die Stalinisme afgesweer het, soos Stefan Heym en Robert Havemann. Ander kunstenaars het tenminste in kultuurorganisasies op groter vryheid vir die kunslewe aangedring. Die "Kulturbund" het op 8 Julie 1953 sommige van die voorstelle in die dagblad "Neues Deutschland" gepubliseer.

Die "nuwe koers" het tot die stigting van 'n departement van kultuur onder leiding van Johannes R. Becher gelei, al was sy bevoegdhede beperk. Die politieke ontwikkeling in die volgende twee jaar het getoon dat die SED bereid was om enkele "oordrewe maatreëls" uit die Stalin-tydperk te herroep, maar steeds aanspraak sou maak op die ideologiese leiersrol in die kunslewe. Die eerste minister Otto Grotewohl het reeds in Oktober 1953 tydens 'n ontmoeting met skrywers verduidelik dat die nuwe koers nooit tot liberalisme en nihilisme sou lei nie.

Die XXste Partyvergadering van die Kommunistiese Party van die Sowjetunie het gepaard gegaan met skok-onthullings oor Josef Stalin se terreurbewind. Hoe meer Stalin deur die nuwe Sowjet-leier Nikita Chroesjtsjof as misdadiger ontmasker is, hoe meer het ook kunstenaars hul ideale ingeboet. Vir baie van hulle was dit die tweede persoonlike krisis ná die ineenstorting van die Nazi-bewind. Stalin, wat jare lank as "wyse leier" gehuldig is, kon volgens Walter Ulbricht nou skielik nie meer as een van die klassieke skrywers van die Marxisme-Leninisme beskou word nie.

In Mei 1956 het die literatuurwetenskaplike Hans Mayer die beperking van skrywers tot "ingenieurs" van die menslike siel gekritiseer, die waarde van die Sowjet-literatuurwetenskap vir die DDR bevraagteken en die term "realisme" se bruikbaarheid as estetiese norm in twyfel getrek. Ook tydens die "2de Kongres van Jong Kunstenaars" in Chemnitz het kritiese stemme oor die rol van kunstenaars opgegaan. Die persoonsverheerliking, wat in die Stalin-era ongekende vorms aangeneem het, is toenemend afgekeur. 'n Tyd lank het skrywers intellektuele debatte begin voer.
Die politieke krisis rondom die Hongaarse opstand van 1956 het 'n einde aan die politieke dooiweer gemaak, die Ulbricht-bewind het sy beleid verskerp – die berugte Staatsveiligheidsdiens van die "Ministerium für Staatssicherheit (MfS)" het nou steeds meer op kunstenaars en ander intellektueles begin fokus. Walter Ulbricht het hom in sy posisie as partyleier bedreig gevoel en sterk opgetree teen vermeende politieke teenstanders asook kritiese denkers en akademici van wie sommige in "skouprosesse" tot tronkstrawwe gevonnis is. Die minister vir kultuur se posisie is verswak, belangrike besluite op kulturele gebied deur Ulbricht en sy kultuur-funksionarisse geneem.

Die DDR het sy reputasie as 'n "staat van skrywers" in die laat 1950's binne 'n kort tydperk verloor. Met die massiewe optrede teen "intellektuele rebelle" sedert 1956 het die onderdrukking van politieke teenstanders 'n nuwe hoogtepunt bereik. Ook die latere kulturele beleid in Oos-Duitsland was gekenmerk deur 'n afwisseling van liberale fases en politieke repressie, vrees en belonings. 'n Nuwe golf van optrede teen kritiese stemme het ná die ontburgering van die protessanger Wolfgang Biermann in 1976 daartoe gelei dat talle Oos-Duitse skrywers na Wes-Duitsland geëmigreer het.

Die SED-bewind het tevergeefs daarop vertrou dat "romans en gedigte, rolprente en toneelstukke" ewe maklik bestuurbaar sou wees as "produksieplanne in die chemiese bedryf" of "beleggings in landboukoöperasies".

Die beeldhouer Fritz Cremer (1906−1993) het 'n reeks aangrypende monumente ter herdenking van die slagoffers van die Nasionaal-Sosialistiese bewind in die vroeëre konsentrasiekampe Auschwitz, Buchenwald, Mauthausen en Ravensbrück geskep. Sy bronsmonument in Buchenwald, wat die bevryding van hierdie konsentrasiekamp deur aangehoudenes in April 1945 uitbeeld, word as een van die treffendste voorbeelde van sosialistiese realisme in die DDR-beeldhoukuns beskou.

Elke figuur in die monument, wat buite die kampterrein opgerig is, het simboliese betekenis volgens die ortodokse kommunistiese interpretasie van die gebeurtenis. So is kommuniste as die drywende krag agter die selfbevryding uitgebeeld, versinnebeeld deur 'n figuur in die voorgrond wat homself opoffer vir sy lydgenote, gevolg deur die sentrale groep van vasberade kamerade deur wie se waagmoed en vreesloosheid ook die wankelende twyfelaars (aan die regterkant) en die jonger generasie (aan die linkerkant) aangewakker word.

Met hierdie sterk simboliese beeldhoukuns het die Duitse Demokratiese Republiek sy aanspraak op die historiese en politieke erfenis van hierdie anti-fascistiese vryheidstryd bevestig. Die publikasie van Bruno Apitz (1900−1979) se roman "Nackt unter Wölfen", 'n historiese verhaal wat tot sy hoogtepunt gevoer word met die aanskoulike beskrywing van dieselfde gebeurtenis, die selfbevryding van die aangehoudenes (met 'n kind as hoofkarakter), is sorgvuldig en bewus gekies om op dieselfde dag plaas te vind soos die formele opening van die Buchenwald-monument in September 1958.

In Pole is die Sosialistiese realisme as literêre styl tydens 'n kongres van die nasionale skrywersvereniging in Szczecin in 1949 verpligtend gemaak. Dit was juis Jerzy Andrzejewski (1909–1983), skrywer van "As en diamant" (1948), een van die klassieke werke van die Poolse na-oorlogse literatuur, wat aanvanklik as hoofprotagonis van die nuwe doktrine opgetree het. Sy opgewondenheid daaroor het tot in 1957 voortgeduur toe sy roman "Ciemności kryją ziemię" ("Duisternis bedek die aarde") verskyn het. Dié werk handel oor die skrikbewind en uitwasse van die Spaanse Inkwisisie in die laat 15de eeu, maar is in werklikheid 'n genadelose afrekening met die Stalin-era. Die roman markeer die beginpunt van die "dooiweer-tydperk" in die Poolse literatuur.



</doc>
<doc id="50187" url="https://af.wikipedia.org/wiki?curid=50187" title="Proletkult">
Proletkult

Proletkult is 'n Russiese afkorting van "пролетарская культура" ("proletarskaja kultura" - proletariese kultuur). Die term verwys na 'n kultuur-rewolusionêre beweging van die Russiese Oktoberrewolusie wat as 'n federasie van plaaslike kultuurverenigings en avantgarde-kunstenaars gevestig is en sy invloed veral in die visuele, literêre en die dramatiese kunste laat geld het. 

Met die destydse Petrograd as sy bakermat, het hierdie beweging tussen 1917 en 1925 pogings onderneem om 'n kultuur van die nuwe heersende proletariese klas te skep wat geensins meer aan burgerlike invloede blootgestel sou wees nie. Proletkult het hom vir die radikale verandering van bestaande kunsvorme en die skepping van 'n nuwe rewolusionêre werkersklas-estetiek beywer wat sy inspirasie in die bou van 'n nuwe industriële samelewing in 'n voorheen agterlike en agrariese Rusland gevind het.

In kennisteoretiese opsig het aanhangers van Proletkult 'n radikale standpunt-teorie ingeneem. Hul hoofteoretikus was Aleksander A. Bogdanof (1873-1923), naas ander beduidende verteenwoordigers soos Anatoli W. Loenatsjarski (1875-1933), Aleksei Gastef, Fjodor Kalinin en Michail Gerassimof. Ten opsigte van die beeldende kunste was aanvanklik die konstruktivisme rigtingwysend, terwyl musiek en literatuur veral deur die Futurisme beïnvloed is.



</doc>
<doc id="50189" url="https://af.wikipedia.org/wiki?curid=50189" title="Salvador da Bahia">
Salvador da Bahia

Salvador da Bahia is die derde grootste stad in Brasilië en die hoofstad van die deelstaat Bahia. Dit is aan die Allerheilige-baai in die ooste van die land geleë. Die voormalige Portugese naam "São Salvador da Bahia de Todos os Santos", wat "Heilige Verlosser van die Allerheilige-baai" beteken, verwys na die datum van sy ontdekking (1 November 1501) deur die Portugese seevaarder Gaspar de Lemos en sy destydse vergissing – hy het die Allerheilige-baai as 'n riviermonding beskou.
Salvador da Bahia het in die tydperk tussen 1501 en 1763 as die administratiewe hoofstad van Brasilië gedien en hierdie funksie daarna aan Rio de Janeiro aan die suidkus van die land afgestaan. Salvador da Bahia se huidige stadsgebied het 2,68 miljoen inwoners, terwyl sowat 3,57 miljoen mense in die metropolitaanse gebied van Salvador woon (2010).

Die historiese stadskern Salvador da Bahia is in 1985 deur Unesco as 'n wêrelderfenisgebied gelys.

Die Nederlandse Wes-Indiese Kompanjie het hierdie stad in 1624 verower onder leiding van Jacob Willekens. Destyds was Bahia die hoofstad van Portugees-Brasilië. Die stad is een jaar later egter reeds herower deur die Portugese.



</doc>
<doc id="50192" url="https://af.wikipedia.org/wiki?curid=50192" title="Jefgeni Woetsjetitsj">
Jefgeni Woetsjetitsj

Jefgeni Wiktorowitsj Woetsjetitsj (Russies Евгений Викторович Вучетич; wetenskaplike transliterasie "Evgenij Viktorovič Vučetič"; * 28 Desember 1908 in Jekaterinoslaf, Russiese Ryk, tans Oekraïne; † 12 April 1974 in Moskou) was 'n bekende Sowjet-beeldhouer en kunstenaar. In 1967 is hy as "Held van die sosialistiese arbeid" vereer nadat in 1959 reeds die status van "Volkskunstenaar van die Unie van Sosialistiese Sowjet-republieke" aan hom toegeken is. Woetsjetitsj het veral met sy groot heroïese monumente, wat in 'n allegoriese styl ontwerp is, bekendheid verwerf.

Woetsjetisj was van Montenegrynse en (van moederskant) Franse afkoms en is in Jekaterinoslaf, die huidige Dnipropetrofsk in Oekraïne gebore. Hy was een van die leidende verteenwoordigers van die Sosialistiese realisme en is met talle toekennings bekroon, waaronder die Lenin-prys (1970), die Stalin-prys (vyf keer), die Orde van Lenin (twee keer) en die Orde van die Groot Vaderlandse Oorlog (tweede klas). 




</doc>
<doc id="50194" url="https://af.wikipedia.org/wiki?curid=50194" title="Lutheranisme">
Lutheranisme

Evangelies-Lutherse Kerke is Christelike kerke wat hul leer op die Bybel van die Ou en Nuwe Testament, bepaalde leerstellings van die Ou Kerk en die belydenisskrifte van die Evangelies-Lutherse Kerk fundeer wat gedurende die Wittenbergse Reformasie deur Martin Luther en ander Lutherse teoloë, soos byvoorbeeld Philipp Melanchthon, opgestel is.

Tans is daar drie hoofstromings van Lutheranisme wat in wêreldwye organisasies verenig is:



</doc>
<doc id="50195" url="https://af.wikipedia.org/wiki?curid=50195" title="Lutheran Church - Missouri Synod">
Lutheran Church - Missouri Synod

Die Lutheran Church – Missouri Synod (Afrikaans: "Lutherse Kerk – Missouri-sinode", kort: "LC-MS") is die tweede grootste Lutherse kerk in die VSA.

Die kerk het sy oorsprong in die immigrasie van Saksiese Lutherane onder leiding van Martin Stephan in 1839.

Die "Lutheran Church - Missouri Synod" het sy hoofkwartier in St. Louis, Missouri. Die LC-MS is in administratiewe opsig in 35 kerkdistrikte met altesaam 2,1 miljoen gedoopte lidmate verdeel. In teologiese opsig handhaaf die LC-MS baie konserwatiewe standpunte.


</doc>
<doc id="50198" url="https://af.wikipedia.org/wiki?curid=50198" title="Tianjin">
Tianjin

Tianjin (Chinees: 天津 [tʰi̯ɛ́ntɕín] , ook Tientsin) is 'n stad in China met 'n bevolking van 12 281 600. Tianjin as 'n munisipaliteit, lê in die suide van die hoofstad Beijing.



</doc>
<doc id="50200" url="https://af.wikipedia.org/wiki?curid=50200" title="Wladimir Majakofski">
Wladimir Majakofski

Wladimir Wladimirowitsj Majakofski (Russies: Владимир Владимирович Маяковский, wetenskaplike transliterasie "Vladimir Vladimirovič Majakovskij"; * 19 Julie 1893 in Bagdadi, goewernement Kutaissi, Russiese Ryk, tans Georgië; † 14 April 1930 in Moskou) was 'n Sowjet-Russiese digter en dramaturg wat as die leidende verteenwoordiger van die Futurisme in Rusland beskou word. As veelsydige kunstenaar het Majakofski naas gedigte ook tonele geskryf waarvoor hy ook die regie behartig het, as akteur in rolprente opgetree en redaksiewerk vir die kunsjoernaal "LEF" verrig.

Majakofski was aanvanklik 'n entoesiastiese aanhanger van die Russiese Rewolusie en die nuwe Sowjetbewind; sy werk sluit agitprop-plakkate vir die Kommunistiese Party tydens die Russiese Burgeroorlog in. Vanaf die laat 1920's het Majakofski egter begin om openlik kritiek uit te spreek teen negatiewe ontwikkelinge en misstande in die Sowjet-samelewing, veral die toenemende burokrasie, soos beskryf in sy satiries-fantasties-utopiese drama Клоп (Die weeluis, 1929). Siekte en teleurstellings in sy privaat lewe het - net soos die kritiek en druk van die kant van literatuur-funksionarisse - 'n skaduwee oor sy lewe gegooi. Op 14 April 1930 het Majakofski sy eie lewe geneem.

Josef Stalin het na Majakofski in 1935 verwys as die Sowjettydperk se "beste en mees begaafde digter". Sy verheffing tot die Sowjetunie se kwasi-amptelike digter was vir westerse literatuurwetenskaplikes rede genoeg om Majakofski se werk grotendeels te ignoreer - ondanks sy sterk invloed op ander digters. Die eerste Majakofski-biografie, wat buite die Sowjetunie gepubliseer is, was Bengt Jangfeldt se "Med livet som insats : berättelsen om Vladimir Majakovskij och hans krets" wat in 2007 in Swede verskyn het en in 2015 in Engels vertaal is.

 "Russia Beyond: 'I would like to live and die in Paris': Mayakovsky abroad"


</doc>
<doc id="50201" url="https://af.wikipedia.org/wiki?curid=50201" title=".gp">
.gp

.gp is die Internettopvlakdomein van Guadeloupe.

Die domein word ook nog vir Sint Maartin en Saint-Barthélemy gebruik (beide is voormalige gebiedsdele van Guadeloupe wat sedertdien onafhanklikheid verkry het).

Registrasies op die volgende tweedevlak-domeine word regstreeks aanvaar: .com.gp, .net.gp, .mobi.gp, .edu.gp, .asso.gp en .org.gp.
Getalle van twee syfers word ook vir registrasie aanvaar.




</doc>
<doc id="50202" url="https://af.wikipedia.org/wiki?curid=50202" title=".gr">
.gr

.gr is die agtervoegsel van domeine van webtuistes in Griekeland.




</doc>
<doc id="50203" url="https://af.wikipedia.org/wiki?curid=50203" title=".gs">
.gs

.gs is die agtervoegsel van domeinname van Suid-Georgië en die Suidelike Sandwicheilande.

.gs is 'n lid van "CoCCA", 'n groep wat gesamentlik na die registrasie van 'n aantal topvlakdomeine omsien. Die ander topvlakdomeine in hierdie groep is: .af, .cx, .dm, .ki, .mn, .mu, .agter, .nf en .tl.




</doc>
<doc id="50204" url="https://af.wikipedia.org/wiki?curid=50204" title="Lughawe Phu Quoc">
Lughawe Phu Quoc

Lughawe Phu Quoc (Viëtnamees: "Sân bay Phú Quôc") is 'n voormalige lughawe in Viëtnam. Die lughawe lê 2 km suid van Duong Dong, Phu Quoc in die provinsie Kien Giang en is die tuiste van die Viëtnamese lugredery, Vietnam Airlines.

Die Lughawe se aanloopbaan is 1 500 meter lank. Die lughawe het 0,5 miljoen passasiers per jaar bedien.


</doc>
<doc id="50205" url="https://af.wikipedia.org/wiki?curid=50205" title="Kreta">
Kreta

Kreta (Grieks: Κρήτη; "Kriti" of "Krētē") is die Griekse eiland met die grootste bevolking en oppervlakte, naamlik 8 336 km. Dit is die vyfde grootste eiland van die Middellandse See.

Kreta is een van die 13 periferieë van Griekeland en beslaan dieselfde oppervlakte as die streek Kreta van voor die administratiewe hervormings van 1987. Dit maak 'n belangrike deel uit van die ekonomiese en kulturele erfenis van Griekeland; hoewel dit unieke kulturele kenmerke het (soos Kretensiese musiek en sy eie dialek) beskou Kretensers hulself as Grieke. Heraklion is die grootste stad en hoofstad van Kreta.

Kreta was die sentrum van die Minoïese beskawing (omstreeks 2700–1420 v.C.), die eerste gevorderde beskawing in Europa.


</doc>
<doc id="50206" url="https://af.wikipedia.org/wiki?curid=50206" title="Minoïese beskawing">
Minoïese beskawing

Die Minoïese beskawing, uit die Bronstydperk, het op die eiland Kreta ontstaan en ’n opbloei beleef van omstreeks die 27ste tot die 15de eeu v.C. Dit is aan die begin van die 20ste eeu herontdek danksy die werksaamhede van die Britse argeoloog sir Arthur Evans. Will Durant het na dié beskawing verwys as "die eerste skakel in die Europese ketting".

Met die begrip Minoïese beskawing word bedoel die verskillende opeenvolgende kulture wat tydens die Griekse Bronstyd (omstreeks 2500-1200 v.C.) op die eiland Kreta (suid van die Griekse vasteland) en enkele omringende eilande bestaan het. Die woord Minoïes is vir die eerste keer in hierdie verband gebruik deur die Britse argeoloog sir Arthur Evans, wat die eerste persoon was wat aangetoon het dat die "ryk van die legendariese koning Minos" 'n geskiedkundige grondslag het. Die besondere aard van die Minoïese kultuur blyk veral duidelik uit die skrif en die beeldende kuns. Omstreeks 1400 v.C. het die Minoïese beskawing geleidelik deel geword van die groter geheel van die (Griekse) Miceense beskawing. 

Wat die Minoërs hulself genoem het, is onbekend. Die benaming "Minoïes" was ’n skepping van Evans na aanleiding van die mitiese "koning" Minos. Hy is in die Griekse mitologie verbind met die labirint, wat Evans in verband gebring het met die argeologiese terrein Knossos. Daar is al beweer die Egiptiese pleknaam "Keftiu" (*Káftiu "kftiw") en die Semitiese "Kaftor", oftewel "Kaphtor" en "Kaptara" in die Mari-argiewe, verwys na Kreta. "Nietemin kan sekere erkende feite rakende Kaphtor/Keftiu kwalik met Kreta verbind word," soos John Strange opgemerk het. In die "Odussee", wat eeue ná die vernietiging van die Minoïese beskawing geskryf is, noem Homeros die Kretensiese inwoners Eteokretensers (d.w.s. "ware Kretensers") – ’n volk wat die afstammelinge van die Minoërs kon gewees het.

Minoïese paleise ("anaktora") is die bekendste geboue wat op die eiland uitgegrawe is. Dit is monumentale geboue wat administratiewe funksies vervul het, soos aangedui deur die groot argiewe wat deur argeoloë opgegrawe is. Elk van die paleise wat tot dusver ontbloot is, beskik oor sy eie unieke kenmerke, maar daar is ook gemeenskaplike kenmerke wat hierdie geboue onderskei van ander strukture. Die paleise het dikwels verskeie verdiepings gehad met binne- en buitetrapgange, ligopeninge, massiewe suile, voorraadstore en binnehowe.

Die Minoërs was nie Indo-Europees nie; hulle was verwant aan voor-Griekse nedersetters van die Griekse vasteland en Wes-Anatolië, die sogenaamde Pelasgers.

"Kreta is 'n land, aan alle kante deur die see omring, vrugbaar en mooi. Ontelbare mense woon daar, en daar is negentig stede. Een van die stede is Knossos, 'n groot stad... waar Minos regeer het.. ," het... Homerus in die Odyssee geskryf. Op 'n ander plek in die beroemde werk word daar selfs van Kreta "met honderd stede" gepraat. 

Opgrawings wat deur die verwysings geïnspireer is, het baie van die uitsprake bevestig. Kreta is ŉ uiters bergagtige land wat net op enkele plekke, veral aan die noordekant, vrugbare vlaktes het. In die Oudheid, en vandag nog, is dit waar die meeste hawens, landerye en stede was en steeds is. 

Die oorgang van die Steentyd na die Bronstyd in omstreeks 1800 v.C. het vir Kreta op allerlei terreine groot veranderinge meegebring. Die verandering in die erdewerk is veral opvallend. Dit is moontlik dat volke van buite af die nuwe erdewerkvorme asook die kuns van metaalbewerking ingevoer het. Die feit dat Kreta ryk aan kopererts was, het tot voordeel van die metaalbewerkingsbedryf gestrek. Van die Vroeë Bronstyd (omstreeks 2600-2500 v.C.) tot aan die einde van die Minoïese tyd (omstreeks 1400- 1200v.C.) was Kreta 'n toevlugsoord vir buitelanders. 

Die voortdurende immigrasie was waarskynlik een van die belangrikste redes vir die lang bloeityd van die Minoïese beskawing (meer as duisend jaar), aangesien die kultuur daardeur steeds nuwe stimulusse ontvang het. Aan die ander kant was oorbevolking van tyd tot tyd 'n probleem. In die Griekse sages het oorbevolking al ter sprake gekom, asook die pogings wat aangewend is om die probleem deur kolonisasie te oorkom. Die legendes is in groot mate deur argeologiese vondste bevestig.

Die Minoïese beskawing het oor die algemeen geleidelik ontwikkel. Twee natuurrampe het die gladde verloop egter benadeel: In omstreeks 1700 v.C. het 'n ramp (aardbewing of instorting?) talle nedersettings verwoes, terwyl daar in die tydperk kort na 1500 v.C. 'n vulkaanuitbarsting op die naburige eilandjie Thera plaasgevind het. Die uitbarsting was besonder hewig en kan vergelyk word met die van Krakatau in Indonesië in 1883 n.C. 

Die aardbewing en die gepaardgaande vloedgolf, wat "huishoogte" bereik het, moes die grootste dele van die nedersettings aan die noordelike kusstrook van Kreta vernietig het. In die jare na die uitbarsting van die vulkaan het groepe veroweraars, waarskynlik van die Griekse vasteland af maar moontlik van elders, Kreta binnegeval. 

Dit het die laaste fase van die Minoïese beskawing (omstreeks 1500-1400 v.C.) ingelui. Na die invalle is die verwoeste nedersettings of paleise net op enkele plekke herbou. Knossos het dus die vernaamste nedersetting asook die hoofstad geword. Talle gegewens dui daarop dat ŉ magtige militêre dinastie al van omstreeks 1700 v.C. vanuit Knossos die beheer oor groot dele van Kreta uitgeoefen het, moontlik selfs oor die hele eiland. Koning Minos, na wie die Minoïese beskawing genoem is, was een van die heersers van die vorstehuis. 

Minos kon egter ook 'n koningstitel gewees het. 'n Verhaal uit die tyd wat beroemd geword het, is die van die Minotaurus (= Minos se bull), 'n monster wat in die labirint (waarskynlik die ingewikkelde paleis van Knossos) sou geleef het. Die stad Athene moes elke jaar 7 jong mans en 7 jong meisies aan Minos skenk, wat dan vir die monster gewerp is. 

Die Griekse held Theseus het die Minotaurus uiteindelik verslaan, en met behulp van Minos se dogter Ariadne het hy uit die labirint ontvlug deur 'n bol tou agter hom af te rol. Knossos se heerskappy het met ŉ nuwe ramp geëindig: die paleis is byna heeltemal deur 'n brand vernietig en nie herbou nie (omstreeks 1375- 1350v.C., of moontlik vroeër). Die ramp is gevolg deur 'n nuwe inval uit Griekeland, wat die oorgang gevorm het na die Miceense beskawing. Die middelpunt van die nuwe beskawing was nie meer op Kreta geleë nie, maar op die Griekse vasteland.

Die naam van sir Arthur Evans (1851-1941) is onlos- maaklik verbonde aan die Minoïese beskawing. Hy het in 1900 toestemming ontvang om opgrawings by Knossos te doen, en in 'n reeks uitgebreide opgrawings, wat nil sy dood deur ander voortgesit is, is die groot paleis, verskeie huise en die sogenaamde klein paleis blootgelê. 

Uit die uitgrawings het geblyk dat Knossos gedurende die hele Bronstyd bewoon was. Die opgrawings het ook gedui op die hoe gehalte van vakmanskap van die Minoïese bouers, veral wat riolering betref. Die paleis van Knossos is verreweg die bekendste maar beslis nie die enigste prestasie van die Minoïese beskawing nie. Tans is daar al sowat 40 nedersettings of paleiskomplekse opgegrawe, waarvan talle, onder meer die paleise by Phaistos en Mallia en die dorp Gournia, baie uitgebreid is. Dit is dus moontlik dat argeol09 nog al "100 stede" waarvan Homerus melding gemaak het, kan blootlê.

Op grond van gegewens wat uit argeologiese vondste verkry is, kon 'n taamlik duidelike beeld gevorm word van die bestaansmiddele in die Minoïese tyd. Landbou was die vernaamste bestaansmiddel, en graan, vye, olywe en druiwe is verbou. 

Die pottebakkersnywerheid (vir die bewaring van landbouprodukte) en die vervaardiging van gereedskap soos ploeë, byle en perse (vir olyfolie en wyn) het ten nouste met die landboubedryf saamgehang. Naas die landbou was veeteelt ook van belang (onder meer vir die wolproduksie). Jag was 'n verdere bestaansbron, terwyl handel ook ŉ taamlik belangrike rol gespeel het. Dit het egter altyd aan die landbou ondergeskik gebly. 

Die handel was moontlik 'n uitvloeisel van die voortdurende immigrasiestrome, aangesien die immigrante hulle verbintenisse met hulle stamlande behou het en dit 'n goeie aanknopingspunt vir handelskontakte was. Talle bewyse van handelskontakte is gevind, nie net op Kreta self nie, maar ook op die Eoliese Eilande, in Sirië en veral in Egipte, waar die naam Keftiu (= Kreta) dikwels in tekste voorkom. 

Aan die ander kant is talle tekens van Egiptiese invloed op Kreta aangetref, onder meer die gebruik van 'n aangepaste hiëroglieweskrif. Die albasterdeksel van 'n pot met die naam van 'n Egiptiese Farao uit die Hyksostyd (omstreeks 1650- 1550 v.C.) daarop, is by Knossos gevind, wat waarskynlik die beste bewys is van die goeie handels – en kultuurbande wat tussen Egipte en Kreta bestaan het. 

Uit dergelike vondste elders (byvoorbeeld in Anatolië) is afgelei dat die deksels waarskynlik net aan baie belangrike bevriende vorste geskenk is om goeie betrekkinge te bevorder. Daar bestaan nog meningsverskil oor die rol wat die godsdiens van die Egiptenare gespeel het in byvoorbeeld die rituele van die Minoïese priesterstand.

Van omstreeks 200 v.C. af was daar op Kreta enkele wedywerende koninkryke waarvan die invloedsfere tot buite Kreta gestrek het. Dit blyk onder meer uit geskrifte van klassieke Griekse skrywers, wat na die sogenaamde thalassokrasie (heerskappy ter see, seeryk) van koning Minos verwys het. Argeologiese vondste het die militêre aard van die tydperk bevestig: op verskillende plekke is groot hoeveelhede wapens (pylpunte, spiese, dolke, swaarde, byle met twee lemme) gevind. 

'n Bestudering van die verskillende plattegronde van Minoïese geboue het ook getoon dat die geboue hoofsaaklik 'n militêre funksie gehad het. Strydwaens van die vasteland is in 'n laat stadium van die Minoïese beskawing ook op Kreta in gebruik geneem. Die ou opvatting dat die Minoïese beskawing baie vreedsaam was, is dus blykbaar nie waar nie.

Die oudste skrif van Kreta was die Kretensiese hiërogliewe (die naam word gegee as gevolg van die beeldtekens van sy tekens, hoewel dit waarskynlik 'n lettergreepskrif was).

Die kleitablette met ŉ sillabiese lineêre skrif, is deur Evans in twee groepe ingedeel, naamlik Lineêr A (die oudste, van omstreeks 1700 tot 1500 v.C.) en Lineêr B (die jongste, van omstreeks 1500 tot 1200 v.C.). Die "suiwer" vorm, Lineêr A, is net op Kreta gevind, veral in die paleis van Hagia Triada aan die suidkus, wat deur brand verwoes is. 

Lineêr B, wat in die vyftigerjare van die eeu deur Michael Ventris ontsyfer is, is op Kreta sowel as die Griekse vasteland aangetref. (By Knossos alleen is daar al sowat 3 000 tablette en fragmente ontdek.) Die ontsyferde tablette (hoofsaaklik voorraadlyste en so meer) versterk die vermoede dat die Kretensers ‘n geordende maatskappy, met 'n redelik uitgebreide burokrasie gehad het.

Gebaseer op die ontsyfering van Lineêr B, is dit moontlik om tekste in Lineêr A en fragmente van die hiërogliewe tekste deels te lees. Hulle taal is egter anders, en slegs 'n deel van die woorde (plantname, persoonlike name, toponieme, ens.) kan verstaan word.

Afgesien van hierdie skrifstelsels, was daar nog een (getoets op die skyf van Phaistos en die seremoniële byl van Arkalochori), wat heeltemal onverklaarbaar is en sigbaar nie verwant is aan die voorgenoemde skryfstelsels nie.

Die Minoïese kuns word in drie tydperke ingedeel: die Vroeg Minoïese (omstreeks 2500 of vroeër tot 2000 v.C.), die Middel-Minoïese (omstreeks 2000- 1550 v.C.) en die Laat-Minoïese (omstreeks 1550- 1100 v.C.). Die oudste oorblyfsels, naamlik swart-grys gepoleerde keramiek en beeldjies van die swaarlywige moedergodin, dateer uit die Laat Steentyd (4e millennium v.C.). 

In die laaste fase van die laat Steentyd (kort na 3000 v.C.) het die karakteristieke snawel kan verskyn (dit word so genoem omdat die tuit baie na ‘n snawel lyk). Meer kleure is in daardie stadium ook in die erdewerk gebruik. Na omstreeks 2500 v.C., in die Vroeë Bronstyd, is die vase vir die eerste keer beskilder; donker verf is op 'n ligte agtergrond, aangebring. 

Omstreeks 2200-2000 v.C. is daar begin om met ligte verf op 'n donker agtergrond te skilder. In grafte by Mesara (Oos-Kreta) is daar goue edelsmeewerk (kettings en ander juwele) uit die periode ontdek. Kort na 2000 v.C. - die begin van die Middel-Minoïese tydperk – is die eerste paleise by Knossos, Mallia en Phaistos gebou. 

Die sentra van die Minoïese beskawing is nie deur middel van mure en vestings verdedig nie, maar deur die vloot, sodat geen vyand aan wal kon kom nie (vandaar die thalassokrasie). Alle paleise, ook die wat later gebou is, het twee besondere kenmerke gehad: Die geboue is rondom twee binnehowe gerangskik. Die een binnehof was reghoekig en in die middel van die kompleks, terwyl die –ander een langs die wesgewel was en geen vaste vorm gehad het nie. Die tweede kenmerk was dat die middelste binnehof 'n noord-suid-as gehad het. 

Die keramiekstyl uit die tydperk waarin die eerste paleise gebou is, word die Kamares-styl genoem, na aanleiding van die grot waar die eerste voorbeelde gevind is. Dit is in meer as een kleur met plantmotiewe beskilder. Die gehalte van die klei en die vernis was beter as vroeër, terwyl die pottebakkerswiel ook in gebruik gekom het. In omstreeks 1700 v.C. is die eerste paleise deur oorlogsgeweld of deur aardbewings verwoes, en na ongeveer 'n eeu is daar begin om die paleise te herbou. 

Die paleis van Knossos het die ander in grootte (150m) en prag oortref. Dit het uit drie verdiepings bestaan. Die geweldige kompleks van sale, gange, galerye, trappe en voorraadkamers is rondom ŉ sentrale hof gerangskik en in Griekse mites is dit 'n labirint genoem, waarskynlik weens die siermotief van die dubbelbyl (labrus), wat dikwels voorkom. Die mure is versier met fresko's en stucreliëfs wat met die freskotegniek in 'n naturalistiese styl beskilder is. 

Groot dele hiervan het bewaar gebly en is tans in die museum van Herakleion. Stiere en stiergevegte, wat ongetwyfeld ŉ belangrike deel van die kultiese feestelikhede uitgemaak het. was ŉ belangrike tema. Ander temas wat uitgebeeld is, is optogte, dansers en danseresse, fabelagtige diere, blomme (verallelies), voëls en so meer. Die keramiek uit die tydperk was ook sterk naturalisties van aard. Motiewe is veral aan die plante- en see-(diere-)wêreld ontleen. 

Omstreeks 1500 v. C. het daar by Knossos 'n sekere verstarring ingetree. Tot in omstreeks 1400 v.C. is vase in die styl, die sogenaamde paleisstyl, beskilder. Die Minoïese beeldhoukuns was tot klein beeldhouwerke beperk, soos die 36 cm hoë beeldjie van die "slanggodin" uit Knossos (omstreeks 1600v.C.). Die hoë peil van die goudsmeekuns blyk onder meer uit twee goue bekers met ŉ voorstelling van 'n stiervangs, wat by Vaphio op die Peloponnesos gevind is en waarskynlik in omstreeks 1600 v.C. deur ŉ Kretensiese kunstenaar gemaak is. 

Van omstreeks 1375 tot 1350 v.C. is die paleise weer verwoes, waarskynlik deur 'n aardbewing en vloedgolwe. Die paleis van Knossos is vir nog ongeveer 'n eeu daarna bewoon, maar die politieke en kulturele sentrum het na Micene op die Griekse vasteland verskuif. Na 1400 v.C. het daar geen Minoïese kuns van betekenis meer tot stand gekom nie.



</doc>
<doc id="50207" url="https://af.wikipedia.org/wiki?curid=50207" title="Chongqing">
Chongqing

Chongqing (Chinees: 重庆市, pinyin: "Chóngqìng", [ʈʂʰʊ̌ŋtɕʰîŋ]) is 'n stad in China en met 'n bevolking van 31 442 300 die grootste munisipaliteit ter wêreld. Chongqing is 'n munisipaliteit in Sentraal-China.



</doc>
<doc id="50214" url="https://af.wikipedia.org/wiki?curid=50214" title="Estcourt">
Estcourt

Estcourt is 'n dorp in die weste van KwaZulu-Natal, Suid-Afrika. Die dorp lê 1 196 m bo seevlak in die heuwelagtige landskap wat die meeste van die Natalse Middelande oorheers. Die Drakensberg lê ongeveer 40 km wes van die dorp. In 2011 het die dorp 'n bevolking van 22 000 gehad.

Toe die pad vanaf Durban na Johannesburg nog net 'n ou waspoorpad was het die pad die Boesmansrivier hier by die drif naby Estcourt oorgesteek. Gou het 'n herberg en 'n winkel verskyn gevolg deur 'n smidswinkel. In die 1840's is 'n militêre pos bygevoeg. 'n Dorp is hier by die drif uitgelê op 7 Januarie 1848 en was eers bekend as Boemansdrif. In 1863 is die dorp tot Escourt herdoop ter ere van Thomas Escourt.

In 1873, na die opstand van Langalibalele, was Fort Durnford net bo die Boesmansrivierdrif gebou. Deesdae is die fort 'n museum.

Die distrik is 3 550 km groot, waterryk en is goeie bees- en suiwelwêreld. Mielies is die belangrikste gewas wat verbou word. Daar is 'n groot varkverwerkings- en verskeie ander vervaardigingsaanlegte in die dorp.




</doc>
<doc id="50215" url="https://af.wikipedia.org/wiki?curid=50215" title="Pelasgers">
Pelasgers

Die benaming Pelasgers (Grieks: Πελασγοί, "Pelasgoí", enkelvoud Πελασγός, "Pelasgós") is deur sekere antieke Griekse skrywers gebruik om te verwys na bevolkings wat die Hellene in Griekeland voorafgegaan het, "'n omvattende term vir enige antieke, primitiewe en vermoedelik outochtone (d.i. eielandse) mense van die Griekse wêreld." Oor die algemeen het "Pelasger" die betekenis aangeneem van bykans al die outochtone inwoners van die Egeïese lande en hul kulture voor die opkoms van die Griekse taal. Dit het nie 'n eksklusiewe betekenis nie, maar benodig spesifisering indien ander konnotasies daaraan geheg word. Tydens die klassieke periode, het enklawes wat so benoem word oorleef in verskeie liggings in die Griekse vasteland, Kreta en ander streke van die Egeë. Bevolkings wat as "Pelasgiaans" aangedui word, het 'n taal of tale gebesig, wat in hul eie tyd nie as Grieks beskou is deur die Grieke nie, selfs al is die Pelasgers deur sekere antieke skrywers voorgehou as Grieke. Ook, volgens 'n oorgelewerde tradisie, was groot dele van Griekeland eens Pelasgiaans, voor die Hellenisering daarvan. Hierdie gebiede val oorwegend binne die etniese streke wat teen die 5de eeu v.C. geag is as behorend aan antieke Griekse sprekers wat as Ioniërs aangedui is.

Die klassifikasie van die Pelasgerse taal (of tale), wat slegs bekend is weens die nie-Griekse elemente in antieke Grieks en onderskeibaar is in sekere plekname, hetsy een of meer Pelasgerse tale ter sprake is, en die verwantskap van Pelasgers met voorhistoriese Helleens, is veelbewoë vrae wat nog nie afdoende beantwoord is nie. Dié studierigting is gemik op bykomende getuienis wat die gapings mag aanvul. Baie teorieë is al voorgestel, met wisselende byval. Sekere daarvan bevat die vooroordele van eietydse nasionalistiese kwessies, wat afbreuk doen aan die objektiwiteit daarvan.

Argeologiese opgrawings van die 20ste eeu het artefakte blootgelê in gebiede wat tradisioneel bewoon is deur die Pelasgers, soos Thessalië, Attika en Lemnos. Argeologiese ondersoeke by Sesklo en Dimini het Pelasgerse materiaal aan die lig gebring wat beskryf is as Laatsteentyds; andere sien die Pelasgerse materiaalkultuur as "Middelhelladies" of selfs as die "Laathelladiese" kultuur van Miceense Griekeland, waar die vondse van bondige inskripsies reeds aanduibaar in 'n vroeë Griekse vorm is. Selfs die konnotasies wat getref word tussen argeologiese materiaalgetuienis en linguistiese kultuur word bevraagteken deur Walter Pohl en ander moderne kenners van etnogenese. 



</doc>
<doc id="50216" url="https://af.wikipedia.org/wiki?curid=50216" title=".gt">
.gt

.gt is die agtervoegsel van domeinname van Guatemala.




</doc>
<doc id="50217" url="https://af.wikipedia.org/wiki?curid=50217" title=".gu">
.gu

.gu is die agtervoegsel van domeinen van webtuistes in Guam.




</doc>
<doc id="50218" url="https://af.wikipedia.org/wiki?curid=50218" title=".gy">
.gy

.gy is die topvlakdomein van Guyana.




</doc>
<doc id="50220" url="https://af.wikipedia.org/wiki?curid=50220" title=".hk">
.hk

.hk is die agtervoegsel van domeinname in Hongkong. 

.hk-domeinname word deur die "Hong Kong Domain Name Registration Company" uitgegee. Hulle is ook aanspreeklik is vir die '.hk'-topvlakdomein.




</doc>
<doc id="50222" url="https://af.wikipedia.org/wiki?curid=50222" title=".hm">
.hm

.hm is die agtervoegsel van domeinname van webtuistes in die Heard- en McDonaldeilande. Die eilandgroep is onbewoonde en onherbergsaam. Tog het dit (vir onduidelike redes) 'n eie topvlakdomein gekry.




</doc>
<doc id="50226" url="https://af.wikipedia.org/wiki?curid=50226" title="Wilhelm II van Duitsland">
Wilhelm II van Duitsland

Wilhelm II uit die dinastie Hohenzollern, volle naam Friedrich Wilhelm Viktor Albert van Pruise, (* 27 Januarie 1859 in Berlyn, Duitsland; † 4 Junie 1941 in Doorn, Nederland) het tussen 1888 en 1918 as die laaste Duitse keiser en koning van Pruise geregeer. 

Wilhelm was die kleinseun van die eerste keiser Wilhelm I en die seun van Friedrich III wat in 1888 ná 'n regeringstyd van slegs 99 dae aan 'n siekte gesterf het sodat Wilhelm reeds op 29-jarige leeftyd die keisertroon bestyg het.

Met sy tradisionele opvatting aangaande die keiserdom het Wilhelm min begrip getoon vir 'n moderne konstitusionele monargie. Sy dikwels opruiende toesprake het reeds op baie van sy tydgenote 'n negatiewe indruk gelaat - eers ná 'n mislukte onderhoud in 1908 het hy 'n meer gereserveerde houding ingeneem. Sy reislus is as onblusbaar beskou, maar dit was veral sy neiging om orals in die buiteland in historiese en offisierskostuums op te tree wat vir baie vreemd opgeval het. Sy oordrewe geldingsdrang word dikwels met 'n gebrek aan selfversekerdheid verklaar - sy linkerarm is by sy geboorte beskadig, en hierdie liggaamlike gebrek het emosionele en psigiese pyn meegebring.

Eers in Oktober 1918 het Wilhelm onder druk van die Eerste Wêreldoorlog ingestem tot konstitusionele hervormings waarvolgens die rykskanselier as regeringsleier die vertroue van die parlement sou benodig. Op 9 November 1918 het rykskanselier Max van Baden die vrywillige uittrede van Wilhelm II as heerser en dié van sy seun as troonopvolger aangekondig - 'n verklaring waartoe die kanselier nie amptelik gemagtig was nie. Dit was 'n poging van sy kant af om die ontevrede bevolking te kalmeer en 'n positiewe indruk op die buiteland te laat waar die keiser baie ongewild geraak het. Wilhelm II het destyds sedert 29 Oktober in die Duitse militêre hoofkwartier in Spa, België gebly en het van daar regstreeks in ballingskap na Nederland gegaan. Hier het hy tot en met sy afsterwe in 1941 in Doorn gewoon.



</doc>
<doc id="50228" url="https://af.wikipedia.org/wiki?curid=50228" title="Staatsman">
Staatsman

'n Staatsman of staatsvrou is gewoonlik 'n politikus of ander gesiene publieke persoonlikheid wat oor 'n lang en gerespekteerde loopbaan in politiek of regering op nasionale en internasionale vlak beskik. Die toekenning van sodanige eretitel word dikwels oorgelaat aan ondersteuners of kommentatore. Wanneer politici aftree, word dikwels na hulle as "ouerstaatsmanne" verwys.

Staatsmanskap suggereer ook 'n leierskapskwaliteit wat mense organisatories saambring, en van ouerskap, 'n gees van sorgsaamheid jeens andere en vir die geheel.

Die woorde staatsman of staatsvrou word losweg toegepas op enige staatshoof, enige senior politieke figuur, of enigeen wat op 'n gegewe oomblik staatsmanskaplike kwaliteite vertoon.




</doc>
<doc id="50230" url="https://af.wikipedia.org/wiki?curid=50230" title="Wilhelminisme">
Wilhelminisme

Die term Wilhelminisme (dikwels ook Wilhelminiese tydperk genoem) verwys na die regeringstyd van die Duitse keiser Wilhelm II (1888 tot 1918) wat deur 'n aantal spesifieke politieke, sosiale en kulturele uitdrukkingsvorme gekenmerk word.

Tiperend van die tydperk was veral die naasbestaan van dinamiese moderniteit op die gebied van wetenskappe en tegnologie en romantiserende en reaksionêre tendense in die politieke en maatskaplike sfeer. Duitsland het in hierdie periode tot een van die gevorderdste nywerheidslande ontwikkel en is as die toonaangewende land ten opsigte van natuurwetenskap en tegniek beskou.

Die voorindustriële maatskaplike strukture het nogtans byna onveranderd voortbestaan. Die sosiale lewe was op die adel en in besonderheid die adellike offisierskorps gefokus, en welvarende burgers het hulle lewenstyl by hierdie heersende elite aangepas. Militarisme en oordrewe nasionalisme was twee groot tendense in die Duitse samelewing, terwyl die kunslewe, wat deur die staat bevorder is, deur historisme, oorlading en teatrale elemente oorheers is. Dikwels word die sogenaamde "Wilhelminiese styl" in Duitsland met die nuwe barokstyl vereenselwig.

Ondanks alle beperkings en tekortkomings was fundamentele burgerregte in die Wilhelminiese tydperk genoeg gewaarborg om in alle lewensterreine ook kritiese stemme te laat opgaan wat hulle in opposisie tot die heersende opvattings gevind het.


</doc>
<doc id="50235" url="https://af.wikipedia.org/wiki?curid=50235" title="Kleisthenes">
Kleisthenes

Kleisthenes (Grieks: Κλεισθένης) was 'n Atheense edelman van die Alkmaionidfamilie. Hy word beskou as die hervormer van die antieke Atheense grondwet, deurdat hy dit in 508/7 v.C. op 'n demokratiese grondslag geplaas het. Weens hierdie hervormings verwys historici na hom as "die vader van Atheense demokrasie." Hy was die jonger seun van Agariste, dogter van die tiran Kleisthenes van Sikyon, en haar man Megakles. Volgens geskiedkundiges sou Kleisthenes ook gesorg het dat die Atheense raad van burgers groter mag kry en dat die mag van die adel oor die Atheense politiek ingekort word.

Volgens Plutarchus, was Kleisthenes se dogter die moeder van Alkibiades. Kleisthenes se dogter Deinomache (of Dinomache) het met Kleinias getrou (447 v.C. oorlede in die Slag van Koronea), die seun van Kleisthenes se vriend Alkibiades die ouere. Hy het ook 'n seun gehad, by name Alkibiades. Sy ma se neef Perikles, is benoem as haar seun se voog.

Met die hulp van die Alkmaionide (Kleisthenes se "genos" of "clan"), was hy verantwoordelik vir die omverwerping van Hippias, die tiran en seun van Peisistratos. Ná die val van Hippias se tirannie, het Isagoras en Kleisthenes magsmededingers geword, maar Isagoras het die oorhand verkry deur 'n versoek te rig aan die Spartaanse koning Kleomenes I vir hulp om Kleisthenes te verdryf. Hiervoor het hy die Alkmaionidevloek as voorwendsel gebruik. Gevolglik het Kleisthenes Athene as banneling verlaat, en Isagoras het oor onbestrede mag in die stad beskik. Isagoras het hom gewend tot die uitsetting van honderde mense uit hul wonings, op die voorwendsel dat hulle ook vervloek is, en het gepoog om die raad (βουλή, boulè) te ontbind. Die raad het egter die ontbinding teëgestaan en die Atheense bevolking het hul steun daarvoor verklaar. Hierop was Isagoras en sy volgelinge gedwonge om hulle op die Akropolis te verskans, waar hulle 'n beleg van twee dae weerstaan het. Op die derde dag, het hulle gevlug en is verban. Kleisthenes is hierna teruggeroep, tesame met honderde uitgewekenes, en het die leierskap van Athene aanvaar.

Na hierdie sege het Kleisthenes begin met die hervorming van die Atheense regeringstelsel. Ten einde onenigheid tussen die tradisionele clans te voorkom, wat juis die oorsprong van die tirannie was, het hy die politieke organisasie van die vier tradisionele stamme, hiertoe gebaseerd op familiebande, omskep na tien stamme volgens hul tuisstreke (of "dêmoi"). Meeste moderne historici aanvaar dat daar 139 dêmoi was (alhoewel steeds 'n debatspunt), wat in dertig groepe georganiseer is, genaamd "trittyes" ("derdes"), met tien "demoi" onderverdeel in drie streke in elke trittyes ('n dorpstreek, "asty"; 'n kusstreek, "paralia"; en 'n eilandstreek, "mesogeia"). Kleisthenes het ook patronieme afgeskaf ten gunste van "demonieme" ('n naam na gelang van die dêmos waartoe 'n burger toegewys is), waardeur Atheners se gevoel van eienaarskap van hul dêmos versterk is. Hy het ook die wetgewende liggame gevestig wat bestuur is deur indiwidue wat deur loting aangewys is, 'n ware toets vir werklike demokrasie, eerder as benoeming weens verwantskap of oorerwing. Hy het die Boulè herskep, wat aanvanklik 400 lede toegeken is deur Solon, sodat dit beskik het oor 500 lede, 50 uit elke stam. Hy het ook die bouletiese eed ingevoer, "Om raad te bedien rakende die wette wat in beste belang van die mense was". Die hofstelsel ("Dikasteria" — geregshowe) is herorganiseer en is 201–5001 jurielede toegeken, wat daagliks verkies is, tot 500 per stamgroep. Dit was die rol van die Boulè om wette te promulgeer vir die vergadering van stemregtiges, wat sowat 40 keer per jaar om hierdie rede in Athene verader het. Die voorgestelde wette kon verwerp word, deurgevoer word of vir amendemente na die vergadering terugverwys word.

Kleisthenes mog ook die proses van ostrakisme ingevoer het (eerste keer aangewend in 487 v.C.) waar, deur 'n stemming van meer as 6 000 van die burgers, een van hul eie vir 10 jaar verban kon word. Die aanvanklike tendens was om te stem vir 'n burger wat beskou is as 'n bedreiging vir die demokrasie, weens byvoorbeeld sy ambisies om homself tot tiran te verhef. Kort daarna egter, is enige stadsburger wat oor te veel mag beskik het geteiken vir verbanning (soos bv. Xanthippos in 485/84 v.C.). Onder hierdie stelsel, het die verbanne persoon sy eiendom behou, maar kon nie fisies in die stad aanwesig wees, ten einde enige tirannie te vestig nie.

Kleisthenes het hierdie hervormings "isonomia" genoem ("gelykheidswet", "iso"=gelykheid; "nomos"=wet), eerder as "demokratia". Kort na sy hervormings, verdwyn Kleisthenes egter van die toneel, deurdat geen antieke tekste verdere melding van hom maak nie. 




</doc>
<doc id="50236" url="https://af.wikipedia.org/wiki?curid=50236" title="Shenyang">
Shenyang

Shenyang (Chinees: 沈阳 "Shěnyáng shì", Mongools: "Mukden", 奉天) is 'n stad in China met 'n bevolking van 7 760 000. Shenyang is 'n sub-provinsiale stad in Noord-China.


</doc>
<doc id="50242" url="https://af.wikipedia.org/wiki?curid=50242" title="Laws in Wales Acts 1535 and 1542">
Laws in Wales Acts 1535 and 1542

Die Laws in Wales Acts 1535 and 1542 (Wallies: "Y Deddfau Cyfreithiau yng Nhgymru 1535 a 1542"; Uniewette) was twee Parlementêre Wette wat in 1535 en 1542 deur onderskeidelik die Parlement van Engeland en die Parlement van Wallis aanvaar is. Die wette het die Treaty of Union (Verdrag van Vereniging) wat tussen die twee state onderhandel is, geïmplementeer. Die wette het in 1535 en in 1542 in krag getree. Daarmee is die Prinsdom van Wallis by die Koninkryk van Engeland ingelyf. Die wet van 1535 is op 21 Desember 1993 en die wet van 1542 is op 3 Januarie 1995 afgeskaf en Wallis het 'n outonome land binne die Verenigde Koninkryk geword.

In 1999, na byna vyf eeue, is 'n Walliese parlement geopen nadat 'n referendum in Wallis op 18 September 1997 ten gunste daarvan was. Die nuwe parlement het nie dieselfde magte as die ou Walliese parlement nie, aangesien Wallis 'n lidland van die Verenigde Koninkryk bly.




</doc>
<doc id="50243" url="https://af.wikipedia.org/wiki?curid=50243" title="Papeete">
Papeete

Papeete is die hoofstad en grootste stad van die eilandnasie Frans-Polinesië op die eiland Tahiti, 'n oorsese gebied van Frankryk in die Stille Oseaan en Oseanië. Die stad het 'n bevolking van 25 769 in 2012 gehad en 'n oppervlakte van 17,4 km².



</doc>
<doc id="50244" url="https://af.wikipedia.org/wiki?curid=50244" title="Matāʻutu">
Matāʻutu

Mata-Utu is die hoofstad en grootste stad van die eilandnasie Wallis en Futuna op die eiland Uvea, 'n oorsese gebied van Frankryk in die Stille Oseaan en Oseanië. Die stad het 'n bevolking van 1 124 in 2008 gehad en 'n oppervlakte van 75,64 km².


</doc>
<doc id="50245" url="https://af.wikipedia.org/wiki?curid=50245" title="Nouméa">
Nouméa

Nouméa is die hoofstad en grootste stad van die eilandnasie Nieu-Kaledonië op die eiland Grande Terre, 'n oorsese gebied van Frankryk. Die stad het 'n bevolking van 97 579 in 2009 gehad en het 'n oppervlakte van 45 km².


</doc>
<doc id="50246" url="https://af.wikipedia.org/wiki?curid=50246" title="Moçâmedes">
Moçâmedes

Moçâmedes (tussen 1985 en 2016 "Namibe") is die hoofstad van die Namibe-provinsie in Angola. Die stad het 'n bevolking van 92 609 in 2010 gehad. Namibe het 'n koel, droë klimaat en woestynplantegroei as gevolg van sy nabyheid aan die Namibwoestyn.

'n Verskeidenheid rotstekeninge en ander vondse dui op 'n prehistoriese nedersetting in Moçâmedes.

Die dorp is in 1840 gestig deur Portugese kolonialiste. Die stigter van die stad word beskou as Bernardino Freire de Figueiredo Abreu e Castro van die Portugese gebied Trás-os-Montes, wat die dorp geskep het met veral Portugese setlaars uit die Brasiliaanse Pernambuco.

Tussen 1985 en 2016 was die amptelike naam van die stad Namibe, voorheen en sedertdien het dit die Portugese pleknaam Moçâmedes (ook "Mossamedes" geskryf) gedra.

Moçâmedes is die setel van 'n gelyknamige distrik (Municipio) in die provinsie Namibe, Moçâmedes is ook die hoofstad hiervan.
Die distrikskomitee bestaan uit drie munisipaliteite (Comunas):

Moçâmedes is naas Luanda en Lobito die derde grootste hawe in die land. Moçâmedes is die beginpunt van die Namibe-hoofweg. Die vliegveld is in 1978 na die Russiese ruimtevaarder Joeri Gagarin genoem, en die lughawe is heropen nadat omvattende opknappingswerk in September 2013 voltooi is.


</doc>
<doc id="50249" url="https://af.wikipedia.org/wiki?curid=50249" title="Luena">
Luena

Luena ook Lwena (voor-1975 "Vila Luso") is die hoofstad van die Moxico-provinsie in Angola. Die stad het 'n bevolking van 86 784 in 2010 gehad.


</doc>
<doc id="50252" url="https://af.wikipedia.org/wiki?curid=50252" title="Ondjiva">
Ondjiva

Ondjiva (voor-1975 "Pereira d'Eça") is die hoofstad van die Cunene-provinsie in Angola. Die dorp is ook een van die grootse dorpe in die land en het 'n bevolking van 19 602 in 2010 gehad.


</doc>
<doc id="50256" url="https://af.wikipedia.org/wiki?curid=50256" title="Adamstown">
Adamstown

Adamstown is die hoofstad en grootste nedersetting op die eiland Pitcairn, 'n deel van die Verenigde Koninkryk. Die stad het 'n bevolking van 48 in 2007 gehad en 'n oppervlakte van 4,6 km². Die stad is die kleinste hoofstad in die wêreld.


</doc>
<doc id="50259" url="https://af.wikipedia.org/wiki?curid=50259" title="Ioniese See">
Ioniese See

Die Ioniese See (Italiaans: "Mar Ionio", Grieks: Ιóνιo Πέλαγoς, "Ionio Pelagos"; Albanees: "Deti Ion") is 'n gedeelte van die Middellandse See wat deur Italië begrens word aan die westekant, Griekeland aan die oostekant en Albanië na die noorde. Na die suide word dit verbind met die Middellandse See.


</doc>
<doc id="50260" url="https://af.wikipedia.org/wiki?curid=50260" title="Xi'an">
Xi'an

Xi'an (Chinees: 西安市 "Xī’ān Shì") is 'n stad in China met 'n bevolking van 8 252 000 inwoners en 'n oppervlakte van 9 983 km². Xi'an is 'n sub-provinsiale stad in sentraal-China. Die stad is bekend vir die terrakotta-soldate in die mausoleum van die Chinese keiser Qin Shi Huang.


</doc>
<doc id="50263" url="https://af.wikipedia.org/wiki?curid=50263" title="Ambriz">
Ambriz

Ambriz is 'n nedersetting in die Bengo-provinsie in Angola. Die stad het 'n bevolking van 25 392 in 2010 gehad.


</doc>
<doc id="50264" url="https://af.wikipedia.org/wiki?curid=50264" title="Cusco">
Cusco

Cusco (ook Cuzco, in Quechua Qusqu of Qosqo) is die hoofstad van die gelyknamige provinsie in die Peruviaanse Andes-hooglandsgebied. Die stad is 3 399 m bo seespieël geleë en het ongeveer 358 000 inwoners. Dit is ook die oord van 'n aartsbiskop en 'n universiteit.

Die stad se gevarieerde geskiedenis as hoofstad van die Inkas, die besienswaardighede in die omgewing en die landskap in die midde van die Andes gebergtes, maak dit 'n aantrekkingspunt vir vele toeriste. As uitgangspunt na die Inka-ruines van Machu Picchu het Cusco wêreldwyd bekend geword. Die stad Cusco is in 1983 deur UNESCO as 'n wêrelderfenisgebied gelys.



</doc>
<doc id="50265" url="https://af.wikipedia.org/wiki?curid=50265" title="Sias Reinecke">
Sias Reinecke

Sias Reinecke (23 April 1940 – 8 Oktober 1982) was 'n legendariese Afrikaanse sanger wat ook deel van die sanggroep Groep Twee was. Hy is bekend vir treffers soos "Sproeitjies", "Die Seewind Bring Heimwee", "Klein Karoo", "Dink Jy Darem Nog aan My" en "Wie Sal Kom Nagsê". Reinecke wat in Randfontein woonagtig was, is op die ouderdom van 42 jaar aan 'n hartaanval oorlede terwyl hy op toer was en pas ná 'n optrede op Amersfoort. Hy is op 12 Oktober vanuit die Gereformeerde kerk Randfontein, waarvan hy lidmaat was, begrawe. Ds. L.J.J. Coetzee het die diens gelei. Hy het nog die Saterdagaand voor sy dood tydens 'n gemeentegeleentheid van GK Randfontein opgetree en die vorige Saterdag op die Afrikaanse musiekfees in Roodepoort. Reinecke het vyf kinders gehad, van wie die jongste, Dirkie, vyf jaar oud was ten tyde van sy pa se dood.



</doc>
<doc id="50266" url="https://af.wikipedia.org/wiki?curid=50266" title="Acts of Union 1800">
Acts of Union 1800

Die Acts of Union 1800 (Uniewette, soms verkeerdelik die "Act of Union 1801" genoem) was Parlementêre Wette wat in 1800 deur onderskeidelik die Parlement van Engeland en die Parlement van Ierland aanvaar is. Die wette het die Treaty of Union (Verdrag van Vereniging) wat tussen die twee state onderhandel is, geïmplementeer. Die wette het op 1 Januarie 1801 van krag geword. Die wet van 1800 is in 1962 afgeskaf en die eiland Ierland word in Noord-Ierland (Verenigde Koninkryk en die Republiek van Ierland verdeel.

Die wette het 'n nuwe staat geskep, die Verenigde Koninkryk van Groot-Brittanje en Ierland, deur die Koninkryk van Groot-Brittanje (sedert die Acts of Union 1707 gestig deur die Koninkryk van Engeland en die Koninkryk van Skotland) en die Koninkryk van Ierland saam te smelt. Die lande het reeds sedert die "Crown of Ireland Act" (Wet van die Ierse Krone) in 1542 'n monarg gedeel, maar het tot met die vankragwording van die Uniewette soewereine parlemente gehandhaaf. Wallis was reeds sedert die aanvaarding van die "Laws in Wales Acts 1535 and 1542" deel van die Engelse staat. Die "Crown of Ireland Act 1542", was 'n wet van die Ierse parlement wat bepaal het dat koning Hendrik VIII van Engeland en sy opvolgers ook die Konings van Ierland sou wees. Eers in 1800 sou die "Acts of Union 1800" die Koninkryk van Ierland en die Koninkryk van Groot-Brittanje verenig om die Verenigde Koninkryk van Groot-Brittanje en Ierland te vorm.

Die "Acts of Union 1800" het die parlemente in Ierland en Groot-Brittanje ontbind en dit vervang met 'n nuwe Parlement van Groot-Brittanje en Ierland, gesetel te Westminster, die voormalige tuiste van die Engelse Parlement. Daar word na die samesmelting as die "Union of the Parliaments" verwys.

Pogings was vroeër sedert 1541 en 1603 aangewend om die lande met parlementêre wette polities te verenig, maar hierdie stel wette was die eerste met die nodige politieke ondersteuning, al was dit vir verskillende redes.




</doc>
<doc id="50271" url="https://af.wikipedia.org/wiki?curid=50271" title="Antwerpen (provinsie)">
Antwerpen (provinsie)

Antwerpen (Nederlands: "Antwerpen", Frans: "Anvers", Duits: "Antwerpen") is 'n Belgiese provinsie in Vlaandere. Die provinsie het 'n bevolking van sowat 1 781 904 in 2013 gehad en beslaan 'n oppervlakte van 2 867 km² met 'n bevolkingsdigtheid van 620 per km². Die hoofstad is die gelyknamige stad Antwerpen.

Antwerpen lê in die noorde van België en grens aan die Nederlandse provinsies Noord-Brabant en (vir 'n stukkie) Zeeland. In die provinsie word Nederlands en variante van Brabants gepraat.

Antwerpen lê grotendeels in die Kempen. Deur die linker deel van die provinsie vloei die Skelde. Die hoogste punt is die Beerzelberg (52 meter bo seevlak) in die munisipaliteit Putte.

Antwerpen is in administratiewe opsig in drie arrondissemente verdeel:



</doc>
<doc id="50277" url="https://af.wikipedia.org/wiki?curid=50277" title="Vlaams-Brabant">
Vlaams-Brabant

Vlaams-Brabant (Nederlands: "Vlaams-Brabant", Frans: "Brabant flamand", Duits: "Flämisch-Brabant") is 'n Belgiese provinsie in Vlaandere. Die provinsie het 'n bevolking van 1 094 751 in 2013 gehad en beslaan 'n oppervlakte van 2 106 km² met 'n bevolkingsdigtheid van 520 per km². Die hoofstad is Leuven.

Vlaams-Brabant lê in die midde van België, teenoor Waals-Brabant, en omring die Brusselse Hoofstedelike Gewes. In die provinsie word Nederlands en Brabants gepraat.

Die ooste van Vlaams-Brabant behoort tot die Haspengouw. Die hoogste punt lê in die dorp Walshoutem (137 m) in die munisipaliteit Landen.

Vlaams-Brabant is in administratiewe opsig in twee arrondissemente verdeel:



</doc>
<doc id="50278" url="https://af.wikipedia.org/wiki?curid=50278" title="Alofi">
Alofi

Alofi is die hoofstad en grootste stad van Niue, 'n selfregerende eilandnasie in vrye assosiasie met Nieu-Seeland in die Stille Oseaan en Oseanië. Die stad het 'n bevolking van 1 611 in 2011 gehad en 'n oppervlakte van 46,48 km².


</doc>
<doc id="50279" url="https://af.wikipedia.org/wiki?curid=50279" title="Avarua">
Avarua

Avarua is die hoofstad en grootste stad van die Cookeilande, 'n selfregerende eilandnasie in vrye assosiasie met Nieu-Seeland in die Stille Oseaan en Oseanië. Die stad het 'n bevolking van 5 445 in 2006 gehad en lê op die eiland Rarotonga.


</doc>
<doc id="50280" url="https://af.wikipedia.org/wiki?curid=50280" title="Pinetown">
Pinetown

Pinetown is 'n dorp, 16 km wes van Durban, en lê in KwaZulu-Natal, Suid-Afrika.

Die dorp voer sy oorsprong terug na 'n skofpos vir poskoetse en togryers tussen Durban en Pietermaritzburg. Die skofpos, die Wayside Hotel, is in 1849 op 'n deel van die plaas Soutrivierpoort wat AK Murray gekoop het, opgerig. Die dorp is net hierna uitgelê en is vernoem na Benjamin Pine, goewerneur van Natal. Munisipale status is in 1942 en stadstatus is in 1949 toegeken.



</doc>
<doc id="50281" url="https://af.wikipedia.org/wiki?curid=50281" title="Sezela">
Sezela

Sezela is 'n klein kusdorp met 'n groot suikermeule in suidelike KwaZulu-Natal, Suid-Afrika.



</doc>
<doc id="50282" url="https://af.wikipedia.org/wiki?curid=50282" title="Oos-Vlaandere">
Oos-Vlaandere

Oos-Vlaandere (Nederlands: "Oost-Vlaanderen", Frans: "Flandre-Orientale", Duits: "Ostflandern") is 'n Belgiese provinsie in Vlaandere. Die provinsie het 'n bevolking van 1 515 064 in 2019 gehad en beslaan 'n oppervlakte van 2 991 km² met 'n bevolkingsdigtheid van 490 per km². Die hoofstad is Gent.

Oos-Vlaandere lê in die noordweste van België en grens aan die Nederlandse provinsie Zeeland. In die provinsie word Nederlands gepraat. Daar is twee dialekte in die provinsie: Oos-Vlaamse en Brabants (in die Denderstreek).

In die suide lê die Vlaamse Ardenne. Deur die provinsie vloei die Schelderivier (Skelde), die Leie en die Dender. Die hoogste punt is die Hotondberg (150 m) in die Vlaamse Ardenne ('n groene en heuwelachtige landskap) op die grens van die munisipaliteite Ronse en Kluisbergen.

Oos-Vlaandere is in administratiewe opsig in ses arrondissemente verdeel:



</doc>
<doc id="50284" url="https://af.wikipedia.org/wiki?curid=50284" title="Nongoma">
Nongoma

Nongoma is 'n klein dorp, en die setel van die Nongoma Plaaslike Munisipaliteit, in die noordooste van KwaZulu-Natal, Suid-Afrika. Dit lê sowat 300 km noord van Durban en 56 km van Ulundi, die hoofstad van Zululand. Die dorp het in 2011 'n bevolking van 7 629 gehad.

Die dorpie het ontstaan toe 'n magistraatskantoor in 1887 hier gestig is. Die plaaslike naam is "kwaNongoma" (die plek van die wiggelaar). Die wiggelaar verwys na koning Zwide, hoof van die Ndwandwe.

Die distrik is 2 180 km groot en gemengde boerdery word beoefen.



</doc>
<doc id="50285" url="https://af.wikipedia.org/wiki?curid=50285" title="Ulundi">
Ulundi

Ulundi (wat beteken "die hoë plek") is die hoofstad van die Zululand-distriksmunisipaliteit en vorige hoofstad (saam met Pietermaritzburg) van KwaZulu-Natal, Suid-Afrika. Die dorp het 'n bevolking van 19 840 in 2011 gehad.

In 1873 het Cetshwayo koning van die Zoeloes geword. Hy het sy kraal op die vlakte, naby die plek waar sy pa Mpande se kraal was, gebou en dit oNdini genoem. Ulundi is ook die plek waar die Anglo-Zoeloe-oorlog in 'n besliste nederlaag vir die Zoeloes geëindig het.

In Februarie 1879 neem Eugène Bonaparte, die seun van keiser Napoléon III van Frankryk, deel aan 'n Engelse ekspedisie na Afrika. Dit sou sy aansien verhoog en hom help om later die Franse troon te kan bestyg. Op 'n verkenningstog word hy egter deur die Zoeloes in 'n hinderlaag gelei en deur 18 spiese te Ulundi gedood.

Die baie belangrike steenkoolspoorlyn na Richardsbaai loop deur Ulundi.




</doc>
<doc id="50286" url="https://af.wikipedia.org/wiki?curid=50286" title="Kingston, Norfolk">
Kingston, Norfolk

Kingston is die hoofstad en grootste stad van die eilandnasie Norfolkeiland, 'n Australiese oorsese grondgebied.


</doc>
<doc id="50288" url="https://af.wikipedia.org/wiki?curid=50288" title="Wes-Vlaandere">
Wes-Vlaandere

Wes-Vlaandere (Nederlands: "West-Vlaanderen", Frans: "Flandre-Occidentale", Duits: "Westflandern", Wes-Vlaams: "West-Vloandern") is 'n Belgiese provinsie in Vlaandere. Die provinsie het 'n bevolking van 1 169 990 in 2013 gehad en beslaan 'n oppervlakte van 3 125 km² met 'n bevolkingsdigtheid van 370 per km². Die hoofstad is Brugge.

Wes-Vlaandere lê in die uiterste noordweste van België en grens in die noorde aan die Nederlandse provinsie Zeeland, in die noordweste aan die Noordsee en in die suidweste (en 'n stukkie in die suide) aan die Franse gewes Nord-Pas-de-Calais. In Wes-Vlaandere word Nederlands en Wes-Vlaams gepraat.

In die uiterste suidweste lê die Wes-Vlaamse Heuwelland. Deur die provinsie vloei die IJzer- en Leieriviere. Die hoogste punt is die Kemmelberg (156 m) in die munisipaliteit Heuvelland in die Wes-Vlaamse Heuwelland.

Wes-Vlaandere is in administratiewe opsig in agt arrondissemente verdeel:



</doc>
<doc id="50292" url="https://af.wikipedia.org/wiki?curid=50292" title="Provinsies van België">
Provinsies van België

België het tien provinsies: vyf in die Vlaamse Gewes en vyf in die Waalse Gewes. Die Brusselse Hoofstedelike Gewes het nie provinsies nie.

Gegewens oor die bevolking (afgerond), oppervlakte en bevolkingsdigtheid van die provinsies.





</doc>
<doc id="50293" url="https://af.wikipedia.org/wiki?curid=50293" title="Hamilton">
Hamilton

Hamilton is die hoofstad en grootste stad van die eilandnasie Bermuda, 'n Britse oorsese gebied. Die stad het 'n bevolking van 969 in 2000 gehad en het 'n oppervlakte van 0,7 km².


</doc>
<doc id="50294" url="https://af.wikipedia.org/wiki?curid=50294" title="Eshowe">
Eshowe

Eshowe is die oudste Europese nedersetting in Zoeloeland. Dit lê in die KwaZulu-Natal-provinsie, Suid-Afrika, 26 km noordwes van Gingindlovu. Die dorp lê op 'n plato wat 500 m hoër is as die vogtige kusvlakte; dit is die rede waarom die Zoeloes sê dat dit altyd koel is in Eshowe. Die dorp het 'n bevolking van 14 744 in 2011 gehad.

Die dorp het in 1887 begin as die standplaas van die landdros toe Zoeloeland deur Brittanje geannekseer is en Eshowe die hoofstad geword het. Eshowe is in 1915 tot 'n dorp en in 1954 tot 'n munisipaliteit verklaar. Eshowe se geskiedenis is egter ouer as 1887. Reeds in 1860 het Zoeloekoning Cetshwayo 'n kraal in die gebied gebou wat hy "Eziqwaqweni" ('die plek van die rowers') genoem het. Hy het ook vir eerwaarde Ommund Oftebro 'n sendeling van Noorweë, toestemming verleen om 'n sendingstasie te stig. Die stasie was KwaMondi genoem ('die plek van Mondi'). Mondi is 'n Zoeloevervorming van Oftebro se voornaam.

In 1879, tydens die Anglo-Zoeloe-oorlog het die Britse magte die sendingstasie beset. Hulle het beplan om die Zoeloemagte by Ulundi hiervandaan aan te val. Ulundi was sowat 100 km verder. Die Zoeloes het egter die Britse magte in Eshowe vir 10 weke beleër. Die beleg is op 3 April 1879 deur lord Chelmsford en sy magte opgehef. Die Zoeloes kon tog daarin slaag om die sendingstasie af te brand.

Die distrik is 1 770 km² groot en suikerriet is die belangrikste ekonomiese aktiwiteit.




</doc>
<doc id="50303" url="https://af.wikipedia.org/wiki?curid=50303" title="Chengdu">
Chengdu

Chengdu (Chinees: 成都市 "Ch'eng-tu Shì") is 'n sub-provinsiale stad in Sentraal-China met 'n bevolking van 11 000 670 inwoners en 'n oppervlakte van 12 390 km².



</doc>
<doc id="50305" url="https://af.wikipedia.org/wiki?curid=50305" title="Hluhluwe">
Hluhluwe

Hluhluwe is 'n klein dorp in die Groot Vyf Hlabisa Plaaslike Munisipaliteit in die noordooste van KwaZulu-Natal, Suid-Afrika. Die dorp het 'n bevolking van 3 830 in 2011 gehad. Die dorpie is 46 km noord van Mtubatuba. Daar is ook 'n landingstrook vir ligte vliegtuie. Die dorpie bied toegang tot die Hluhluwe-Imfolozi- en die iSimangaliso-vleilandparke.

Die belangrikste gewasse wat verbou word is pynappels, suiker, sisal en hout.




</doc>
<doc id="50313" url="https://af.wikipedia.org/wiki?curid=50313" title="New Haven">
New Haven

New Haven is die tweede grootste munisipaliteit in Connecticut (ná Bridgeport en net voor Hartford) en die sesde grootste munisipaliteit in Nieu-Engeland met 'n kernbevolking van omtrent 123 000 mense. "New Haven" kan ook verwys na die breër Groter New Haven gebied, waar bykans 600 000 inwoners in die onmiddellike omgewing tuis is. Dit is geleë in New Haven county, aan die New Haven hawe, op die noordkus van die Long Island see-engte.

'n Jaar na dorpstigting in 1638, is agt strate uitgelê in 'n roostervorm van vier by vier strate, om sodoende die "Negepleinplan" te vorm, soos dit tans bekend is, wat deur die Amerikaanse Instituut vir Gesertifiseerde Beplanners erken word as 'n Nasionaalhistoriese beplanningsmylpaal. Die sentrale gemeenskapsblok, die New Haven brink is 'n plein van 6 ha, tans 'n Nasionaalhistoriese landmerk en die sentrum van die New Haven stadskern.

New Haven het die eerste openbare boomplantingsprogram in Amerika uitgevoer, wat later 'n lowerbedekking van volgroeide bome sou vorm, wat sekere groot Elms insluit. Dit het aan New Haven die bynaam "Die Elmstad" besorg.

Die stad is die tuiste van Yale-universiteit. Die universiteit maak 'n integrale deel uit van die stadsekonomie, deurdat dit onder meer New Haven se grootste belastingbetaler en werkgewer is, soos uitgewys in die 2010 Stadsrede van die Burgemeester. Mediese sorg (hospitale en biotegnologie), professionele dienste (geregtelik, argiteksbeplanning, bemarking en ingenieurswese), finansiële dienste en kleinhandel dra ook by om die bedryfsbasis van die stad te skep. Sedert die mid-1990's, het die stadskern ekstensiewe herlewing ondergaan.


</doc>
<doc id="50315" url="https://af.wikipedia.org/wiki?curid=50315" title="Paaseiland">
Paaseiland

Paaseiland (Spaans: "Isla de Pascua", Rapa Nui: "Rapa Nui") is ’n eiland in die Stille Oseaan wat sedert 1888 aan Chili behoort. Dit is 3 526 km wes van Chili, 4 251 km oos van Frans-Polinesië en 2 078 km oos van die Pitcairneilande.

Polinesiërs het waarskynlik tussen 700 en 1100 n.C. op Paaseiland gaan woon en ’n vooruitstrewende kultuur geskep, soos blyk uit die eiland se talle moai-klipstandbeelde en ander artefakte. Menslike bedrywighede, die vestiging van die Polinesiese rot op die eiland en oorbevolking het daartoe gelei dat alle bome geleidelik afgekap en natuurlike hulpbronne uitgeput is. Dit het die Paaseiland-beskawing aansienlik verswak.

Teen die tyd dat Europeërs in 1722 op die eiland aangekom het, het die bevolking afgeneem tot tussen 2 000 en 3 000 nadat daar net ’n eeu vroeër na raming sowat 15 000 eilandbewoners was.

Europese siektes en die Peruviaanse slawehandel in die 1860's het die Rapa Nui-bevolking verder laat afneem, totdat daar in 1877 net 111 oor was.

Paaseiland is een van die mees afgeleë eilande ter wêreld. Die naaste bewoonde stuk grond, met sowat 50 bewoners in 2013, is Pitcairneiland (sowat 2 075 km); die naaste dorp met ’n inwonertal van meer as 500 is Rikitea, op die eiland Mangareva (sowat 2 606 km). Die naaste deel van ’n vasteland is in Sentraal-Chili (3 512 km).

Paaseiland is in 1888 deur Chili geannekseer en is sedert 2007 ’n spesiale gebied van dié land. Administratief val dit onder Chili se Valparaíso-streek. Meer spesifiek is dit die enigste munisipaliteit van die provinsie Isla de Pascua. Volgens die 2012-sensus het die eiland sowat 5 800 bewoners, waarvan omtrent 60 persent afstammelinge van die inheemse Rapa Nui-volk is.

Die hoofstad en grootste stad is Hanga Roa. Die eiland is veral bekend vir sy groot moai-standbeelde en vorm die oostelike punt van die Polinesiese Driehoek. Paaseiland se Rapa Nui Nasionale Park is in 1995 deur Unesco as wêrelderfenisgebied aangewys.

Die naam "Paaseiland" is aan die eiland gegee deur een van die eerste bekende Europese besoekers, die Nederlandse ontdekkingsreisiger Jacob Roggeveen, wat dit op Paassondag (5 April) in 1722 bereik het. Hy het dit "Paasch-Eyland" (18de-eeuse Nederlands) genoem. Die amptelike Spaanse naam is "Isla de Pascua", wat ook Paaseiland beteken.

Die huidige Polinesiese naam, Rapa Nui ("Groot Rapa"), is begin gebruik ná die slawestrooptogte van die vroeë 1860's en verwys na die eiland se topografiese ooreenkoms met die eiland Rapa in die Basseilande.

Die frase "Te pito o te henua" is ook al aangegee as die oorspronklike naam van die eiland sedert die Franse ontdekkingreisiger en etnograaf Alphonse Pinart dit die romantiese vertaling "die Naeltjie van die Wêreld" gegee het in sy "Voyage à l'Île de Pâques", wat in 1877 gepubliseer is. Die Amerikaanse etnoloog William Churchill (1912) het oor die frase uitgevra en is vertel daar is drie "te pito o te henua" – dit verwys na die drie kape of eindpunte van die eiland. Hy kon nie vasstel wat die oorspronklike Polinesiese naam was nie en het afgelei daar was nie een nie.

Volgens Barthel (1974) was die eiland se eerste naam volgens oorlewering "Te pito o te kainga a Hau Maka", "die Klein Stukkie Land van Hau Maka". Daar is egter twee woorde in Rapa Nui wat as "pito" uitgespreek word; die een beteken "einde" en die ander "naeltjie". Die frase kan dus ook beteken "die Naeltjie van die Wêreld", soos Pinart gereken het. Nog ’n naam, "Mata ki te rangi", beteken "oë wat na die hemele kyk".

Daar word dikwels na eilandbewoners verwys as "Pascuaans", maar die inheemse bevolking noem hulself Rapa Nui.

Die geskatte datum waarop die eerste bewoners op die eiland aangekom het, wissel van 300 tot 1200 n.C. Dit was ook min of meer die tyd van die eerste aankomelinge op Hawaii. Regstellings in radiokoolstofdatering het egter al die datums van vroeë nedersettings in Polinesië verander. Daar word nou geglo Rapa Nui se eerste bewoners het tussen 700 en 1100 op die eiland aangekom. Volgens huidige argeologiese studies kon dit selfs later gewees het: omstreeks 1200. "’n Aansienlike ekologiese impak en groot kulturele beleggings in monument-argitektuur het kort daarna begin."

Volgens oorlewering was die eerste nedersetting by Anakena. Navorsers het bevind die Caleta Anakena-landingsplek verskaf die beste beskerming teen die see; kano's kon ook op die sanderige strand vasmeer en van daar vertrek, en daarom kan dit waar wees. Dit weerspreek egter die uitslag van radiokoolstofdatering, waarvolgens mense vroeër op ander plekke gebly het waar tekens van menslike bedrywighede eeue ouer is as by Anakena.

Die mees waarskynlike eerste setlaars was Polinesiërs wat in twee kano's (of een katamaran) van die Gambiereilande (Mangareva-eiland), sowat 2 600 km van daar, of van die Marquesaseilande, sowat 3 200 km weg, gekom het. Volgens sommige teorieë kon die eerste bewoners van Suid-Amerika af gekom het vanweë hul uitstekende vermoëns in seenavigasie. Dit word gesteun deur bewyse dat patats in ’n vroeë stadium geplant is. Dit was geslagte lank ’n gunsteling onder Polinesiërs, maar die oorsprong van die groente kan teruggespoor word na Suid-Amerika. Dit wys daar was ten minste die een of ander tyd ’n wisselwerking tussen die twee gebiede.

Toe James Cook die eiland besoek het, kon een van sy bemanningslede, ’n Polinesiër van Bora Bora, met die Rapa Nui kommunikeer. Die taal wat die naaste aan Rapa Nui is, is Mangarevaans – die woordeskat stem sowat 80 persent ooreen. In 1999 is ’n reis gerekonstrueer waarin Polinesiese bote van Mangareva af Paaseiland binne 19 dae kon bereik.
Volgens mondelinge oorvertellings deur Christelike sendelinge in die 1860's het die eiland oorspronklik ’n streng klassestelsel gehad met ’n "ariki", of opperhoof, wat groot mag oor die ander nege clans en hul onderskeie hoofde gehad het. Die opperhoof was die oudste afstammeling deur die eersgeborene-lyn van die eiland se legendariese stigter, Hotu Matu‘a. Die mees sigbare element van die kultuur was die oprigting van enorme standbeelde, moai, wat volgens sommige kenners vergoddelikte voorouers was. Volgens "National Geographic" "vermoed die meeste kenners die "moai" is geskep om voorouers, hoofde of ander belangrike persone te vereer. Omdat die eiland egter geen geskrewe geskiedenis het nie, is dit onmoontlik om seker te wees."

Daar is geglo die lewendes het ’n simbiotiese verhouding met die afgestorwenes – die afgestorwenes het die lewendes voorsien van alles wat hulle nodig gehad het (gesondheid, vrugbaarheid, geluk, ens.) en die lewendes het deur offerandes ’n beter plek aan die afgestorwenes in die geesteryk verseker. Die meeste nedersettings was naby die kus en die meeste moai is aan die kus opgerig, met hul rug na die geesteryk in die see terwyl hulle uitkyk oor hul afstammelinge in die nedersettings voor hulle.

Diamond meen kannibalisme het op die eiland plaasgevind nadat die oprigting van die moai gelei het tot ’n afname in natuurlike hulpbronne. Die afkap van bome het byvoorbeeld ’n reeds onbestendige ekostelsel gedestabiliseer. Volgens argeologiese rekords was daar talle boomspesies toe die eerste bewoners op die eiland aangekom het, insluitende minstens drie wat tot 15 m hoog geword het: "Paschalococos" – destyds moontlik die grootste palmbome in die wêreld, "Alphitonia zizyphoides" en "Elaeocarpus rarotongensis", sowel as minstens ses spesies inheemse landvoëls. ’n Groot faktor wat bygedra het tot die uitwissing van verskeie plantspesies was die bekendstelling van die Polinesiese rot aan die eiland. Studies deur paleobotaniste het gewys rotte kan die voortplanting van plante in ’n ekostelsel drasties beïnvloed. In die geval van Rapa Nui het sade wat ontdek is, tekens getoon dat rotte aan hulle geknaag het. Barbara A. West het geskryf: "Die een of ander tyd voor die aankoms van Europeërs op Paaseiland het die Rapa Nui ’n geweldige omwenteling in hul maatskaplike stelsel beleef wat veroorsaak is deur ’n verandering in hul eiland se ekologie... Teen die tyd van die Europeërs se aankoms in 1722 het die eiland se bevolking afgeneem tot tussen 2 000 en 3 000 ná ’n hoogtepunt van omtrent 15 000 net ’n eeu vantevore."

Teen dié tyd het 21 boomspesies en alle landvoëls uitgesterf weens ’n kombinasie van ’n oormaat jagtogte en landboubedrywighede, rotte en klimaatsveranderings. Geen bome was hoër as 3 m nie. Die bewoners kon dus nie meer kano's bou nie en dit het hul vermoë om vis te vang beïnvloed. Dit het ook die landbou nadelig geraak. Vroeër het die bome nodige skaduwee aan die grond verskaf, en nou het die boonste grondlae erosie ondergaan weens ’n skerp afname in landboubedrywighede. Dit het ook gelei tot ’n verlies aan landvoëls en ’n afname in seevoëls, wat tot nog minder kos gelei het. Teen die 18de eeu was landbougewasse die eilandbewoners se vernaamste voedsel en mak hoenders die hoofbron van proteïen.
Namate die eiland oorbevolk geraak en bronne afgeneem het, het krygsmanne bekend as "matatoa" meer mag gekry en die voorouerkultus het geëindig. Dit het plek gemaak vir die voëlmankultus. Beverly Haun het geskryf: "Die beginsel van die "mana" (mag) van oorerflike leiers is vervang deur die beginsel van die mag van die "voëlman", oënskynlik van omstreeks 1540 af, en dit stem ooreen met die laaste oorblyfsels van die moai-tydperk." Volgens dié kultus het hul voorouers steeds na hulle omgesien, maar die medium waardeur die lewendes die afgestorwenes kon kontak, was nie meer standbeelde nie, maar mense wat vir kompetisies gekies is. Die god wat glo die mens gemaak het, Makemake, het ’n groot rol in die proses gespeel. Volgens Katherine Routledge, wat die eiland se tradisies in haar 1919-ekspedisie opgeteken het, het die voëlmankompetisies omstreeks 1760 begin, ná die aankoms van die eerste Europeërs, en in 1878 geëindig met die oprigting van die eerste kerk deur Rooms-Katolieke sendelinge wat in 1864 op die eiland aangekom het. Rotskuns wat die voëlman uitbeeld, is presies dieselfde as dié op Hawaii, wat daarop dui die beginsel is waarskynlik na die eiland gebring deur die oorspronklike setlaars; net die kompetisie self was uniek aan Paaseiland.

Europeërs noem in verslae tussen 1722 en 1770 staande standbeelde, maar Cook se 1774-ekspedisie het gesien baie standbeelde lê op die grond. Hulle is oënskynlik in oorloë omgegooi.

Volgens Diamond en Heyerdahl se weergawe van die eiland se geskiedenis het die "huri mo'ai" ("die omgooi van standbeelde") tot in die 1830's geduur as deel van hewige interne oorloë. Teen 1838 was die enigste staande moai dié aan die hange van Rano Raraku, in Hoa Hakananai'a in Orongo en Ariki Paro in Ahu Te Pito Kura. In ’n studie onder Douglas Owsley wat in 1994 gepubliseer is, is egter bevind daar is min argeologiese bewyse van gemeenskapsverval voor die aankoms van die Europeërs. Beenpatologie en osteometriese data van die eilandbewoners uit dié tyd wys min sterfgevalle kan direk aan geweld toegeskryf word.

Die eerste aangetekende kontak van Europeërs met die eiland was op 5 April (Paassondag) 1722, toe die Nederlander Jacob Roggeveen die eiland vir ’n week besoek en die bevolking op 2 000 tot 3 000 geskat het. Daar kon meer gewees het, want sommige het dalk uit vrees weggekruip nadat ’n misverstand daartoe gelei het dat Roggeveen se manne op die eilandbewoners geskiet het. Meer as ’n dosyn is gedood en nog verskeie gewond.

Die volgende besoekers (op 15 November 1770) was twee Spaanse skepe, "San Lorenzo" en "Santa Rosalia". Die Spanjaarde het aangeteken die eiland is hoogs ongekultiveerd en dat die kuslyn oortrek was met klipstandbeelde.

Vier jaar later, in 1774, het die Britse ontdekkingsreisiger James Cook die eiland besoek. Hy het berig dat van die standbeelde omgeval het. Die Britse skip "Blossom" het die eiland in 1825 besoek en berig dat hulle geen staande standbeelde gesien het nie. Baie mense het Paaseiland in die 19de eeu aangedoen, maar teen dié tyd was die eilandbewoners openlik vyandig en het hulle enige poging om te land gefnuik. Min nuwe inligting het bekend geword tot in die 1860's.

In ’n reeks vernietigende gebeure is die grootste deel van die bevolking in die 1860's gedood of van die eiland weggevoer. In Desember 1862 het Peruviaanse slawehandelaars op die eiland toegesak. Gewelddadige ontvoerings het verskeie maande geduur waartydens sowat 1 500 mans en vroue, die helfte van die eiland se bevolking, gevange geneem is. Onder hulle was die opperhoof, sy erfgenaam en dié wat die Rongorongo-skrif kon skryf en lees – dit was die enigste Polinesiese skrif wat ooit ontdek is.

Toe die slawehandelaars gedwing word om die Polinesiërs wat hulle gevange geneem het terug te bring, het draers van pokke saam met die paar oorlewendes op elk van die eilande afgeklim. Dit het ’n groot epidemie veroorsaak op van Paaseiland tot die Marquesaseilande. Paaseiland se bevolking is uiters swaar getref.

Tuberkulose, wat walvisvangers in die middel 19de eeu na die eiland gebring het, het nog mense se dood veroorsaak. Die eerste Christelike sendeling, Eugène Eyraud, is in 1867 aan dié siekte dood en sowat ’n kwart van die eilandbewoners is saam met hom uitgewis. In die volgende jare het die sendelinge en die bestuurders van ’n skaapplaas die grond wat so beskikbaar geraak het, begin opkoop en dit het gelei tot groot konfrontasie tussen die plaaslike bewoners en die setlaars.
Die Franse seevaarder Jean-Baptiste Dutrou-Bornier het eindelik die hele eiland gekoop behalwe die gebied om Hanga Roa waar die sendelinge gewoon het. Hy het ’n paar honderd Rapa Nui na Tahiti geneem om vir sy geldskieters te werk. In 1871 het die sendelinge, ná ’n uitval met Dutrou-Bornier, al die Rapa Nui buiten 171 na die Gambiereilande verskuif. Dié wat agtergebly het, was meestal ouer mans. Ses jaar later was daar net 111 mense oor op Paaseiland, van wie net 36 afstammelinge gehad het. Van toe af het die eiland se bevolking langsamerhand herstel. Maar met meer as 97% van die bevolking wat in minder as ’n dekade óf dood óf weggevoer is, was ’n groot deel van die eiland se kultuurkennis daarmee heen.

Alexander Salmon jr., die seun van ’n Joodse handelaar, het hom eindelik daarvoor beywer om werkers van die plantasie wat hy geërf het, na die eiland terug te bring. Hy het al die grond behalwe dié van die sendelinge opgekoop en was die enigste werkgewer. Hy het toerisme bevorder en was die grootste verskaffer van inligting aan Britse en Duitse argeologiese sendings na die eiland. Hy het verskeie oorspronklike Rongorongo-tablette na sy niggie se man, die Duitse konsul in Valparaíso, Chili, gestuur. Salmon het die skaapplaas op Paaseiland op 2 Januarie 1888 aan die Chileense regering verkoop en as getuie geteken vir die oordrag van die eiland aan dié land. Hy het in Desember van dié jaar na Tahiti teruggekeer. Hy het prakties die eiland van 1878 tot 1888 regeer.

Paaseiland is op 9 September 1888 deur Chili geannekseer. Die Chileense vlootoffisier Policarpo Toro het die regering verteenwoordig en het die Verdrag van die Anneksasie van die Eiland ("Tratado de Anexión de la isla") onderteken saam met Atamu Tekena, wat deur die Chileense regering aangewys is as "koning" van Paaseiland omdat die opperhoof en sy erfgenaam dood was. Die geldigheid van die verdrag word steeds deur sommige Rapa Nui beveg. Amptelik het Chili die feitlik allesomvattende skaapplaas gekoop wat bestaan het uit grond wat opgekoop is van die familie van die bewoners wat tydens die epidemies dood is, en het toe oppermag oor die eiland oorgeneem.

Tydens die Eerste Wêreldoorlog het Duitsland die Franse handelskip "Jean" reg voor die baai by Hanga Roa gesink. Die skip se bemanning het op die eiland aangebly. Nadat die Duitse hulpkruiser "Seeadler" in 1917 voor Mopelia in die Geselskapseilande geval en die seesoldate in Fidji gevange geneem is, het hulle ontsnap en met die gekaapte skip "Fortuna" na Paaseiland gevaar. Daar het dit op die rotse geloop en gesink. Die soldate het vier maande lank op die eiland gebly totdat hulle in die neutrale Chili geïnterneer is.

Die Rapa Nui was tot in die 1960's beperk tot Hanga Roa. Die res van die eiland is tot in 1953 as ’n skaapplaas verhuur aan die Williamson-Balfour-maatskappy. Toe die bejaarde, vermeende heldersiende eilandbewoner Angata in 1914 droom God het die hele eiland aan die Rapa Nui terugbeloof, het ’n opstand uitgebreek. Die eilandbewoners wou nie meer aanvaar dat hulle feitlik die hele eiland belet is nie. Toe Angata verder beweer God het die opstandelinge bestand teen koeëls gemaak, het die konflik vererger. Die opstand is eindelik deur ’n Chileense oorlogskip onderdruk.

Van 1953 af is die eiland deur die Chileense vloot bestuur terwyl ’n krygswet geheers het. Die eilandbewoners het geen reg op ’n paspoort gehad en mag nie die eiland verlaat het nie. Hulle was steeds ingeperk in ’n gebied om Hanga Roa en mag net met die toestemming van die goewerneur op die res van die eiland gekom het.

In die eerste helfte van die 20ste eeu was daar verskeie navorsingsekspedisies na die eiland – soos dié van die Brit Katherine Routledge, die Fransman Alfred Métraux en die Duitser Thomas Barthel – wat die geheime van Paaseiland probeer ontrafel het. Die Noorse avonturier Thor Heyerdahl het van 1955 tot 1956 op die eiland gewoon en argeologiese navorsing gelei. Hy het begin om die moai te laat restoureer en op hul voetstukke te laat terugplaas.

Op 22 Mei 1960 was daar ’n aardbewing van 9,5 op die Richterskaal in die stad Valdivia op die Chileense vasteland. Dit het ’n tsoenami veroorsaak wat Paaseiland se suidkus getref en die Ahu Tongariki-standbeelde, wat net ’n paar jaar tevore gerestoureer is, kwaai beskadig het. Die uiters swaar moai is tot 100 meter ver die binneland in geslinger. Die skade is daarna herstel sodat hulle vandag weer in al hul glorie op die eiland pryk.

Ná die staatsgreep van 1973 in Chili wat Augusto Pinochet aan die bewind geplaas het, is privaat eiendomsreg herstel. Tydens sy bewind het Pinochet Paaseiland drie keer besoek – in 1974, 1980 en 1987. Hy het die infrastruktuur verbeter en die weermag het ’n paar nuwe militêre geriewe en ’n nuwe stadsaal gebou. In 1984 is die eerste etniese Rapa Nui, die Amerikaans opgeleide argeoloog Sergio Rapu, aangestel as goewerneur.

Visspesies is in 1970 ’n maand lank op Paaseiland versamel in verskillende habitats van vlak tot diep water. ’n Holotipe en ’n paratipe, "Antennarius randalli" en "Antennarius moai", is ontdek. Hulle word as engelvisse beskou.

In 1994 het Kevin Costner die rolprent "Rapa-Nui" vervaardig wat ’n groter deel van die wêreld laat kennis neem het van die eiland. Dit wys baie landskappe en bevat ’n gedramatiseerde uitbeelding van die oprigting van die moai, die menslike ingryping in die natuur en die gevolglike nadelige uitwerking.

Op 30 Julie 2007 het ’n grondwetlike hervorming aan Paaseiland en die Juan Fernández-eilande die status "spesiale gebiede" van Chili verleen. Tot die instelling van ’n nuwe manifes word die eiland steeds bestuur as ’n provinsie van die Valparaíso-streek.

’n Algehele sonsverduistering wat vir die eerste keer in meer as 1 300 jaar van Paaseiland af sigbaar was, het plaasgevind op 11 Julie 2010 om 18:15:15.

In Augustus 2010 het lede van die inheemse Hitorangi-stam die Hangaroa-ekodorp en -spa beset. Hulle het beweer die hotel is van die Pinochet-regering gekoop in oortreding van ’n Chileense ooreenkoms in die 1990's met die inheemse Rapa Nui. Volgens hulle is hul voorouers bedrieg om afstand van die grond te doen. Volgens ’n verslag van die BBC op 3 Desember 2010 is minstens 25 mense beseer toe die Chileense polisie met haelgewere op hulle geskiet het in ’n poging om hulle uit die geboue te kry. In Januarie 2011 het die VN se spesiale referent oor inheemse volke, James Anaya, sy kommer uitgespreek oor die behandeling van die inheemse Rapa Nui deur die Chileense regering. Hy het ’n oproep gedoen dat Chili "’n poging aanwend om ’n dialoog met verteenwoordigers van die Rapa Nui-volk te begin om so gou as moontlik die werklike onderliggende probleme op te los wat die huidige situasie verduidelik". Die voorval het in Februarie 2011 geëindig toe 50 gewapende polisiemanne die hotel bestorm en die laaste vyf besetters verwyder het.

Die Mataveri Internasionale Lughawe is nog redelik nuut. Die eerste vliegtuig het in die 1950's op ’n grasstrook naby Hanga Roa geland. In die 1960's het Chili die belangrikheid van Paaseiland as ’n landingsplek vir vliegtuie, ook militêr, besef. Nadat planne vir ’n nuwe gebou by Anakena laat vaar is, is die aanloopbaan by Mataveri verleng en geteer. Sedert Nasa dit in 1984 vergroot het om as noodlandingsplek vir ruimtetuie te dien, kan groter vliegtuie ook daar land. Dit het gelei tot ’n aansienlike toename in toerisme, wat vandag die hoofinkomstebron is. Daar is ’n paar keer per week vlugte van die Chileense LATAM Airlines van en na Santiago – dit duur sowat vier en ’n half uur. Daar is ook vlugte na Tahiti.

Sedert 1967 is daar ’n sentrale watertoevoerstelsel met diep putte; voorheen was die eilandbewoners afhanklik van water in die kratermere of van grondwater aan die kus. Daar is teerpaaie om Hanga Roa en Mataveri en aan die suidkus na en van Anakena. Al die strate in Hanga Roa het name, maar daar is nie naamaanwysers nie. Die enigste vulstasie is naby die lughawe, maar daar is geen motorhandelaars of openbare vervoer nie. ’n Paar taxi's en huurmotors en -fietse is beskikbaar. Van die plaaslike bewoners het perde.

Daar is vyf hoërskole op die eiland, maar die enigste universiteit is op die vasteland. Alle drukwerk word ook op die vasteland gedoen en dit maak boeke duur.

Gesondheidsorg is beter as op baie ander afgeleë plekke in Chili. In 1964 het ’n Kanadese kommissie namens die Verenigde Nasies op Paaseiland ondersoek ingestel na die verhouding tussen genetika, die omgewing en siektes. Toe hulle die eiland verlaat, het hulle mediese geriewe agtergelaat wat vandag die basis van die eiland se moderne gesondheidsorg vorm. In 1975 is ’n klein hospitaal gebou met ’n dokter, tandarts, vroedvrou en verpleegdiens. Daar is ook ’n ambulans.

Ander geboue sluit in ’n kerk, poskantoor, bank, apteek, klein winkels, ’n paar supermarkte en restaurante. Die meeste winkels is in Hanga Roa se hoofstraat, Avenida Atamu Tekena. Die geriewe het baie verbeter sedert die 1960's, maar voldoen nie heeltemal aan die eise van toerisme nie. By die hawe word vars vis soggens verkoop. Voor sommige huise is daar stalletjies waar die bewoners tuisgekweekte vrugte en groente verkoop. Daar is selfone en internet op die eiland.

Paaseiland is een van die wêreld se mees afgeleë eilande. Die naaste bewoonde buurman is Pitcairneiland in die weste (sowat 2 075 km van daar). Isla Salas y Gómez in die ooste is op 415 km nader, maar onbewoon. Die naaste deel van ’n vasteland is naby Concepción in Sentraal-Chili (3 512 km).

Die eiland is sowat 24,6 km lank en 12,3 km by sy breedste punt; dit het ’n driehoekige vorm. Die oppervlakte is 163,6 km² en die maksimum hoogte 507 m. Daar is drie "rano" (varswater-kratermere), by Rano Kau, Rano Raraku en Rano Aroi, maar geen permanente strome of riviere nie.

Paaseiland is ’n vulkaaneiland wat hoofsaaklik uit drie onaktiewe vulkane bestaan: Terevaka (507 m hoog) vorm die grootste deel van die eiland terwyl twee ander, Poike en Rano Kau, die oostelike en suidelike deel vorm en die eiland sy rofweg driehoekige vorm gee. Ander vulkaniese voorwerpe sluit in Rano Raraku, Puna Pau en baie vulkaniese grotte. Poike was eers ’n afsonderlike eiland totdat vulkaniese materiaal van Terevaka dit met die res verbind het.

Paaseiland en die omliggende eilande, soos Motu Nui en Motu Iti, vorm die spits van ’n groot vulkaniese berg wat oor 2 000 m uit die seebodem verrys. Dit is deel van die Sala y Gómez-rif, ’n hoofsaaklik ondersese bergreeks met dosyne punte wat bo die water uitsteek.

Pukao, Moai en Paaseiland is in die laaste 750 000 jaar gevorm en is die bergreeks se jongste eilande. Die mees onlangse vulkaanuitbarsting was net meer as 100 000 jaar gelede.

In die eerste helfte van die 20ste eeu het stoom na berig word uit Rano Kau se kratermuur gekom. Dit is deur die eiland se bestuurder, mnr. Edmunds, afgeneem.

Die klimaat van Paaseiland word geklassifiseer as ’n tropiese reënwoudklimaat wat grens aan ’n humiede subtropiese klimaat. Die laagste temperature kom in Julie en Augustus voor (minimum ) en die hoogste temperature in Februarie (maksimum ).) Die winters is redelik gematig en die eiland se geïsoleerde ligging stel dit aan winde bloot wat help om die somertemperatuur redelik koel te hou.

Die natste seisoen is Mei, hoewel die eiland heeljaar reën kry. Die gemiddelde reënval is 1 118 mm per jaar. Soms ondervind die eiland swaar reënval en storms, meestal in die winter (Junie tot Augustus). Siklone en orkane kom nie hier voor nie.

Paaseiland en sy naaste buurman, die klein eilandjie Isla Sala y Gómez meer as 400 km oos daarvan, word deur ekoloë erken as ’n aparte ekostreek: die subtropiese breëblaarwoude van Rapa Nui. Die oorspronklike subtropiese klambreëblaarwoude bestaan nie meer nie, maar paleobotaniese studies van fossiele stuifmeel, boomskimmel wat deur lawastrome agtergelaat is en afdrukke van wortels in die grond dui daarop dat die gebied voorheen woude gehad het, met ’n verskeidenheid bome, struike, varings en grasse. ’n Groot uitgestorwe palm, "Paschalococos disperta", wat verwant is aan die Chileense kokospalm, "Jubaea chilensis", was volgens fossiele bewyse een van die oorheersende bome. Nes met sy Chileense eweknie het dit waarskynlik 100 jaar geduur voordat dit ’n volwasse hoogte bereik het.

Die Polinesiese rot, wat die oorspronklike setlaars saam met hulle gebring het, het volgens sommige kenners ’n groot rol gespeel in die uitsterwing van die Rapa Nui-palm. Minder as 10% van vrugte toon egter rotknaagmerke. Merke aan boomstompe op verskeie plekke dui daarop dat die bome deur mense afgekap is.

Die bome is waarskynlik sowat 350 jaar gelede afgekap om plek te maak om te woon. Die toromiroboom "Sophora toromiro" het in die voorgeskiedenis op die eiland voorgekom, maar is nou uitgesterf in die natuur. Die botaniese tuine Kew in Brittanje en Göteborg in Swede het egter ’n gesamentlike wetenskapprogram begin om die toromiro weer op Paaseiland te laat groei. Met die verdwyning van die palm en die toromiro het die reënval aansienlik afgeneem weens minder kondensasie. Nadat die eiland byna ’n eeu lank gebruik is om duisende skape te laat wei, was dit teen die middel 1900's hoofsaaklik met grasveld bedek, met die "nga'atu" of palmiet ("Schoenoplectus californicus tatora") in die kratermere van Rano Raraku en Rano Kau. Die teenwoordigheid van dié biesies, wat in die Andes "totora" genoem word, is al gebruik om die standpunt te steun dat die oorspronklike setlaars Suid-Amerikaans was, maar ontledings van stuifmeel in die sediment van mere toon dié plant het meer as 30 000 jaar lank op die eiland gegroei.

Voor die aankoms van mense was daar groot voëlkolonies op Paaseiland met moontlik meer as 30 inheemse spesies, dalk die grootste ter wêreld. Dit word nie meer op die hoofeiland aangetref nie. Daar is fossielbewyse van vyf spesies landvoëls (twee soorte ralle, twee soorte papegaaie en ’n reier); almal het uitgesterf. Daar is vyf spesies landvoëls wat na die eiland ingevoer is wat broeibevolkings het.

Weens ’n gebrek aan navorsing is daar min kennis van die seelewe om Paaseiland, maar daar is ’n moontlikheid van onontdekte broeiterreine van blou-, dwergblou- en bultrugwalvisse in die omgewing. ’n Potensiële broeigebied vir die rorkwal is ook waargeneem noordoos van die eiland.

Die immuniteitsonderdrukkende dwelm sirolimus is die eerste keer in die bakterie "Streptomyces hygroscopicus" in ’n grondmonster van Paaseiland ontdek. Die middel is ook bekend as rapamisien, genoem na Rapa Nui. In 2009 is bevind dit kan die lewe van muise verleng.

Bome op die eiland is skaars en vorm selde boorde. Menings bestaan dat die aanvanklike bewoners al die bome afgekap het om hul standbeelde op te rig en kos te verskaf aan ’n oorbevolkte eiland. Eksperimentele argeologie het gewys dat sommige standbeelde wel op Y-vormige houtrame ("miro manga erua") geplaas en na hul eindbestemming gesleep kon gewees het. Ander teorieë sluit in die gebruik van parallelle houtspore waaroor die standbeelde gesleep is. Rapa Nui-tradisies verwys na geestelike krag ("mana") as ’n manier waarop die moai van die steengroef af "geloop" het. Onlangse eksperimente het gewys die standbeelde is dalk laat "loop" deur die gebruik van toue – dit werp twyfel oor hul rol in die verval van die eiland se omgewing.

As ’n mens die eiland se suidelike ligging in ag neem, kon die klimaatsveranderings van die Klein Ystyd (omstreeks 1650 tot 1850) die ontwouding aangehelp het, maar dit is slegs spekulatief.

Die Amerikaanse wetenskaplike en skrywer Jared Diamond meen in sy boek "Collapse" die verdwyning van die eiland se bome val saam met ’n verval van die beskawing omstreeks die 17de en 18de eeu. Hy merk op hulle het in dié tyd ophou standbeelde maak en die "ahu" (klipplatforms) begin vernietig. Dié argument word egter verswak deur die feit dat die voëlmankultus bly gedy en die groot invloed deurstaan het van die aankoms van ontdekkingsreisigers, walvisvangers, handelaars en slawehandelaars.

Die inhoud van antieke vullishope wys die hoofbron van proteïen was tuna en dolfyne. Met die verdwyning van die bome was daar ’n skielike afname in die hoeveelhede visgrate in vullishope omdat eilandbewoners nie meer visserskuite kon bou nie; dit val saam met ’n groot toename in voëlbene. Dit is gevolg deur ’n afname in voëlbene namate die broeiplekke minder geword en voëls begin uitsterf het. ’n Nuwe soort kuns uit dié tydperk wys mense met ribbes wat uitsteek en geswelde mae, wat dui op ondervoeding. In dieselfde tyd het baie eilandbewoners in versterkte grotte gaan woon en was daar die eerste tekens van oorlogvoering en kannibalisme.

Gronderosie weens ’n gebrek aan bome is op sommige plekke merkbaar. Volgens sedimentmonsters het tot ’n helfte van inheemse plante uitgesterf en het die plantegroei drasties verander. Polinesiërs was boere, nie vissermanne nie, en hul dieet het hoofsaaklik bestaan uit landbougewasse soos tarowortels, patats, kassawe en piesangs. Met geen bome om die gewasse te beskerm nie, het seesproei gelei tot mislukte oeste en dit is vererger deur ’n skielike afname in varswaterstrome. Daar is bewyse dat die eilandbewoners gewasse in grotte begin plant en die grond met klippe bedek het om verdamping te keer. Kannibalisme het op baie Polinesiese eilande voorgekom, in tye van oorvloed en van skaarste. Reste is op kookterreine (veral in grotte) gevind en dit word ondersteun deur oorlewering.

Paaseiland is die afgelope paar eeue swaar getref deur gronderosie; dit is dalk vererger deur landboupraktyke en die afkap van bome. Dit lyk of dié proses geleidelik plaasgevind het en dalk aangehelp is deur skaapboerdery deur die grootste deel van die 20ste eeu. Jakob Roggeveen het berig die eiland is besonder vrugbaar. "Hoenders is die enigste diere wat hulle aanhou. Hulle plant piesangs, suikerriet en veral patats." In 1786 het die Franse vlootoffisier Jean-François de La Pérouse die eiland besoek en sy tuinier het gesê "drie dae per jaar se werk" sal genoeg wees om die bevolking te voed. Vandag is Paaseiland een van die eilande in die Stille Oseaan met die minste plantspesies. Daar is byvoorbeeld minder as 30 bekende inheemse saadplante (superfilum: Spermatophyta).

Volgens Diamond lyk dit of die oorlewering van die huidige eilandbewoners (waarvan die geloofwaardigheid deur baie bevraagteken word) ’n obsessie het met kannibalisme, en hy voer dit aan as ’n rede vir ’n vinnige verval. Hy het byvoorbeeld geskryf om ’n vyand kwaai te beledig sal ’n mens sê: "Jou ma se vleis sit tussen my tande vas." Hy het gemeen dit beteken die kosvoorraad het later opgedroog. Kannibalisme het egter algemeen voorgekom onder Polinesiese beskawings. Menslike bene is egter nie in oonde op Paaseiland ontdek nie, behalwe op godsdiensterreine, en dit dui daarop dat kannibalisme op die eiland ’n rituele praktyk was. Moderne etnografiese navorsing toon geen bewyse dat kannibalisme algemeen op die eiland voorgekom het nie. Ná die eerste wetenskaplike verkenning van die eiland in 1914 is berig die inheemse bevolking ontken bewerings dat hul voorouers kannibale was, ten sterkste.

Volgens die Rapa Nui-mitologie was Hotu Matu'a die legendariese eerste setlaar en die "ariki mau" ("opperhoof" of "koning") van Paaseiland. Hy en sy geselskap was Polinesiërs van die onbekende land Hiva.

Sy onderdaan Hau-Maka het ’n droom gehad waarin sy gees na ’n verafgeleë land, "Mata ki te rangi" ("Oë Wat na die Hemele Kyk"), reis om te soek na ’n nuwe tuiste vir Hotu Matu'a. Toe hy wakker word, het hy die koning daarvan vertel en dié het sewe mans aangesê om te gaan ondersoek instel. Hulle het die land gevind en na Hiva teruggekeer. Die koning het toe self na die eiland gereis saam met koningin Vakai (Vakai-a-hiva). Sy geselskap het oor die eiland versprei en dit verdeel tussen clans wat later daarop aanspraak gemaak het dat hulle afstammelinge van Hotu Matu'a se seuns was.

Die sigbaarste element van die kultus was die maak en oprig van enorme standbeelde genaamd moai, wat vergoddelikte voorouers verteenwoordig het. Daar is geglo die lewendes het ’n simbiotiese verhouding met die afgestorwenes en dat laasgenoemde alles verskaf het wat die lewendes nodig het, soos gesondheid, vrugbaarheid, grond en diere, geluk, ens. Die lewendes het weer die afgestorwenes deur offerandes ’n beter plek in die geesteryk gegee.

Die Tangata manu- of voëlmankultus, wat tot die 1860's beoefen is, was waarskynlik ’n latere kultus. Die oprig van die standbeelde is toe gestaak. Die belangrikste elemente daarvan was: Tangata manu, die wenner van ’n belangrike kompetisie; Makemake, die hoofgod van die kultus; die aku-aku, bewakers van die heilige familiegrotte; Moai-kava-kava, ’n spookman van die "Hanau epe" (langore); en "Hekai ite umu pare haonga takapu Hanau epe kai noruego", die heilige dreunsang om die aku-aku te paai voordat ’n familiegrot binnegegaan is. Dit het afgeneem nadat die eilandbewoners die Katolieke geloof aangeneem het.

Die groot klipstandbeelde, of "moai", waarvoor Paaseiland beroemd is, is in die tydperk 1100–1680 uit gesteentes gebeitel. Altesaam 887 monolitiese standbeelde is aangeteken. Hoewel hulle dikwels "Paaseiland-koppe" genoem word, het die beelde torso's; die meeste eindig bokant die bobene, hoewel ’n paar kniel met hul hande op hul maag. Van die staande beelde is mettertyd tot by hul nekke met skuiwende grond bedek.

Die meeste is gemaak uit asklip wat op ’n enkele terrein aan die kant van die onaktiewe vulkaan Rano Raraku aangetref word. Tydens die maak van die beelde is die klip met water bespat om dit sag te maak. Die beelde het die voorvaders verteenwoordig.

Net sowat ’n kwart van die moai is na ander plekke soos die noord- en suidkus verskuif. Sowat die helfte het by die steengroef by Rano Raraku agtergebly en die res is elders, moontlik op pad na verskeie liggings. Die grootste moai wat op ’n platform staan, is bekend as "Paro". Dit weeg 82 ton en is 9,8 m hoog.

In 2011 is ’n groot moai uit die grond opgegrawe.

Twee soorte huise is bekend: "hare paenga", ’n huis met ’n ovaal fondament wat met blokke basalt gebou is en ’n grasdak gehad het wat soos ’n omgekeerde boot gelyk het; en "hare oka", ’n ronde klipstruktuur. ’n Soortgelyke gebou as laasgenoemde was die "tupa" wat deur sterrekunde-priesters bewoon is en naby die kus gestaan het waar die beweging van die sterre maklik dopgehou kon word. Nedersettings het ook "hare moa" ("hoenderhuise") bevat – dit was langwerpige klipstrukture waarin hoenders gehou is. Die huise van die seremoniële dorp Orongo was uniek omdat hulle die vorm van "hare paenga" gehad het, maar geheel en al van plat blokke basalt gemaak was wat uit die Rano Kao-krater gekom het. Die ingang van al die huise was baie laag sodat ’n mens daardeur moes kruip.

In vroeë tye het die Rapa Nui na berig word hul afgestorwenes in klein begrafniskano's die see ingestuur, nes hul Polinesiese eweknieë op ander eilande. Later het hulle mense in geheime grotte begrawe om te keer dat vyande die bene ontheilig. Ten tyde van die epidemies is massagrafte gemaak wat piramiedagtige steenstrukture was.

Petrogliewe is kuns wat in rots gebeitel word, en Paaseiland het een van die grootste versamelings in Polinesië. Sowat duisend terreine met meer as 4 000 petrogliewe is bekend. Ontwerpe en beelde is om verskeie redes in die rots gebeitel: om totems te maak, om ’n gebied af te baken of om ’n mens of gebeurtenis te gedenk. Verskeie temas word op die eiland aangetref, met ’n versameling voëlmans by Orongo. Ander onderwerpe was seeskilpaaie, vulvas en die god Makemake.

Die eiland en die naburige Motu Nui is oortrek van grotte, waarvan baie tekens bevat van menslike gebruik in die verlede vir aanplantings en versterkings, insluitende verkleinde openinge en lokvalpunte. Baie grotte kom in die mites en legendes van die Rapa Nui voor.

Paaseiland het oënskynlik ’n skrif met die naam rongorongo gehad. Dit het beeldskrif- en geometriese simbole ingesluit; die teks is in hout uitgekerf in ’n omgekeerde boestrofedon-rigting: van links na regs en van onder na bo. Die leser het links onder begin lees en die eerste reël na regs gelees. Hy het dan die tablet 180º gedraai en die volgende reël gelees. Die reël net daaronder en net daarbo sou dan albei onderstebo gewees het, soos gesien kan word op die foto regs.

’n Stuk teks het egter op die agterkant van die tablet voortgegaan en as dit op die voorkant ’n onewe getal reëls gehad het, sou die agterkant links bo begin, en die skryfrigting het dan verander van bo na onder. Groter tablette is dalk gelees sonder om dit om te draai as die leser onderstebo kon lees. Baie van die mense- en dierefigure, soos die tekens en het kenmerkende uitsteeksels aan elke kant van die kop wat dalk oë of ore verteenwoordig.

Dit is in 1864 die eerste keer aangeteken, deur die Franse sendeling Eugène Eyraud. In dié tyd het verskeie eilandbewoners gesê hulle kon dit verstaan, hoewel net die heersersklas en priesters volgens tradisie geletterd was en nie een van hulle die slawestrooptogte en daaropvolgende epidemies oorleef het nie.

Ondanks talle pogings is die skrif nooit ontsyfer nie en daarsonder is dit onmoontlik om te sê of dit werklik ’n skrif was. Die probleem is deels dat net ’n klein hoeveelheid tekste steeds bestaan: sowat twee dosyn, waarvan nie een op die eiland oorgebly het nie. Daar is ook net ’n paar ooreenkomste met die petrogliewe op die eiland. As wel bewys kan word dat dit ’n skrif is, sal dit een van net ’n paar onafhanklike skrifuitvindsels in die menslike geskiedenis wees.

Die tekens bestaan uit gestileerde mense-, diere-, plant- en geometriese simbole en vorm dikwels saamgestelde tekens. Voëls is algemeen en baie van hulle, soos , lyk soos die fregatvoël wat met die hoofgod, Makemake, verbind word. Daar is ook tekens wat soos visse en geleedpotiges lyk.

Hout was in die 18de en 19de eeu skaars op Paaseiland, maar ’n paar houtsneewerke met baie detail het in museums oor die wêreld heen beland.

’n "Reimiro" is ’n halfmaanvormige ornament met ’n kop aan een of albei punte. Dieselfde ontwerp verskyn op die vlag van Rapa Nui. Twee werke in die Britse Museum het rongorongo-inskripsies.

"Moko Miro" is ’n man met die kop van ’n akkedis. Dit is as ’n knuppel gebruik, want die bene het die vorm van ’n handvatsel. As dit nie in die hand gehou is nie, het dansers dit tydens feeste om hul nek gedra. Die Moko Miro sou ook by die deur geplaas word om die huis te beskerm. Dit sou van die dak gehang of op die grond geplaas word. Die oorspronklike vorm se oë was van wit skulpe en sy pupille van lawaglas.

"Moai kavakava" is houtbeelde van mans en "Moai paepae" van vroue. Hierdie groteske en hoogs gedetailleerde figure is uit dennehout gekerf en stel voorouers voor. Hulle is soms vir vrugbaarheidsrituele gebruik, maar gewoonlik vir oesfeeste. Indien hulle nie gebruik is nie, sou hulle toegedraai en in die huis gehou word. Daar is ook aangetekende gevalle waar die eilandbewoners met hulle gedans het. Die vroeëre figure is skaars en beeld gewoonlik ’n man uit met ’n uitgeteerde lyf en ’n bokbaardjie. Die ribbes en ruggraat is sigbaar en van hulle het uitgekerfde tekens op, veral op die kop.

Die vrouefigure, wat skaarser is, se lywe is plat en die vrou se hand lê dikwels oor die lyf. Hoewel sommige figure nogal groot is, is hulle as versierings om die nek gedra. Hoe meer figure ’n man gedra het, hoe belangriker was hy.

Die Rapa Nui het ’n jaarlikse fees, die "Tapati", wat sedert 1975 om en by begin Februarie gehou word om hul kultuur te vier. Daar is ook drie disko's op die dorp Hanga Roa. Ander kultuurbedrywighede sluit in ’n musiektradisie, wat Suid-Amerikaanse en Polinesiese invloede kombineer, en houtsneewerk.

Die eiland het ’n nasionale sokkerspan, CF Rapa Nui, en die Chileense been van die Red Bull-rotsduikwêreldreeks vind op Rapa Nui plaas.

Toerisme is ’n belangrike inkomstebron sedert die eerste passasiersvliegtuig in 1967 op die eiland geland het. Vandag kan die Chileense vasteland en Tahiti met vlugte van LATAM Airlines bereik word. Die getal toeriste is egter steeds klein in vergelyking met ander soortgelyke eilande. Die meeste mense bly ook net twee of drie dae as deel van ’n langer reis.

Daar is net een hawe vir klein bote. Toeriste word per boot van passasierskepe na die eiland vervoer, en die see kan soms rof wees. Verblyf wissel van privaat huise tot hotelle wat min of meer op die standaard van ’n driesterhotel is. Die pryse is hoog omdat alles van die vasteland af ingevoer moet word. Daar is tolke in die meeste groot tale.

Van die grootste trekpleisters is:

Die bevolking met die 2012-sensus was 5 761 (1 970 meer as in 2002). In 2002 was 60% Rapa Nui, 39% Chileens van Europese of gemengde Europese en Amerindiaanse herkoms, en die oorblywende 1% was Indiane van die Chileense vasteland. Die bevolkingsdigtheid is 36 per km².

Daar word geglo die Rapa Nui het in die 17de eeu tot 15 000 getel. Weens ekologiese rampe wat deur die bewoners veroorsaak is, voedselskaarste en militêre konflik het die getal afgeneem tot tussen 2 000 en 3 000 teen die tyd dat die eerste Europeërs op die eiland aangekom het. Die Peruviaanse slawehandel het die bevolking tot sowat 900 in 1868 verminder en sterftes wees epidemies wat na die eiland gebring is, het die getal verder laat afneem tot net 111 in 1877. Van hulle het net 36 afstammelinge gehad.

Daarna het die bevolking langsamerhand herstel. Met die anneksasie van die eiland deur Chili in 1888 was daar reeds 178 bewoners. Sedert die 1950's het die bevolking danksy beter lewensomstandighede bly groei tot 1 000 in 1960.

In 1982 was die bevolking 1 936. Die toename die afgelope dekades, van die grootste in Chili, was vanweë die aankoms van mense van Europese of gemengde Europese en Indiaanse herkoms van die Chileense vasteland. Sowat 70% van die bevolking was in 1982 inheems, maar net 60% in 2002.

In die middel 19de eeu was daar ses nedersettings: Anakena, Tongariki, Vaihu, Vinapu, Mataveri en Hanga Roa. Vandag is die bewoners gefokus om Hanga Roa en Mataveri, wat vanweë groei saamgesmelt het en as een nedersetting beskou word. Op die res van die eiland kom net ’n paar verspreide nedersettings voor.

Die amptelike taal is Spaans, maar ’n paar variante kom in die spreektaal voor met elemente van beide Spaans en Rapa Nui.

Paaseiland en die Juan Fernández-eilande het die grondwetlike status "spesiale gebied" van Chili, wat in 2007 aan hulle toegeken is.

Administratief is die eiland ’n provinsie van die Valparaíso-streek en bestaan dit uit een munisipaliteit ("comuna"). Die provinsie en munisipaliteit word albei "Isla de Pascua" genoem en sluit die hele eiland asook die omringende eilandjies en rotse in, plus Isla Salas y Gómez, sowat 400 km oos daarvan. Die provinsiale goewerneur word deur Chili se president aangestel.

Die munisipale administrasie is in Hanga Roa gesetel en word gelei deur ’n burgemeester ("alcalde") wat vir ’n termyn van vier jaar verkies word en ’n munisipale raad van ses lede.




</doc>
<doc id="50317" url="https://af.wikipedia.org/wiki?curid=50317" title="Hanga Roa">
Hanga Roa

Hanga Roa is die hoofstad en grootste stad van die eilandnasie Paaseiland, 'n deel van Chili in die Stille Oseaan en Oseanië. Die stad het 'n bevolking van 3 304 in 2002 gehad en is op 9 September 1888 gestig.


</doc>
<doc id="50318" url="https://af.wikipedia.org/wiki?curid=50318" title="Hagåtña">
Hagåtña

Hagåtña (voorheen "Agana") is die hoofstad en grootste stad van die eilandnasie Guam, 'n eilandgebied van die Verenigde State van Amerika. Die stad het 'n bevolking van 1 100 in 2000 gehad en het 'n oppervlakte van 2,6 km². Die stad is 1668 deur Spanjaarde as Agana gestig en is die oudste Europese stad in die Stille Oseaan en Oseanië. 1998 is die naam volgens die uitspraak deur die plaaslike bevolking ná Hagåtña verander.


</doc>
<doc id="50321" url="https://af.wikipedia.org/wiki?curid=50321" title="Pago Pago">
Pago Pago

Pago Pago (ook Pango Pango) is die hoofstad en grootste stad van die eilandnasie Amerikaans-Samoa op die eiland Tutuila, 'n eilandgebied van die Verenigde State van Amerika in die Stille Oseaan en Oseanië. Die stad het 'n bevolking van 3 656 in 2010 gehad en het 'n oppervlakte van 141,81 km².


</doc>
<doc id="50323" url="https://af.wikipedia.org/wiki?curid=50323" title="Saipan">
Saipan

Saipan is die hoofstad en grootste stad van die eilandnasie Noordelike Mariana-eilande op die eiland Saipan, 'n deel van die Verenigde State van Amerika. Die stad het 'n bevolking van 48 317 in 2010 gehad en het 'n oppervlakte van 115,38 km².


</doc>
<doc id="50332" url="https://af.wikipedia.org/wiki?curid=50332" title="Charlestown, KwaZulu-Natal">
Charlestown, KwaZulu-Natal

Charlestown is 'n klein dorpie in die noorde van KwaZulu-Natal, Suid-Afrika. Dit lê tussen Newcastle en Volksrust, en is genoem na sir Charles Mitchell, destydse goewerneur van Natal. 

Die dorp is in 1889 uitgelê. Die hoofspoorlyn vanaf Durban na Johannesburg het Charlestown in 1891 bereik. President Paul Kruger het geweier dat die spoorlyn die Transvaal binnegaan en daarop aangedring dat die spoorlyn na die destydse Lourenço Marques eers voltooi moes word. Vanaf 1891 tot 1895 was Charlestown die terminus waar reisigers noodgedwonge van vervoermiddel moes verander. Die spoorlyn na die Transvaal is in 1895 voltooi en baie van Charlestown se belangrikheid is daarmee ingeboet.

Die laaste gevegte van die Eerste Vryheidsoorlog het in die omgewing plaasgevind: Ingogohoogte, Laingsnek en Majuba.




</doc>
<doc id="50333" url="https://af.wikipedia.org/wiki?curid=50333" title="Harding">
Harding

Harding is 'n dorp in die suidooste van KwaZulu-Natal, Suid-Afrika. Die dorp het 'n bevolking van 9 544 in 2011 gehad en is 55 km oos van Kokstad.

Die dorp het ontstaan as 'n militêre buitepos wat in 1874 gestig is nadat Griekwaland-Oos tot die Kaapkolonie geannekseer is deur Brittanje en is na sir Walter Harding vernoem. Harding het in 1911 munisipale status verkry en is vandag die kommersiële sentrum vir die bosbou- en suiweldistrik. 'n Smal spoorlyn het die dorp in 1917 bereik.



</doc>
<doc id="50334" url="https://af.wikipedia.org/wiki?curid=50334" title="Nanjing">
Nanjing

Nanjing (voorheen Nanking in Afrikaans; Chinees: 南京市, pinyin: "Nánjīng Shì") is 'n stad in China met 'n inwonertal van 7 713 100 en 'n oppervlakte van 6 598 km. Dit is 'n subprovinsiale stad in Oos-China. 

Die stad was van 1368 tot 1420 die hoofstad van die Chinese Keiserryk, van 1928 tot 1937 van die Republiek China en van 1945 tot 1949 van die Volksrepubliek China. Dit is veral bekend vir die slagting van Chinese burgerlikes deur Japannese magte tydens die Tweede Chinees-Japannese Oorlog, wat op 13 Desember 1937 begin het.


</doc>
<doc id="50337" url="https://af.wikipedia.org/wiki?curid=50337" title="Bethanie">
Bethanie

Bethanie (vroeë Bethanien) is 'n nedersetting in die suide van Namibië wat aan die C14-pad tussen Goageb en Walvisbaai, sowat 100 kilometer wes van Keetmanshoop geleë is. Bethanie is 1 000 meter bo seevlak geleë en het 'n bevolking van 9 300. Die dorp word as een van die oudste nedersettings in die land beskou.

Bethanie het 'n sterk fontein - in Afrikaans Klipfontein genoem - wat saam met sy weivelde reeds vroeg - vermoedelik in 1804 - as trekpleister vir die vestiging van Orlam-Nama's in die gebied gedien het. In die vroeë 19de eeu het die eerste sendelinge vanuit die Kaapkolonie na die noorde begin trek en op hulle pad ook 'n aantal sendingstasies gestig. Bethanie het sy ontstaan aan sendelinge van die Londense Sendinggenootskap te danke, maar vanweë die tekort aan sendelinge - en moontlik ook as ingevolge die destydse samewerking met die Rynse Sendinggenootskap - is die Duitse sendeling Johann Heinrich Schmelen na Bethanie gestuur om die plaaslike Nama te kersten. Hy het die nedersetting, waar hy homself saam met 'n gemeenskap Orlams uit Pella gevestig het, "Bethanien" genoem - na die Bybelse dorp waar Jesus van Nasaret volgens oorlewering die doop ontvang het.
Die woonhuis, wat Schmelen in die dorp opgerig het, word as die eerste steengebou ter plaatse beskou, en dit is heel waarskynlik ook die oudste gebou in Namibië. Die "Schmelenhaus" is intussen tot nasionale monument verklaar en huisves 'n museum oor die sendelinggeskiedenis van Bethanie.

Eerw. Schmelen het met 'n Namavrou, Zara, getrou wat hom by die aanleer van die Namataal en die vertaling van dele van die Nuwe Testament behulpsaam was. Die sendingwerk was egter 'n moeilike taak. So het die Nama voortdurend rooftogte teen Herero's uitgevoer, en baie van hulle het die Duitse sendeling met wantroue bejeën. Uiteindelik is hy selfs verantwoordelik gehou vir 'n langdurige droogte en 'n verwoestende sprinkaanplaag. Schmelen het sy afskeid geneem en Bethanie saam met sy vrou en vier kinders in 1828 verlaat. Enkele jare later is die plaaslike sendingstasie deur die Rynse Sendinggenootskap oorgeneem wat in 1859 'n kerk met twee torings in die dorp laat bou het.

Eerw. Hermann Kreft was die plaaslike Rynse sendeling vanaf Mei 1853. Hy het deur sy besliste optrede teen die Namakaptein David Christiaan soveel vertroue ingeboesem dat hy in die loop van 1856 as sendeling georden is. Met die inwyding van 'n nuwe kerk hier op 26 Junie 1859 het dit gelyk asof sy harde werk met sukses bekroon is. Ongelukkig raak Christiaan aan drank verslaaf en baie volg sy voorbeeld na. Die werk is verder belemmer deur die oorloë tussen die Nama en die Herero, die swaar droogtes en 'n sprinkaanplaag. Die inwoners van Bethanie en omgewing moes dikwels met hul vee trek. 'n Gedeelte van die gemeente was ook ontevrede met Christiaan en trek noordwaarts na Grootfontein in die distrik Maltahöhe. Kreft gaan om hulle oor te haal om terug te keer, maar word ernstig siek en sterf.

Later is nog meer kerkgeboue rondom die "Schmelenhaus" opgerig waarvan die twee oudstes en in argitektoniese opsig merkwaardigstes deur Evangelies-Lutherse gemeentes gebruik word. Meestal dien Afrikaans as preektaal. Die Nama-gemeente staan bekend vir sy indrukwekkende kerkgesang. Die plaaslike NG gemeente het in 1938 van Keetmanshoop afgestig en word tans in kombinasie met Maltahöhe bedien.

Die huis van Namahoof Josef Frederiks staan bekend as die plek waar Heinrich Vogelsang op 1 Mei 1883 in opdrag van die Bremense koopman Adolf Lüderitz grond gekoop het - Angra Pequeña en sy onmiddellike omgewing, die bakermat van die latere hawedorp Lüderitz asook die Duitse kolonie Suidwes-Afrika.

Deesdae speel Bethanie 'n belangrike rol as handelsentrum vir boere in die omgewing.



</doc>
<doc id="50338" url="https://af.wikipedia.org/wiki?curid=50338" title="Nathalia Dill">
Nathalia Dill

Nathalia Dill (24 Maart 1986 – ), gebore Nathalia Goyannes Dill Orrico in Rio de Janeiro, is 'n Brasiliaanse aktrise.



</doc>
<doc id="50351" url="https://af.wikipedia.org/wiki?curid=50351" title="Deutsche Volkspolizei">
Deutsche Volkspolizei

Die Deutsche Volkspolizei (DVP), meestal kort Volkspolizei (VP) genoem, was die polisiediens in die Duitse Demokratiese Republiek.

In Junie 1945 is die "Volkspolizei" in die Sowjet-besettingsone van Duitsland in die lewe geroep en aanvanklik as polisiediens van die deelstate georganiseer. Nadat die deelstate ontbind en deur distrikte vervang is, is die polisiediens op nasionale basis herorganiseer.

Vanaf 1952 is die sogenaamde amp van "Abschnittsbevollmächtigter (ABV)" - 'n polisieman wat verantwoordelik vir 'n spesifieke buurt of "Abschnitt" was - volgens die Sowjet-voorbeeld in stede en ander nedersettings ingevoer. Belangstellende burgers het die geleentheid gekry om as "Helfer der VP" - vrywilligers - in die polisiediens saam te werk.

Die "Volkspolizei" is deur die DDR se Departement van Binnelandse Sake (Duits: "Ministerium des Innern", kort "MdI") bestuur wat sedert 1963 amptelik "Chef der Deutschen Volkspolizei" genoem is. Die polisiediens is verder onderverdeel in distrikskantore van die DVP in alle distrikshoofstede en "VP-Kreisämter" (VPKA) in die administratiewe setels van die subdistrikte ("Kreise").

Vanaf die vroeë 1960's is 1 Julie amptelik as "Tag der Volkspolizei" ("Dag van die "Volkspolizei"") gevier.



</doc>
<doc id="50352" url="https://af.wikipedia.org/wiki?curid=50352" title="Jesuïete-gimnasium Vilnius">
Jesuïete-gimnasium Vilnius

Die Jesuïete-gimnasium Vilnius (Litaus: "Vilniaus jėzuitų gimnazija") is 'n sekondêre skool vir seuns en meisies in die Litause hoofstad Vilnius wat deur Jesuïete bedryf word en dié Rooms-Katolieke orde se tradisie van onderwys navolg. Die skool is in die oustad van Vilnius geleë.

Die Jesuïete-gimnasium is oorspronklik reeds in 1570 as "Collegium Vilnense Societati Jesu" deur die Jesuïete-orde gestig.



</doc>
<doc id="50354" url="https://af.wikipedia.org/wiki?curid=50354" title="Ajahuaska">
Ajahuaska

Ajahuaska (ook bekend as ayahuasca) verwys na enige van die verskillende psigoaktiewe infusies of afkooksels vanaf die "Banisteriopsis caapi" ranker wat gewoonlik met die blare van dimethyltriptamien-houdende spesies of met struike van die "Psychotria" genus voorberei word. Die brousel is die eerste maal in die 1950's deur die Harvard etnobotanis Richard Evans Schultes akedemies beskryf, wie opgemerk het dat dit vir divinatoriese en genesingsdoeleindes deur die Amerikaanse Indiane van die Amasone reënwoud in Kolombië, onder 'n verskeidenheid van name, gebruik word (sien hieronder). 

Dele van die "B. caapi" ranker word geweek en dan tesame met blare van verskeie ander plante, insluitende "Psychotria viridis"
("chacruna") of "Diplopterys cabrerana" (ook bekend as "chaliponga") gekook. Die uiteindelike brousel bevat die kragtige hallusinogeniese alkaloïed N,N-dimethyltriptamien (DMT), en monoamienoksidase (MAO)-remmer harmala alkaloïede wat nodig is om die DMT oraal aktief te maak. Alhoewel "B. caapi" 'n sentrale bestanddeel van tradisionele ajahuaska brousels uitmaak, is harmalabehoudende plante 

Brousels kan ook vanuit DMT-lose plante gemaak word; "Psychotria viridis" word dan vervang deur plante soos "Justicia pectoralis", Brugmansia, of seremoniële tabak, ook bekend as "Mapacho", of soms geheel weggelaat sonder enige plaasvervanger.

Ajahuaska word grotendeels as 'n religieuse sakrament gebruik. Volgelinge van die geloof Santo Daime maak openlik gebruik daarvan.




</doc>
<doc id="50361" url="https://af.wikipedia.org/wiki?curid=50361" title="David Wilkerson">
David Wilkerson

David Wilkerson (gebore 19 Mei 1931 in Hammond, Indiana - oorlede 27 April 2011 by Cuney, Texas) was 'n Amerikaanse predikant, evangelis en skrywer van Christelike boeke.

Sy bekendheid volg uit die Christelike jeugorganisasie Teen Challenge, die boek en rolprent "The Cross and the Switchblade" en die boek "The Vision".

Verder was hy oprigter en predikant van die Times Square Church, 'n onafhanklike kerk in New York Stad.

David Wilkerson is op 79-jarige ouderdom in 'n motorongeluk in Cherokee County, Texas gestorwe.




</doc>
<doc id="50362" url="https://af.wikipedia.org/wiki?curid=50362" title="Hammond, Indiana">
Hammond, Indiana

Hammond is die sesde grootste stad in die Amerikaanse staat Indiana, in Lake County. Die stad het sowat 80 000 inwoners (2010) en 'n oppervlakte van 64 km². 

Hammond lê in die noordweste van Indiana, digby Chicago en grens aan die staat Illinois en die Michiganmeer.




</doc>
<doc id="50363" url="https://af.wikipedia.org/wiki?curid=50363" title="Mkuze">
Mkuze

Mkuze is 'n klein dorp in noordoostelike KwaZulu-Natal, Suid-Afrika. Die dorp lê sowat 350 km noord van Durban en 50 km van Hluhluwe. Die N2 nasionale pad gaan deur Mkuze. Daar is ook 'n spoorweghalte hier.



</doc>
<doc id="50366" url="https://af.wikipedia.org/wiki?curid=50366" title="Paulpietersburg">
Paulpietersburg

Paulpietersburg is 'n dorp in die noorde van KwaZulu-Natal, Suid-Afrika. Die dorp het 'n bevolking van 1 859 in 2011 gehad en is genoem na Paul Kruger en Piet Joubert.

Paulpietersburg, saam met Vryheid en Utrecht, was eens op 'n tyd by die Zuid-Afrikaansche Republiek ingelyf. Paulpietersburg was ook op 'n tyd by Zoeloeland ingelyf. Die dorp is in 1888 deur HJ Maarschalk opgemeet as deel van die Zuid-Afrikaansche Republiek. Die oorspronklike naam was "Paulpietersrust". Dié naam is later na "Paulpietersdorp" verander en in 1896 na Paulpietersburg. Met die uitbreek van die Tweede Vryheidsoorlog was daar 20 gesinne in die dorp. Die dorp is na die oorlog by KwaZulu-Natal ingelyf. Die dorp het in 1958 munisipale status behaal.

Die distrik is 1 414 km groot en waterryk met reënval van tot 1 000 mm per jaar. Gemengde boerdery word beoefen – vleis- en melkbeeste, mielies, sorghum, grondbone en peulplante. Daar is ook groot bloekom-, denne- en wattelplantasies in die distrik.

Die dorp lê op die oostelike rand van die Drakensbergeskarp. Die Makateeskop (1 737 m) in die weste en Dumbe (1 526 m) in die suidooste oorheers die omgewing. Dumbe is afgelei van die Zoeloewoord "madumbe" wat die Zoeloenaam is vir 'n aartappelagtige knol wat op die berg verbou is.




</doc>
<doc id="50367" url="https://af.wikipedia.org/wiki?curid=50367" title="Kingsburgh">
Kingsburgh

Kingsburgh is 'n kusdorp, net suid van Durban, in die suide van KwaZulu-Natal, Suid-Afrika. Die dorp is deel van die eThekwini-distriksmunisipaliteit.



</doc>
<doc id="50368" url="https://af.wikipedia.org/wiki?curid=50368" title="Ramsgate, KwaZulu-Natal">
Ramsgate, KwaZulu-Natal

Ramsgate is 'n kusdorp in die suide van KwaZulu-Natal, Suid-Afrika. Die naam Ramsgate is afkomstg van die plaas met dieselfde naam by die mond van die Bilanglolorivier. Dié naam is op sy beurt afkomstig van Ramsgate, noord van Dover van die kus van Kent, Engeland. 

Die eerste persoon wat hom hier gevestig het was Paul Buck, 'n skilder en vioolmaker wat vir hom 'n huis aan die niemandslandkant van die rivier gebou het in 1922. Mettertyd het meer en meer geesgenote en swerwers hulle by Buck gevoeg wat gelei het tot die ontstaan van 'n vakansieoord. 

Die N2 nasionale pad gaan naby die dorpie verby. 



</doc>
<doc id="50369" url="https://af.wikipedia.org/wiki?curid=50369" title="Ramsgate">
Ramsgate

Ramsgate is die naam van die volgende plekke:



</doc>
<doc id="50370" url="https://af.wikipedia.org/wiki?curid=50370" title="Ramsgate, Engeland">
Ramsgate, Engeland

Ramsgate is 'n kusstad in die Engelse graafskap Kent met 'n bevolking van sowat 39 600 inwoners (2001). Ramsgate het 'n veerdiens met die Vlaamse kusstad Oostende.


</doc>
<doc id="50374" url="https://af.wikipedia.org/wiki?curid=50374" title="Fabian Society">
Fabian Society

Die Fabian Society is 'n Britse intellektuele sosialistiese beweging wat maatskaplike en sosiale verandering op die basis van sosialistiese beginsels deur geleidelike hervorming binne 'n parlementêre stelsel eerder as deur 'n rewolusie wil bevorder. Die beweging staan veral bekend vir die vroeë baanbrekende werk wat dit sedert die laat 19de eeu tot in die tyd van die Eerste Wêreldoorlog gelewer het. So het die Fabian Society die eerste grondleggende politieke werk gedoen waarop die Britse "Labour Party" (Arbeidersparty) later kon voortbou. Vervolgens het die beweging ook groot invloed op die beleid van nuwe state uitgeoefen wat met die dekolonisasie van die Britse Ryk ontstaan het, waaronder veral Indië.

Die Fabiërs se gedagtes het ook op die Europese vasteland posgevat - so het verteenwoordigers van die beweging in Oostenryk die "Sozialpolitische Partei" in die lewe geroep wat omstreeks 1900 groot invloed op die politieke lewe uitgeoefen het. 

Vandag vorm die beweging 'n intellektuele voorhoede en dinktenk vir die "New Labour"-beweging. Dit is een van vyftien sosialistiese organisasies wat by die Britse Arbeidersparty geaffilieer is. Soortgelyke bewegings bestaan in Australië (die Australiese Fabian Society), Kanada (die Douglas-Coldwell-stigting en vroeër die "League for Social Reconstruction") en Nieu-Seeland.

Die Fabian Society is op 4 Januarie 1884 in Londen gestig as 'n uitvloeisel van 'n vereniging wat 'n jaar tevore gestig is, genaamd The Fellowship of the New Life. Vroeë Genootskap-lede het die visioenêre Victoriaanse elite ingesluit, onder andere die digters Edward Carpenter en John Davidson, die seksoloog Havelock Ellis, en die vroeë sosialis Edward R. Pease. Hulle wou die samelewing transformeer deur 'n voorbeeld van 'n skoon vereenvoudigde lewe te stel vir ander om te volg. Sommige lede wou ook polities betrokke raak om die samelewing se transformasie te help; hulle het 'n aparte vereniging , die Fabian Society, gestig. Alle lede was vry om beide verenigings se byeenkomste by te woon. Die Fabian Society het verder die vernuwing van Wes-Europese Renaissance-idees en hul promulgering regdeur die wêreld voorgestel.

The Fellowship of the New Life is in 1899 ontbind, maar die Fabian Society het gegroei om in die Edwardiaanse tyd die vooraanstaande akademiese vereniging in die Verenigde Koninkryk te word. Dit is getipeer deur die lede van sy voorhoede Coefficients club. Openbare vergaderings van die Genootskap was vir baie jare by Essex Hall, 'n gewilde plek net buite die Strand in sentraal-Londen. gehou.

Die Fabian Society is so genoem - weens die voorstel van Frank Podmore - ter ere van die Romeinse generaal Quintus Fabius Maximus Verrucosus. Sy Fabian-strategie het gelei tot 'n geleidelike oorwinning teen die superieure Kartago leër onder die bekende generaal Hannibal deur volharding, teistering en die geleidelike verswakking van die vyand, eerder as groot gevegte.

'n Verduidelikende aantekening wat op die titelblad van die groep se eerste pamflet verskyn verklaar:

Volgens die skrywer Jon Perdue, "Die logo van die Fabian Society, 'n skilpad, verteenwoordig die voorliefde van die groep vir 'n stadige, onmerkbare oorgang na sosialisme, terwyl sy wapen, 'n 'wolf in skaapklere', sy voorkeurmetode vir die bereiking van sy doel is." Die wolf in skaapsklere-simboliek is later laat vaar weens sy ooglopende negatiewe konnotasies.

Onmiddellik na sy ontstaan het die Fabian Society begin om baie prominente hedendaagse figure in sy sosialistiese doelwitte te betrek, waaronder George Bernard Shaw, H.G. Wells, Annie Besant, Graham Wallas, Charles Marson, Sydney Olivier, Oliver Lodge, Ramsay MacDonald en Emmeline Pankhurst. Selfs Bertrand Russell het kortliks 'n lid geword, maar het bedank nadat hy sy oortuiging uitgespreek het dat die Vereniging se beginsel van "entente" (in hierdie geval tussen lande wat hulself teen Duitsland possisioneer) kan lei tot oorlog.

In die kern van die Fabian Society was Sidney en Beatrice Webb. Saam het hulle talle studies oor industriële Brittanje geskryf, insluitend oor alternatiewe koöperatiewe ekonomie wat toegepas kan word op eienaarskap van kapitaal sowel as grond.

Baie Fabians het in 1900 aan die stigting van die Labour Representation Committee deelgeneem en die groep se grondwet, wat deur Sidney Webb geskryf is, het swaar geleen uit die stigtingsdokumente van die Fabian Society. Die Fabian Society het een afgevaardigde gestuur na die Labour Representation Committee stigtingsvergadering en beweer dat daar 861 van sy lede teenwoordig was by die vergardering.

In die jare 1903 tot 1908 was daar 'n groei in populêre belangstelling in die sosialistiese idee in Groot-Brittanje en het die Fabian Society dienooreenkomstig gegroei en sy lidmaatskap tot byna 2 500 teen die einde van die tydperk verdriedubbel. Die helfte van hulle het in Londen gewoon. In 1912 is 'n studentebeen georganiseer, naamlik die University Socialist Federation (USF) en by die uitbreek van die Eerste Wêreldoorlog het hierdie kontingent sy eie lidmaatskap van meer as 500 gehad.



</doc>
<doc id="50376" url="https://af.wikipedia.org/wiki?curid=50376" title="Ibadan">
Ibadan

Ibadan is die derde grootste stad naas Lagos en Port Harcourt in die suide van Nigerië en het in 2006 'n bevolking van 1 338 659 mense gehad en het 'n oppervlakte van 3 080 km².


</doc>
<doc id="50377" url="https://af.wikipedia.org/wiki?curid=50377" title="Wodka">
Wodka

Wodka (afgelei van die Slawiese "vodka", eintlik "watertjie", die verkleinwoord van "voda" - dus "water") is 'n meestal kleurlose alkoholiese drank met 'n alkoholgehalte van tussen 37,5 en 80 persent. Wodka uit Rusland, Litaue en Pole het 'n alkoholgehalte van 40 persent.

Wodka word hoofsaaklik van gefermenteerde graan en aartappels gestook. Die drank word deur 'n byna neutrale smaak en die afwesigheid van foeselolies, geure of ander gefermenteerde stowwe (behalwe alkohol) gekenmerk. Wodka word skoon gedrink of as gemengde drank geniet.

Die term "vodka" is 'n verkleinwoord van die Slawiese woord "voda" ("water") wat as "klein water" of "watertjie" geïnterpreteer word: die wortel вод- ("vod-") [water] + -к- ("-k-") [diminutief-agtervoegsel, naas ander grammatikale funksies] + "-a" [agtervoegsel van die vroulike geslag].
Die oudste historiese rekord van die woord "wodka" is hoofse dokumente van die Poolse Sandomierz-palatinaat uit die jaar 1405; in hierdie vroeë periode het die term nog na geneesmiddels en kosmetika verwys. So bevat 'n aantal Russiese lyste met farmaseutiese produkte die terme "wodka of broodwyn" (водка хлебного вина "vodka chlebnogo vina") en "wodka met die helfte broodwyn" (водка полу хлебного вина "vodka polu chlebnogo vina"). Siende dat alkohol al lank as 'n basis vir geneesmiddels gebruik is, is die substantief wodka moontlik van die werkwoord "vodit’", "razvodit’" (водить, разводить, "met water verdun") afgelei. 

Broodwyn was 'n alkoholiese drank wat van graan gestook is (in teenstelling met "druiwewyn") sodat "wodka van broodwyn" as 'n verdunde drank beskou kan word wat van gedistilleerde graanalkohol gemaak is.

Terwyl die woord in handskrifte en in "loebok" (лубок, Russiese strokiesverhale met verklarende teks) voorkom, het dit eers vanaf die middel van die 19de eeu in Russiese woordeboeke begin verskyn. 

'n Ander moontlike samehang tussen "wodka" en "water" is die naam van 'n Middeleeuse alkoholiese drank, aqua vitae (Latyn, letterlik "water van die lewe") - soos weerspieël in die Poolse "okowita", Oekraïense "оковита" of die Wit-Russiese "акавіта". Die Engelse Whiskey het 'n vergelykbare etimologie - dit is afgelei van die Iers- en Skots-Gaeliese "uisce beatha/uisge-beatha".

Mense in die beweerde oorsprongsgebied van wodka gebruik 'n reeks ander benamings vir die drank - met wortels wat "brand" beteken:
Pools: "gorzała, berbelucha, bimber"; Oekraïens: горілка, "horilka"; Wit-Russies: гарэлка, "harelka"; Slawies: arielka; Litaus: "degtinė"; Samogities: "degtėnė", word sowel in die omgangstaal asook in spreekwoorde gebruik; Lets: "degvīns"; Fins: "paloviina". In 17de en 18de eeuse Russies is горящее вино ("gorjašči vino", "wyn brand") algemeen gebruik. Vergelykbar terme in Germaanse tale is Duits "Branntwein"; Deens brændevin; Nederlands "brandewijn" Afrikaans "brandewyn"; Sweeds "brännvin"; Noors "brennevin" (alhoewel die laasgenoemde terme na enige alkoholiese drank kan verwys).

'n Ander argaïese Baltiese en Slawiese term vir sterk alkoholiese dranke was "groen wyn" (Litaus "žalias vynas", Russies "zeljonoje vino").

Media


</doc>
<doc id="50378" url="https://af.wikipedia.org/wiki?curid=50378" title="Anykščių Vynas">
Anykščių Vynas

AB Anykščių Vynas is 'n Litause wynmakery wat in 1926 in Anykščiai gestig is en destyds met die industriële wynproduksie begin het. Tans vervaardig die aandelemaatskappy naas vrugtewyn ook sider, likeur, "trauktinė" ('n alkoholiese tinktuur wat in Pole en Rusland respektiewelik as "nalewka" of "nalivka" bekend staan), wodka, brandewyn, whiskey en 'n verskeidenheid gemengde en nie-alkoholiese dranke soos mineraalwater. "Anykščių Vynas" is die oudste en grootste wynmakery in Litaue en die Baltiese lande.

"Anykščių Vynas" spits hom onder meer op die produksie van vrugte- en bessiewyn toe waarvoor hoofsaaklik appels, swartbessies en swart lysterbesse verwerk word. Die produksiesiklus vir hierdie wyne kan tot een jaar neem voordat vrugtewyne met 'n besondere smaak en geur verkry word. Plaaslik vervaardigde appelwynsoorte sluit "Versme", "Silelis" en "Saltupys" in wat danksy die ingewikkelde produksieproses verskillende geure ontwikkel. "Aronijos vynas" (vrugtewyn van swart lysterbesse) word deur 'n diep, ryk kleur en aangename geur gekenmerk. Swartbessies, wat in Litaue algemeen voorkom, lewer "Raudonuju serbentu vynas" op, 'n ligte vrugtewyn met 'n vars smaak en geur. Die appelsjerrie "Anykšta" word eksklusief deur "Anykščių Vynas" vervaardig. Danksy die aldehied- en asetielgehalte, wat tydens die fermentasieproses ontwikkel, het hierdie sjerrie 'n besondere geur en smaak.

Die wynmakery is deur die agronoom Balys Karazija, wat sy graad aan die Akademie vir Landbou in Anykščiai behaal het, oorspronklik in die kelder van 'n gehuurde huis gevestig waar hy met die fermentasie van appelwyn begin het. Sy geurige wyn, wat van vrugte en bessies gemaak is, het enkele jare later ook erkennings in die buiteland gekry. So het sy wyn "Birutė" in 1938 tydens 'n internasionale uitstalling in Parys die "Groot Prys" verower, terwyl die wyne "Senasis Vynas" (die "Ou Wyn") en "Banga" ("Golf") met goue medaljes bekroon is. Karazija se vrugtewyn het vinnig tot een van Litaue se gewildste dranke ontwikkel.

Nadat die eienaar na Duitsland verhuis het, is die wynmakery in 1940 uiteindelik genasionaliseer. Talle spesialiste het ook ná die Duitse en Sowjet-besetting van Litaue in die land gebly en die wynmaakkennis bewaar. In die tyd ná die Tweede Wêreldoorlog het "Anykščių Vynas" die leidende wynmakery in Litaue geword en navorsing oor die uitbou van die plaaslike wynbedryf gedoen. Sy natuurlike vrugtewyne is verskeie kere met toekennings bekroon en op internasionale wynskoue in New York, Leipzig en Londen aan die publiek bekend gestel. So het wyn uit Anykščiai onder meer in 1969 in Londen groot sukses behaal.

Ná 'n herstruktureringsproses, wat sowat tien jaar voortgeduur het, het die wynmakery sy bedrywighede in die 1970's uitgebrei. Sy vrugtewyne is gereeld op internasionale skoue in die VSA, Denemarke, Tsjeggoslowakye, Mongolië, Pole en ander lande uitgestal. In 1979 het die jaarlikse wynproduksie al meer as twintig miljoen liter beloop.

As gevolg van Michail Gorbatsjof se anti-alkohol-veldtog, wat in 1985 van stapel gestuur is, is die wynmakery nog eens herorganiseer om homself op die vervaardiging van nie-alkoholiese dranke en lekkergoed toe te spits. Drie jaar later het die onderneming met die produksie van gekonsentreerde appelsap volgens 'n proses, wat in Switserland ontwikkel is, begin. Appelsap, appelgeur en ander appelgebaseerde produkte is na Duitsland en ander Wes-Europese lande uitgevoer.

In die laaste dekade van die 20ste eeu het die ou tradisie van vrugtewyn-vervaardiging met die installasie van ingevoerde produksielyne uit Duitsland en Italië herleef. Tussen 1994 en 1996 is die kennis, wat tot dusver met wynmakery opgedoen is, aangewend om nuwe soorte alkoholiese dranke soos brandewyn, likeur en wodka te ontwikkel. Danksy tegnologie, wat uit Italië ingevoer is, het "Anykščių Vynas" in 1997 ook met die produksie van vonkelwyn begin. 'n Stelsel van gehaltebestuur volgens ISO 9002 is in laat 1999 geïmplementeer. Twee jaar later is ook die siderproduksie hervat. Die onderneming was destyds die enigste aanbieder van sider in die land, maar het dié appeldrank vinnig tot een van die gewildste dranke by jongmense gemaak.

In 2001 is met die implementering van 'n innovatiewe koelproses 'n nuwe soort wodka, wat onder die handelsmerk "Ledo" ("Ys-wodka") bemark word, ontwikkel. Een jaar later het "Stumbrinė" gevolg - 'n wodka wat met plaaslike kruie gegeur word. In dieselfde jaar het die onderneming sy deure vir besoekers oop gegooi - onder die titel "Die Wynroete van Litaue" is 'n program van toere en wynproe ingestel.

In 2004 is die onderneming aan "JSC Alita" verkoop en geherorganiseer. Die vervaardigingsproses is geoptimaliseer en nuwe strategiese doelwitte vasgelê om die produksie van tradisionele natuurlike produkte van hoë gehalte te verseker. In die volgende jaar is 'n reeks nuwe dranke op die mark ingevoer - brandewyne (onder die handelsmerk "Labanoro"), likeurs met natuurlike vrugtesap ("Topi") en vonkeldranke ("Bon Ton").



</doc>
<doc id="50379" url="https://af.wikipedia.org/wiki?curid=50379" title="Mérida, Venezuela">
Mérida, Venezuela

Mérida is 'n stad in Venezuela, en die hoofstad van die gelyknamige departement. Die stad lê in die noorde van die Andes, op ongeveer 1500 meter hoogte. Die temperatuur wissel tussen 12 ° C en 26 ° C.

Onder die naam Santiago de los Caballeros de Mérida is in die stad gestig op 9 Oktober 1558 deur kaptein Juan Rodríguez Suarez. Hy was afkomstig uit die Spaanse Merida, en met hierdie naam wou hy sy geboortestreek gedenk. Die "caballeros" (soldate) was die manskappe met wie hy die gebied ingeneem het. Rodríguez Suarez het die opdrag om in die Andes nuwe myne te vind waar goud en silwer kon word gedelf. Maar dit was nie sy opdrag om ter plaatse 'n stad op te rig nie. Hy is dan ook gearresteer deur sy groter en in Bogota is hy ter dood veroordeel. Hy het geweet egter met om te ontsnap. Op 1 November 1558 is die stad 'n eindje geskuif om te ontsnap aan vyandige optrede van die plaaslike bevolking. Op 24 Junie 1560 is die stad om dieselfde rede nog een keer geskuif.

Dat die bevolking die Spanjaarde nie goed gesteun was bleek vroeër al deurdat die Spanjaarde drie pogings nodig gehad het om die gebied te verower het. 'N vorige poging in 1534 is deur die inheemse bevolking grotendeels afgeslagen, en Rodríguez Suarez het geweet by die geleentheid net 'n inheems dorp te verower. Later verkende Alonso Peres die Tolosa die gebied, maar hy het gemeen dat die Andes-gebergte te ruig was om 'n suksesvolle slag te kan lewer. In 1622 kon Mérida die bestuurlijke sentrum van die provinsie Mérida del Espíritu Santo de La Grita, dat nog geen deel uitmaak van Venezuela. In 1676 het ook Maracaibo deel uitmaak van die provinsie, wat toe Provincia de Merida del Espíritu Santo die Maracaibo gaan noem nie. Eers in 1777 het Merida deel uitmaak van Venezuela, en verloor die stad die bestuurlike funksie ten gunste van Caracas. Merida is 'n groot voorstander van die onafhanklikheid, en die onafhankelikheidsstryder Simón Bolívar was 'n graag geziene gas in die stad. Na die oorlog, in 1842, was Merida die eerste stad in Venezuela waar 'n standbeeld vir Bolívar word opgerig. Dat standbeeld staan daar nou nog, op die sentrale plein, en dit is strafbaar om daar op te klim. In 1881 word daar 'n bisdom gevestig in Mérida. In 1899 is die universiteit (die "Universidad de los Andes", wat tans nog van groot belang is vir Venezuela) in Mérida gevestig.

In die omgewing van Merida is die landbou 'n belangrike ekonomiese aktiwiteit. Die vernaamste produk is melk: die streek voorsien in 'n groot deel van die behoefte van Venezuela. Ander belangrike landbouprodukte sy aartappel, verskillende spesies groente, koffie, yuca en vrugte. Die houtkap zorgde vir 'n gevaarlik geword mate van ontbossing. Deur die aanleg van vyf bosse voor die industriële houtkap het 'n mens probeer dat' n halt toe te roep. Die toerisme is 'n baie belangrike bron van inkomste.

Die teleferico (óf die ter ) is die belangrikste aantreklikheid van die stad. Hierdie baan is beide die langste (12,5 kilometer) as die hoogste (tot by 4765 meter) ter wêreld. Die bou van die ter was 'n prestigieus projek wat in die jare vyftig is begin. Dit was die bedoeling dat die baan 'n verbinding sou word tussen Merida en die dorpie Barinas wat aan die ander kant van die bergrug geleë is. Aan die einde van die vyftigerjare blyk dit dat hierdie doel so nie te hoog, dan tog te ver gevang was. In 1960 het die baan uit vier stasies, en is die verdere bou lankal reeds gestaak. Sedertdien is die baan open vir die publiek, hulle het met (soms enkele jare lange) periodes waarin die baan weens noodsaaklike reparaties buite werking is.


</doc>
<doc id="50382" url="https://af.wikipedia.org/wiki?curid=50382" title="Feria del Sol (Mérida)">
Feria del Sol (Mérida)

Die Feria del Sol (Sonfees), ook bekend as die Carnaval Taurino de America, is 'n internasionale kultuurfees in die stad Mérida in Venezuela.

Die fees vind in Februarie plaas en sluit stiergevegte, kultuuruitstallings, konserte, optogte, sportgeleenthede en die verkiesing van die Sonkoningin ("Reina del Sol") in.

Mérida is een van die oudste stede van Venezuela. Die stad het nie soos baie ander stede ’n eie fees gehad nie en daarom het ’n groep amateurs ’n arena vir stiergevegte bewerkstellig. Die fees het aanvanklik begin Desember plaasgevind as die viering van die Onbevlekte Ontvangenis van Maria.

In 1968 het die fees nie plaasgevind nie, maar ’n stiergevegtoernooi is gehou op 4 April, Heilige Saterdag. Weens reën is besluit om die fees voortaan in Februarie te hou. Sedertdien het die fees en stiergevegte al hoe gewilder geword in Venezuela. 



</doc>
<doc id="50389" url="https://af.wikipedia.org/wiki?curid=50389" title="Poolse kookkuns">
Poolse kookkuns

Pole se kookkuns is veelsydig en toon naas baie ooreenkomste met dié van sy oostelike buurlande ook enkele invloede uit Sentraal-Europa en Skandinawië. Die Poolse eetkuns weerspieël die historiese adelskultuur en landelike tradisies net soos die land se geografiese kenmerke. Maar ondanks die invloede van buite en die groot verskeidenheid kulinêre streeksvariante volg die Poolse kookkuns ten opsigte van sy geregte en eetgewoontes 'n gemeenskaplike nasionale standaard.

Die bekendste Poolse spesialiteite sluit deegprodukte, soppe, wors, wildsvleis, soet snoeperye en tert, wit kaas, wodka, gepekelde komkommers en 'n groot verskeidenheid sampioene in.

Die Poolse kookkuns geniet op internasionale nie dieselfde erkenning soos dié van Frankryk of Italië nie, alhoewel Poolse restaurante in ander Europese lande en oorsee aangetref word. Een van die hoofredes is die beperking tot inheemse bestanddele en 'n groter aantal swaar geregte wat nie met ligte Mediterreense etes kan meeding nie. Nogtans het Poolse sjefs hul kookkuns steeds verder ontwikkel.

Pole se klimaattoestande is besonders geskik vir die verbouing van graan, verskillende soorte kool en aartappels. Winterharde wortelgroentes word regdeur die koue seisoen genuttig. Geografiese en weerstoestande is eweneens gunstig vir veeteelt (veral varke en beeste), terwyl die kusgebiede, mere en riviere as belangrike visbronne dien en die spyskaart met 'n verskeidenheid visgeregte aanvul.

Daarnaas het ook godsdienstige tradisies hul stempel op die Poolse eetkuns afgedruk. Die Rooms-Katolieke geloof oefen nog steeds 'n groot invloed op die lewe van groot dele van bevolking uit, en Pole hang hulle kerk nog met erns aan. So word die Vastyd voor die Paasfees nog bewus gevolg, net soos kerklike feesdae waarop besondere disse by die huis geëet word. 

Die lang en wisselvallige geskiedenis van Pole het eweneens sy spore gelaat - so kan 'n mens invloede uit die Duitse, Joodse en Russiese eetkuns aanwys, alhoewel hulle belangrikheid steeds afneem. Die plaaslike variant van Rusland se nasionale gereg, "boršč" ('n sop wat van rooi beet berei word), kom as "barszcz" nog op die spyskaart van baie Poolse restaurante voor, net soos Duitse bredies met kool en vleis en vis-jellie, wat aan die Joodse eetkuns ontleen is. Daarnaas maak ook enkele geregte van Tataarse, Armeense, Hongaarse en Kosak-oorsprong al sedert eeue deel uit van die Poolse kookkuns.

Die verskillende geweste van Pole het hul eie spesifieke geregte - so staan die noorde van die land met sy groot aantal mere vir sy visgeregte bekend; Masowië met sy sanderige grond is die tuiste van 'n "żur" of "żurek" (die laasgenoemde is 'n verkleinwoord), 'n sop wat van suurdeeg berei word; terwyl "pierogi", 'n tipe gevulde deegpoffertjie of ravioli, as 'n Oos-Poolse spesialiteit beskou word (alhoewel die gereg in verskillende variante dwarsoor Oos-Europa genuttig word).


</doc>
<doc id="50390" url="https://af.wikipedia.org/wiki?curid=50390" title="Umkomaas">
Umkomaas

Umkomaas is 'n klein kusdorp in die suide van KwaZulu-Natal, Suid-Afrika. Die dorp het 'n bevolking van 2 716 in 2011 gehad. Dit is 'n gewilde bestemming vir skubaduikers en diepsee-hengelaars.



</doc>
<doc id="50391" url="https://af.wikipedia.org/wiki?curid=50391" title="Underberg">
Underberg

Underberg is 'n klein dorp in die suidweste van KwaZulu-Natal (Suid-Afrika), naby die grens met Lesotho. Die dorp het 'n bevolking van 2 694 in 2011 gehad Die dorp is 5 km suid van Himeville.

Underberg, aan die Mzimkulurivier, het as 'n enkele winkel ontstaan wat in 1886 hier opgerig is om die boere te bedien. Die owerhede het gemeen dat die dorp nie oor genoegsame natuurlike verdedigingslinies beskik het nie en het Himeville verder noord bevorder as die setel van die landdrosdistrik. Die dorp is die terminus vir die takspoorlyn vanaf Donnybrook.

Die distrik is 1 937 km² groot. Die belangrikste ekonomiese aktiwiteit is bees- en skaapboerdery. Die distrik is waterryk en forelle kom natuurlik hier voor. Die Coleford-natuurreservaat is 25 km suid van Underberg.




</doc>
<doc id="50392" url="https://af.wikipedia.org/wiki?curid=50392" title="Douala">
Douala

Douala is die grootste stad van Kameroen voor die hoofstad Yaoundé en het 'n bevolking van sowat 2 000 000 inwoners in 2001 gehad en 'n oppervlakte van 210 km².


</doc>
<doc id="50393" url="https://af.wikipedia.org/wiki?curid=50393" title="Joeri Dolgoroeki">
Joeri Dolgoroeki

Joeri Dolgoroeki (Russies: Юрий Долгорукий; "Joeri die Langarm") (omstreeks 1099–15 Mei 1157) was die stigter van Moskou en ’n belangrike figuur in die oorgang van politieke mag van Kiëf na Wladimir-Soezdal ná die dood van sy ouer broer, Mstislaf die Grote. Hy het van September 1149 tot April 1151 en weer van Maart 1155 tot Mei 1157 as grootprins van Kiëf regeer.

Joeri was die sesde seun van Wladimir Monomach. In 1108 het sy pa hom gestuur om die uitgestrekte provinsie Rostof-Soezdal in die noordooste van Kiëf-Roes namens hom te gaan regeer. In 1121 het hy vasgesit met die bojare van Rostof en het hy die hoofstad van sy streek van daar na Soezdal geskuif. Aangesien die gebied yl bevolk was, het Joeri baie forte en verskeie dorpe laat bou, volgens oorlewering onder meer Twer, Kostroma en Wologda.

In 1147 het Joeri Swjatoslaf Olgowitsj op ’n plek met die naam Moskou ontmoet. In 1156 het Joeri houtmure en ’n grag om Moskou laat bou. Hoewel die nedersetting moontlik toe reeds bestaan het, word Joeri dikwels "die stigter van Moskou" genoem.

Ondanks sy belange in die noordelike streke het Joeri steeds sy oog op die kroon van Kiëf gehad. Dit is hierdie inmenging met die politiek in die suide wat hom die bynaam "Dolgoroeki", "die Langarm", besorg het. Ná die dood van sy ouer broer, Mstislaf, het Joeri die geleentheid gebruik om sy mag uit te brei. In 1147 het hy sy stryd begin om Kiëf te verower, en twee jaar later het hy dit reggekry. In 1151 is hy tydelik uit die hoofstad verdryf deur sy neef, Isjaslaf III, die seun van Mstislaf, maar in 1155 het hy Kiëf herower. Sy skielike dood in 1157 het ’n herlewing van vyandelike gevoelens teenoor Soezdal tot gevolg gehad.

Moskowiete beskou Joeri as die stigter van hulle stad. Sy beskermheilige, sint Joris, verskyn op die wapen van Moskou waar hy ’n draak verslaan. In 1954 is ’n monument, wat deur Sergei Orlof ontwerp is, vir hom opgerig in Twerskaja-straat, die stad se hoofstraat.



</doc>
<doc id="50395" url="https://af.wikipedia.org/wiki?curid=50395" title="Andrei Bogoljoebski">
Andrei Bogoljoebski

Andrei I van Wladimir, algemeen bekend as Andrei Bogoljoebski (Russies: Андрей Боголюбский, "Andrei die Godvresende"; c. 1111 – 28 Junie 1174) was ’n prins van Wladimir-Soezdal (ná 1157). Hy was die seun van Joeri Dolgoroeki, wat hom uitgeroep het as prins in Wisjgorod (naby Kiëf).

Hy het Wisjgorod in 1155 verlaat en na Wladimir getrek. Ná sy pa se dood in 1157 het hy grootprins van Wladimir, Rostof en Soezdal geword.

Andrei het Kiëf-Roes tydens sy bewind probeer herenig. Van 1159 af het hy voortdurend probeer om Nowgorod in sy mag te kry en het hy ’n ingewikkelde militêre en diplomatieke spel in die suide gespeel. In 1169 het sy troepe Kiëf oorgeneem. Nadat hy die stad geplunder het en onder meer godsdienstige kunswerke gesteel het, hy het na die noordooste teruggekeer. Hy het sy hoofstad na Wladimir geskuif, en versterkings en verskeie kerke en kloosters laat bou. Tydens sy bewind het Wladimir-Soezdal aansienlike mag gekry en was dit die sterkste van die stadstate van Kiëf-Roes.

Die versterking van die prinslike gesag en konflik met bojare het gelei tot ’n sameswering teen Andrei. In die nag van 28 op 29 Junie 1174 is hy in sy bed vermoor.




</doc>
<doc id="50396" url="https://af.wikipedia.org/wiki?curid=50396" title="Springstof">
Springstof

'n Springstof of plofstof is 'n substansie wat oor aansienlike opgebergde energie beskik, wat 'n ontploffing kan lewer, naamlik 'n skielike uitsetting van die materiaal weens ontbranding. Dit gaan gewoonlik gepaard met die vrystelling van lig, hitte, klank, en aanvanklik met toenemende druk. 'n Springstoflading is 'n afgeweegde hoeveelheid van sodanige substansie.

Die energie wat in die springstof vervat is, kan bestaan uit

Springstowwe kan in kategorieë verdeel word na gelang van die uitsettingstempo. Materiale wat detoneer (d.w.s. ontplof vinniger as die skokgolf of spoed van klank) word aangedui as plofbaar en substansies wat deflagreer word aangedui as ontvlambaar. Springstowwe kan verder onderverdeel word na gelang van hul sensitiwiteite. Sensitiewe substansies wat deur relatief min hitte of druk ontsteek kan word, staan bekend as primêre springstowwe en dié wat relatief onsensitief is, staan bekend as sekondêre springstowwe.


</doc>
<doc id="50397" url="https://af.wikipedia.org/wiki?curid=50397" title="Marcin Knackfus">
Marcin Knackfus

Marcin Knackfus (Litaus "Martynas Knakfusas", * voor 1742, † ná 1821) was 'n Pools-Litause argitek wat veral bekend staan vir sy talle Neoklassieke geboue in die Litause hoofstad Vilnius. Hieronder val die beroemde sterrewag (1782-1786), die binne-ontwerp van die Universiteit van Vilnius se hoofgeboue en 'n groot aantal openbare en privaat geboue. 

Buite Vilnius het hy die kerkgeboue van Kurtuvėnai en Troškūnai in die laat Barok-styl ontwerp. Knackfus het daarnaas bekendheid verwerf as die leermeester van Laurynas Gucevičius, Litaue se befaamde Klassisistiese boumeester.


</doc>
<doc id="50399" url="https://af.wikipedia.org/wiki?curid=50399" title="Burgerskap">
Burgerskap

Burgerskap beskryf die verhouding tussen 'n persoon en sy of haar land. 'n Persoon is gewoonlik 'n burger van die land waarin hy of sy gebore is. Burgers beskik gewoonlik oor sekere regte, soos politieke deelname, maar het ook verpligtinge, soos om die landswette te gehoorsaam en belastings te betaal.

Burgerskap kan gewoonlik op die volgende maniere bekom word:


</doc>
<doc id="50400" url="https://af.wikipedia.org/wiki?curid=50400" title="Johannes R. Becher">
Johannes R. Becher

Johannes Robert Becher (* 22 Mei 1891 in München; † 11 Oktober 1958 in Berlyn) was 'n Duitse ekspressionistiese digter en politikus, minister van kultuur asook eerste president van die "Kulturbund der DDR". Hy het daarnaas bekendheid verwerf as skrywer van die teks vir "Auferstanden aus Ruinen" ("Uit die puin herrese"), die volkslied van die Duitse Demokratiese Republiek (DDR).


</doc>
<doc id="50401" url="https://af.wikipedia.org/wiki?curid=50401" title="Racibórz">
Racibórz

Racibórz (Duits: "Ratibor", Tsjeggies: "Ratiboř") is 'n Poolse stad van die Silesiese woiwodskap met 56 397 inwoners en 'n oppervlak van 7 496 vierkante kilometers.





</doc>
<doc id="50402" url="https://af.wikipedia.org/wiki?curid=50402" title="Kumasi">
Kumasi

Kumasi is die tweede grootste stad van Ghana met 'n bevolking van 1 468 609 in 2007 en 'n oppervlakte van 254 km² naas die hoofstad Accra. Die stad is bekend soos geboortsplek van die voormalige Sekretarisse-generaal van die Verenigde Nasies Kofi Annan.

Ook speel die gewilde sokkerspan Asante Kotoko FC in "Kumasi".


</doc>
<doc id="50404" url="https://af.wikipedia.org/wiki?curid=50404" title="Marankies">
Marankies

Marankies, of ook amarankies in die volksmond, is 'n wilde pampoensoort met 'n kalbas-vormige vrug.

Van die kultivars is omtrent so groot soos 'n groot aartappel met skerp punte op die skil. Groter variasie bestaan ook wat soos kalbasse lyk. Die vrug kan soos pampoen gaargemaak word en het (afhangende van die variasie) 'n unieke smaak. Verskeie soorte word deur tuiniers vir privaat gebruik verbou.


</doc>
<doc id="50405" url="https://af.wikipedia.org/wiki?curid=50405" title="Glubus">
Glubus

Glubus is 'n plant met ondergrondse boontjiepeule. Die naam is van die Afrika-stamme in die noord-ooste van Suid-Afrika ontleen. Die plant groei amper soos grondboontjies ondergronds, waarna die peule geoes word, uitgedop word, en die "bone" gekook word en saam met verskeie voedselsoorte voorgesit word. Dit word meestal soos grondbone as 'n aptytwekker voorgesit.


</doc>
<doc id="50409" url="https://af.wikipedia.org/wiki?curid=50409" title="Hückeswagen">
Hückeswagen

Hückeswagen is 'n stad in die Duitse deelstaat Noordryn-Wesfale in die distrik Oberbergischer Kreis met 'n bevolking van sowat 15 600 en 'n oppervlakte van 50,5 km². Hückeswagen lê 308 m bo seevlak en sowat 40 km van Keulen af in die Bergisches Land aan die Wupper-rivier. Daar is twee damme in die stadsgebied, die Bevertalsperre en die Wuppertalsperre. Die plaaslike kasteel dateer uit die 12de eeu.



</doc>
<doc id="50411" url="https://af.wikipedia.org/wiki?curid=50411" title="Michail van Wladimir">
Michail van Wladimir

Michalko (Michail) Joerjewitsj (Russies: Михалко (Михаил) Юрьевич; oorlede 20 Junie 1176) was van 1175 tot 1176 grootprins van Wladimir-Soezdal.

Hy was Joeri Dolgoroeki se oudste seun by sy tweede vrou en is deur sy halfbroer Andrei Bogoljoebski van Soezdal af weggestuur. Van 1162 tot 1169 het hy op ’n klein dorpie naby Tsjernigof gewoon, maar later na Tortsjesk getrek. Hy is in 1171 deur Andrei aangestel om oor Kiëf te regeer ná die dood van Gleb Joerjewitsj, maar Michail het geweier en sy jonger broer Wsewolod in sy plek na Kiëf gestuur.

Ná Andrei se dood het Michail hom in Wladimir opgevolg, maar die vyandelikheid van die bojare van Soezdal en Rostof, wat verwaarloos gevoel het omdat Wladimir al hoe belangriker geword het, het hom gedwing om na Tsjernigof terug te keer. Hy is kort daarna deur Wladimir gevra om hulle te help veg teen Jaropolk Rostislawowitsj, ’n neef van Andrei Bogoljoebski. Hy het Jaropolk verslaan en in 1175 die troon van Waldimir teruggekry. Hy is die volgende jaar dood en is deur sy broer Wsewolod opgevolg.


</doc>
<doc id="50412" url="https://af.wikipedia.org/wiki?curid=50412" title="Thabazimbi">
Thabazimbi

Thabazimbi (berg van yster) is 'n dorp in die Limpopoprovinsie, Suid-Afrika. Die dorp het 'n bevolking van 28 847 in 2011 gehad.

Die dorp het sy ontstaan te danke aan die buitengewone ryk ystererts wat JH Williams in 1919 by Vliegpoort ontdek het. Die erts is deur die regering gekoop vir die pasgestigte Yskor (1928) wat in 1931 met sy bedrywighede begin het. 'n Takspoorlyn is vanaf Northam gebou. 'n Dorp (vir die werknemers van Yskor) is op die plaas Kwaggashoek uitgelê en in 1953 geproklameer.

Die myn lewer jaarliks sowat 2 miljoen ton erts wat per spoor na Yskor se werke vervoer word. Beesboerdey is die belangrikste landbouaktiwiteit in die distrik (8 000 km²). Daar is ook ander beduidende neerslae van chroom en ystererts in die omgewing bewys.




</doc>
<doc id="50413" url="https://af.wikipedia.org/wiki?curid=50413" title="Wsewolod die Groot Nes">
Wsewolod die Groot Nes

Wsewolod III of Wsewolod die Groot Nes (Russies: Все́волод III Ю́рьевич Большо́е Гнездо́; 1154–1212) was die grootprins van Wladimir. Die stadstaat het gedurende Wsewolod se lang bewind (1177–1212) sy hoogtepunt bereik.

Wsewolod was die tiende of elfde seun van Joeri Dolgoroeki, wat die dorp Dmitrof gestig het om die plek van sy geboorte te gedenk. Ná Joeri se dood het Wsewolod se ma hom saam met haar na Konstantinopel geneem, waar hy grootgeword het.

Hy het in 1170 uit die Bisantynse Ryk teruggekeer en in 1173 is hy vir ’n rukkie op die troon van Kiëf geplaas. Twee prinse van Smolensk wat die stad ingeneem het, het hom gevange geneem en hy is ’n jaar later vir ’n losprys vrygelaat. Hy het die kant van sy broer Michail van Wladimir gekies in sy stryd teen die bojare van Soezdal en Rostof. Hy het Michail ná sy dood in Wladimir opgevolg.

Hy het die bojare aan sy gesag onderwerp en die Wolga-volke geplunder. Hy het sy marionette op die troon van Nowgorod geplaas en sy dogters met prinse van Tsjernigof en Kiëf laat trou.

Wsewolod het min genade betoon aan diegene wat ongehoorsaam was. In 1180 en 1187 het hy die prinse van Rjazan gestraf deur hulle uit hul lande te verban. In 1207 het hy beide Rjazan en Belgorod laat afbrand. Hy het gou beroemd geword op militêre gebied.

Sy eerste vrou, Maria Sjwarnowna, het verskeie kloosters gestig en godsdienswerk gedoen en is deur die Russies-Ortodokse Kerk tot heilige verklaar. Hulle het minstens 14 kinders gehad en dit het hom die bynaam "Groot Nes" besorg. Vier van hulle – Konstantyn, Joeri, Jaroslaf en Swjatoslaf – het hom as grootprinse opgevolg. Hy is op 12 April 1212 oorlede.



</doc>
<doc id="50414" url="https://af.wikipedia.org/wiki?curid=50414" title="Joeri II van Wladimir">
Joeri II van Wladimir

Joeri II (Russies: Юрий II; 1189 – 4 Maart 1238) was grootprins van Wladimir (1212–1216, 1218–1238) in die tyd van die Mongoolse inval.
Hy was die derde en mees geliefde seun van Wsewolod die Groot Nes en Maria Sjwarnowna. Hy het in 1208 die eerste keer roem behaal tydens die gevegte teen Rjazan. Sy pa wou hê Joeri moes Rostof erf en sy ouer broer Konstantyn Wladimir. Laasgenoemde het egter verklaar hy sou óf oor albei stede óf oor niks regeer. Daarna het Wsewolod Konstantyn onterf en die troon aan Joeri nagelaat.

Ná Wsewolod se dood het Konstantyn vir Joeri en sy broers verslaan en Wladimir oorgeneem. Hy het Joeri gestuur om oor Rostof en Jaroslawl te regeer. Twee jaar later is Konstantyn dood en het Joeri na Wladimir teruggekeer. Tydens sy bewind het Joeri verskeie oorloë teen die Wolga-Bulgare gevoer en het hy die fort Nizjni Nowgorod aan die Wolga gebou om die land te beskerm teen aanvalle deur die Bulgare. Hy het sy jonger broer Jaroslaf oor Nowgorod laat regeer.

Toe die Mongole Wladimir in 1237 aanval, is Joeri se seuns naby Kolomna verslaan. Joeri self het net-net na Jaroslawl ontsnap. Sy vrou en hele gesin is in Wladimir dood toe die kerk waar hulle geskuil het, ineengestort het. Joeri is self op 4 Maart 1238 dood toe groot Mongoolse magte die leër van Wladimir-Soezdal verslaan het.



</doc>
<doc id="50415" url="https://af.wikipedia.org/wiki?curid=50415" title="Konstantyn van Rostof">
Konstantyn van Rostof

Konstantyn (Russies: Константи́н Все́володович; 18 Mei 1186 – 2 Februarie 1218) was van 1207 tot 1216 prins van Rostof en van 1216 tot 1218 grootprins van Wladimir. Hy was die oudste seun van Wsewolod die Groot Nes en Maria Sjwarnowna.

In 1206 en 1207 was Konstantyn die prins van Nowgorod. In 1207 het sy pa hom gestuur om oor die stede Rostof en Jaroslawl te regeer. Wsewolod wou hê sy jonger broer Joeri moes Rostof erf en Konstantyn vir Wladimir. Konstantyn het egter verklaar hy sou óf oor albei stede óf oor niks regeer. Daarna het Wsewolod hom onterf en in 1212 het Joeri die troon geërf.

In 1216 het Konstantyn vir Joeri en sy broers verslaan en Wladimir oorgeneem. Hy het Joeri gestuur om oor Rostof en Jaroslawl te regeer. Twee jaar later is Konstantyn dood en het Joeri na Wladimir teruggekeer.

Konstantyn se nageslag het die stede Rostof en Jaroslawl behou en tot die 15de eeu daar regeer.


</doc>
<doc id="50416" url="https://af.wikipedia.org/wiki?curid=50416" title="Kaduna">
Kaduna

Kaduna is 'n groote stad in die noorde van Nigerië en het in 2006 'n bevolking van 1 458 900 mense gehad en het 'n oppervlakte van 3 080 km².


</doc>
<doc id="50417" url="https://af.wikipedia.org/wiki?curid=50417" title="Braunschweig, Oos-Kaap">
Braunschweig, Oos-Kaap

Braunschweig is 'n klein dorp in die Oos-Kaap (Suid-Afrika), 15 km noord van King William's Town.

Die nedersetting het ontstaan weens die hervestiging van 'n groep vrywilligers, die Duitse Legioen, wat tydens die Krimoorlog aan Britse kant geveg het.



</doc>
<doc id="50438" url="https://af.wikipedia.org/wiki?curid=50438" title="Barkly-Wes">
Barkly-Wes

Barkly-Wes (Engels: "Barkly West") is 'n dorp in die ooste van die Noord-Kaap, Suid-Afrika. Die dorp het in 2011 'n gesamentlike bevolking van 20 100 gehad en is op die noordelike oewer van die Vaalrivier. Die eerste spoeldiamante is hier gemyn.

Die dorp het begin as 'n klein sendingstasie met die naam van Pniel ("die aangesig van God"). Die sendingstasie is in 1849 deur die Berlynse Sendinggenootskap gestig op die suidelike oewer. By Pniel was 'n drif met die naam van Klipdrift wat mettertyd al hoe besiger geraak het. In 1869 is spoeldiamante by Kantienkoppie ontdek deur kaptein Loftus Rolleston en 'n span prospekteerders uit Natal.

Omrede Barkly-Wes in niemandsland was het baie partye skielik 'eienaarskap' ge-eis oor die volgende paar maande. Eers was dit die Koranna-hoof, Jan Bloem, gevolg deur die Tswana- en Griekwastamme. Hulle almal is deur die delwers onder leiding van Roderick Barker verdryf. Toe het die Vrystaat op die suidelike oewer aanspraak gemaak deur 'n landdros by Pniel te vestig terwyl die Transvaal in Junie 1870 'n landdros by Klipdift bevestig het op die noordelike oewer. Laasgenoemde is in 'n boot oor die rivier teruggestuur.

Op 30 Julie 1870 het die delwers hulle eie republiek – Die republiek van Klipdrift – uitgeroep met Stafford Parker as president. Hierdie republiek was 5 maande oud toe die Kaapse regering op die toneel verskyn en 'n landdros op 13 Desember 1870 by Klipdrift gevestig het. Na 'n getoutrekkery oor die besit van die grond het 'n span arbiters dit uiteindelik aan die Griekwas toegeken. Dit het nie byval gevind by die delwers nie. Brittanje het uiteindelik tussenbeide getree en aangebied om die grond by die Griekwas te koop. Na aanleiding hiervan het sir Henry Barkly die dorp besoek om 'n administrasie en landdros te vestig vir Griekwaland soos die area bekend geraak het. Die dorp is toe na hom vernoem. Die delwers het mettertyd minder geraak soos hulle uitgewyk het na die droë delwerye by Kimberley.

Die distrik is 2 500 km groot en is bekend vir sy suiwelboerdery. Baie gewasse word ook verbou met water afkomstig van die Vaalharts-besproeiingskema. Diamante word nog altyd in die omgewing gedelf deur delwers. Hulle is veral aktief in 'n strook van 150 km langs die Vaalrivier vanaf Delportshoop tot by Warrenton.




</doc>
<doc id="50443" url="https://af.wikipedia.org/wiki?curid=50443" title="Bitterfelder Weg">
Bitterfelder Weg

Die Bitterfelder Weg was 'n kultureel-literêre beweging in die Duitse Demokratiese Republiek (DDR) wat daarop gemik was om 'n nuwe programmatiese ontwikkeling van die sosialistiese kultuurbeleid in te lui en die weg na 'n selfstandige "sosialistiese nasionale kultuur" te wys. Hierdie nuwe kultuur sou in die "groeiende estetiese kunsbehoeftes van arbeiders" voorsien.

Die beweging se naam is afgelei van 'n skrywerskonferensie wat deur die Oos-Duitse uitgewery "Mitteldeutscher Verlag" op 24 April 1959 in die "VEB Chemiekombinat Bitterfeld", 'n chemiese nywerheidskompleks, gehou is. Die sentrale konferensie-onderwerp was die kwessie van aktiewe toegang tot kuns en kultuur vir arbeiders. Die "heersende skeiding tussen kuns en lewe" en die "kunstenaar se ontvreemding van die volk" sou oorkom en die arbeidersklas meer omvattend deelhê aan die opbou van die sosialisme.

Om hierdie doelwit te verwesenlik, is besluit dat kunstenaars en skrywers in die fabrieke sou werk om die kunsbedrywighede van arbeiders te bevorder. So is daar onder meer "sirkels van skrywende arbeiders" gestig. Die inisiatief, wat merendeels deur die partyleier Walter Ulbricht van stapel gestuur is, is onder die leuse "Gryp na die pen, kameraad, die sosialistiese Duitse nasionale kultuur het jou nodig!" deurgevoer.

Reeds tydens die Vde Partyvergadering van die Sosialistiese Eenheidsparty van Duitsland (SED) in 1958 het Ulbricht 'n nuwe eis gestel: "...in staat en ekonomie speel die DDR se werkersklas al die leidende rol. Nou moet hulle hulself verder omhoog werk na die spitse van die kuns en hulle in besit neem."


</doc>
<doc id="50444" url="https://af.wikipedia.org/wiki?curid=50444" title="Carnarvon, Wes-Australië">
Carnarvon, Wes-Australië

Carnarvon is 'n kusdorp in Wes-Australië, sowat 900 km noord van Perth. Volgens die 2006 sensus het die dorp 'n bevolking van 5 283 gehad.


</doc>
<doc id="50452" url="https://af.wikipedia.org/wiki?curid=50452" title="Deelstate van Oostenryk">
Deelstate van Oostenryk

Die Republiek van Oostenryk bestaan uit agt deelstate, waaronder een stadstaat – die hoofstad Wene.



</doc>
<doc id="50456" url="https://af.wikipedia.org/wiki?curid=50456" title="Linz">
Linz

Linz is die hooftstad van die Oostenrykse deelstaat Opper-Oostenryk en met 'n bevolking van 200 841 (2016) die derde grootste stad in die land ná Wene en Graz. Die agglomerasie van Linz het sowat 271 000 inwoners. 



</doc>
<doc id="50457" url="https://af.wikipedia.org/wiki?curid=50457" title="Burgenland">
Burgenland

Burgenland (Burgenland-Kroaties: "Gradišće", Hongaars: "Felsőőrvidék, Őrvidék of Lajtabánság") is 'n deelstaat van Oostenryk. Eisenstadt is die hoofstad en met 'n bevolking van 14 241 (soos op 1 Januarie 2016) ook die grootste nedersetting van Burgenland.
Burgenland is die mees oostelike van Oostenryk se nege deelstate en, volgens sy inwonertal, ook die kleinste. Die gebied, wat histories as Duits-Wes-Hongarye bekendgestaan het, het vroeër deel uitgemaak van die Koninkryk Hongarye. Volgens die bepalings van die Verdrag van Trianon, wat in 1920 onderteken is, het Hongarye dit aan die nuutgestigte Republiek Oostenryk afgestaan. In 1921 is die gebied hernoem tot Burgenland.

Burgenland grens in die noorde aan die Pressburger Land, 'n streek in Slowakye; in die ooste aan die Hongaarse komitate (administratiewe geweste) Győr-Moson-Sopron en Vas; in die suide aan die Sloweense munisipaliteite Kuzma en Rogašovci en in die weste an die Oostenrykse deelstate Stiermarke en Neder-Oostenryk.

Burgenland, wat in die oorgangsgebied tussen die Alpe en die Pannoniese Laagvlakte geleë is, word deur twee groot landskapsvome oorheers - die Neusiedlermeer in die noorde en uitlopers van die Alpe-bergreeks in die suidelike heuwelland. Die deelstaat is 'n lang en smal strook land wat naby Sieggraben in die Ödenburg-bergreeks slegs 4 km wyd is. 

Burgenland was en is in baie opsigte 'n grensland. Eeue lank was dit 'n omstrede streek waarop sowel die Heilige Romeinse Ryk asook Hongarye aanspraak gemaak het. Later, nadat die Ystergordyn in die laat 1940's geval het, was Burgenland 'n afgeleë grensstreek in die suidooste van Wes-Europa wat min belangstelling by beleggers gewek het. So was die deelstaat nog tot in die 1970's die armehuis van Oostenryk. Maar ook geologiese, botaniese, dierkundige en klimatiese besonderhede maak van Burgenland 'n grens- en oorgangsgebied.

Die naam Burgenland ("Land van kastele") het sy oorsprong in drie Oud-Hongaarse komitate waarin die gebied oorspronklik verdeel is en wat almal na kastele vernoem is - dus met "-burg" as gemeenskaplike Duitse naambestanddeel (Hongaarse name tussen hakies):
Geeneen van die drie naamgewende kastele is tans in Burgenland geleë nie.

Die deelstaat Burgenland het 'n oppervlakte van 3 965,45 km² en grens oor 'n afstand van 397 km grotendeels aan Hongarye. Kleiner gemeenskaplike grense word met Slowenië en Slowakye gedeel. Burgenland is die kleinste deelstaat van Oostenryk ná die federale hoofstad Wene en Vorarlberg en beslaan 4,7 persent van die Alperepubliek se totale oppervlakte. Meer as 'n derde van die deelstaat word as nasionale parke of natuurreservate beskerm.

Burgenland is aan die oostelike kant van die Alpe-bergreeks geleë, in die grensgebied tussen Alpynse berglandskappe in die weste en die Pannoniese Klein Hongaarse Laagvlakte (Duits: "Kleine Ungarische Tiefebene") in die ooste. Na die oostelike Alpe-voorheuwels word in Pannonië nog as "bergreekse" verwys, alhoewel hulle nie met die magtige Alpepieke in ander Oostenrykse deelstate vergelyk kan word nie.

Die hoogste punt van Burgenland is die bergpiek Geschriebenstein (Hongaars: Írott-kő) op 884 m bo seevlak; die Oostenryks-Hongaarse staatsgrens loop regstreeks deur 'n uitsigtoring wat in 1913 op dié piek opgerig is. Die laagste punt is die plaas Hedwighof in die munisipaliteit Apetlon (distrik Neusiedl am See) op 114 m bo seevlak. Die laagste munisipaliteit is Illmitz op 116 m.

Burgenland se geografiese middelpunt is in Unterpullendorf in die munisipaliteit Frankenau-Unterpullendorf geleë en deur Burgenlandse geograwe met 'n sogenaamde "Mittelpunktstein" ("Middelpuntsteen") gemarkeer. Die suidelike landsdele word deur bergrûens (waarna in Duits as "Riedel" verwys word) en valleie met klein bergstroompies oorheers. Die laer geleë ooste en noorde van die deelstaat maak al deel uit van die Klein Hongaarse Laagvlakte wat op sy beurt by die Eurasiese Steppegordel gereken word.

Volgens die oorheersende landskapsvorme word Burgenland in drie landsdele verdeel:

 

Noord-Burgenland behels die gebied noord van die Ödenburgse gebergte en maak grotendeels del uit van die Pannoniese Laagvlakte. Administratief word dit verdeel in die distrikte Omgewing van Eisenstadt ("Eisenstadt-Umgebung"), Mattersburg en Neusiedl am See. Hier is die steppemeer Neusiedlermeer geleë wat deur rietvelde omring word. Die natuurbewaringsgebied Lange Lacke is 'n belangrike habitat vir bedreigde voëlspesies. In dié gebied is in 1992 die Nasionale Park Neusiedlermeer-Seewinkel gestig, 'n oorgrens-natuurreservaat wat tot Hongarye strek en hier as Nasionale Fertő-Hanság-park bekendstaan.

Sentraal-Burgenland, bestaande uit die distrik Oberpullendorf, is - in teenstelling met die noorde - 'n heuwelagtige streek wat in die suide deur die bergreeks Günser Gebirge van die heuwellande van Suid-Burgenland geskei word. Kenmerkend vir die streek is sy leemgrond, met enkele basaltheuwels wat hulle oorsprong in 'n Transdanubiese vulkaanstreek het.

Ter geleentheid van Burgenland se 70-jarige bestaan as deelstaat van die Republiek Oostenryk is sy geografiese middelpunt bepaal. Dit is te midde van wingerde in die munisipaliteit Frankenau-Unterpullendorf geleë, op 47°28'34 Noord en 16°34'24 Oos, en met 'n basaltsteen, wat van die Pauliberg afkomstig is, gemarkeer. Hierdie sogenaamde "Mittelpunktstein" dra inskrifte in Duits, Kroaties en Hongaars. Vlakby die monument is die Donatuskapel van 1577 geleë, 'n rustige plek wat uitsigte op Unterpullendorf se wingerde bied.

Suid-Burgenland behels die distrikte Oberwart, Güssing en Jennersdorf. In hierdie heuwelland, met die Oos-Stiermarkse Heuwelland en die Günser-bergreeks in die weste, daal die landoppervlak in suidooswaartse rigting. Die hoogste pieke suid van die Günser-bergreeks is op iets meer as 400 m bo seevlak geleë. Die suidelike landsdele word oorheers deur die Raabrivier met sy talle takriviere.

Burgenland is in die oorgangsgebied tussen twee groot klimaatsones geleë - die Atlantiese seeklimaat en die Pannoniese vastelandse klimaatsone. Sentraal-Burgenland en groot dele van die Pannoniese vlaktes word by die sonnigste streke in Sentraal-Europa gereken, terwyl hier ook die hoogste gemiddelde temperature en die meeste sonskyndae in Oostenryk aangeteken word. Die verdamping van groot hoeveelhede water in die Neusiedlermeergebied dra by tot 'n redelik hoë lugvogtigheid, maar beteken ook dat van die vrugbaarste landboustreke in Oostenryk hier aangetref word.

Lente begin betreklik laat in Burgenland, maar die weer is gewoonlik tot die middel van Oktober warm en gematig. Die bestendige bries, wat van die Pannoniese Laagvlakte waai, verskaf in Julie en Augustus, wanneer gemiddeldes van meer as 25 °C gemeet word, 'n welkome verligting van die somerhitte. Hulle dra ook by tot die relatief lae reënval in Noord-Burgenland.

Tot en met 1918 het die gebied van die huidige Burgenland deel uitgemaak van die Hongaarse rykshelfte van die Oostenryks-Hongaarse dubbelmonargie, al het die plaaslike bevolking - merendeels Duits- of Kroatiessprekende boere en trekarbeiders - noue ekonomiese en sosiale bande met die aangrensende lande Neder-Oostenryk en Stiermarke gehandhaaf.

Toe die Habsburgse monargie teen die einde van die Eerste Wêreldoorlog begin ontbind het en 'n internasionale grens tussen die nuutgestigte Republieke Oostenryk en Hongarye getrek is, is die bewoners met die bestaansvraag van hul toekomstige nasionaliteit gekonfronteer. 'n Breë beweging het ontstaan wat volgens die beginsel van die reg op selfbeskikking van die verskillende etniese groepe binne die Habsburgse Ryk, soos dit destyds algemeen opgeëis is, op die insluiting van "Duits-Wes-Hongarye" by Oostenryk aangedring het. Gedurende die vredesonderhandelinge in Parys het die seëvierende geallieerde moondhede die Duitssprekende bevolking se eise dan ook nagekom. In die Vredesooreenkoms van St. Germain, wat op 10 September 1918 onderteken is, is die oorhandiging van die gebied, waarna destyds reeds nie-amptelik as "Burgenland" verwys is, aan Oostenryk op 'n later tydstip ná die sluiting van 'n vredesverdrag met Hongarye in die vooruitsig gestel.

Hongarye het alle diplomatieke en politieke middele ingespan om dié gebiedsverlies te verhinder. Toe dit geblyk het dat alle vreedsame pogings in dié verband vergeefs was, het Hongaarse partisane die oorhandiging van die streek aan Oostenryk, wat vir 28 Augustus 1921 beplan was, met wapengeweld probeer belemmer. Eers in die herfs kon die situasie onder Italiaanse diplomatieke bemiddeling ontlont word. In die "Venesiaanse Protokol" van 13 Oktober 1921 het Hongarye ingestem om die Burgenland aan Oostenryk af te staan. 

In 'n referendum oor die politieke status van Ödenburg (Hongaars: Sopron), die beplande nuwe administratiewe setel van Burgenland, en agt ander munisipaliteite, wat in Desember 1921 gehou is, het 'n meerderheid van die bevolking ten gunste van Hongarye gestem. Hierdie streke het vervolgens onder Hongaarse administrasie gebly. Die res van Burgenland het in 1921/22 as "selfstandige federale deelstaat met gelyke regte" deel van die nuwe Republiek Oostenryk geword.

Burgenland was tradisioneel een van die ekonomies minder ontwikkelde streke in Oostenryk. So was baie Burgenlanders tussen 1850 en die 1950's genoodsaak om elders 'n heenkome te vind - in Oostenryk of oorsee. Interessant genoeg word dikwels na Wene en Chicago as die grootste Burgenlanfdse stede verwys. Sowat 30 000 Burgenlanders het hulle in Amerika se "Windy City" langs die Michiganmeer gevestig. Noemenswaardige Burgenlandse immigrantebevolkings word ook in Allentown en New York, in Kanada en Suid-Amerika aangetref. 

Blaufränkischland is die belangrikste verbouingstreek in Oostenryk vir die gelyknamige kultivar - 'n rooiwyn met kragtige rooi bessiegeure en 'n donker granaatrooi kleur, met tinte van violet. Dit strek oor die munisipaliteite Neckenmarkt, Horitschon, Unterpetersdorf, Deutschkreutz, Lutzmannsburg, Großwarasdorf en Raiding. Die kultivar vereis 'n gematigde klimaat en liggings wat teen sterk winde beskerm is en is sodoende uiters geskik vir dié Burgenlandse streek wat tussen die Ödenburger-gebergte in die noorde, die Bucklige Welt in die weste en die bergreeks Günser Gebirge in die suide geleë is. Die oostekant lê oop vir die Pannoniese Laagvlakte se klimatiese invloed. Die matigende invloed van die nabygeleë Neusiedlermeer en sanderige leemgrond maak van die gebied 'n perfekte wynboustreek waar die eerste wingerde reeds deur Keltiese bewoners aangelê is.

Op sewentig persent van die wynboustreek se totale oppervlakte van 2 300 hektaar is rooiwynkultivars aangeplant, waarvan 55 persent vir die Blaufränkisch-kultivar opsygesit is. Dit is die enigste streek in Oostenryk - en die hele wêreld - waar dié kultivar 'n oorheersende rol speel.

Uhudler, met sy kenmerkende geure van aarbeie en bosbessies, is 'n wynsoort eie aan Suid-Burgenland. Nadat inheemse Europese kultivars in Oostenryk omstreeks 1870 deur filloksera vernietig is, is druifsoorte soos Noah, Isabella, Elvira, Concord (Ripatella), Clinton en Delaware, wat immuun teen die siekte is en sodoende geen insekdoders vereis nie, uit die Verenigde State ingevoer. Uhudler-wyn se kleure wissel van liggeel tot ligroos en rooi, afhangende van die druifsoort (daar is wit en blou druiwe).



</doc>
<doc id="50460" url="https://af.wikipedia.org/wiki?curid=50460" title="Braunau am Inn">
Braunau am Inn

Braunau am Inn is 'n stad in die Oostenrykse deelstaat Opper-Oostenryk met 'n bevolking van sowat 16 000 (2012). Braunau am Inn lê op die regteroewer van die Innrivier, wat die grens met die Duitse deelstaat Beiere vorm. Die stad is bekend as die geboorteplek van Adolf Hitler.




</doc>
<doc id="50461" url="https://af.wikipedia.org/wiki?curid=50461" title="Karintië">
Karintië

Karintië (Duits: "Kärnten", Sloweens: "Koroška") is 'n deelstaat van die land Oostenryk. Dit beslaan 'n oppervlakte van 9 538 km² en het 'n bevolking van 561 077 in 2017 gehad. Karintië is in 1919 na die ontbinding van Oostenryk-Hongarye gestig en is in die suide van Oostenryk geleë. Dit grens aan die deelstate Tirol (Oos-Tirol) in die weste, Salzburg in die noordweste en Stiermarke in die noordooste. In die suidweste grens dit aan Italië en in die suidooste aan Slowenië. Klagenfurt is die hoofstad en met 'n bevolking van sowat 95 000 ook die grootste stad van Karintië.




</doc>
<doc id="50464" url="https://af.wikipedia.org/wiki?curid=50464" title="Meerskuim">
Meerskuim

Meerskuim (meerschaum in Duits), ook sepioliet is 'n sagte wit mineraal wat gebruik word om pype mee te maak. Dit word soms op die Swartsee gevind waar dit dryf en lyk soos seeskuim, en dit is waar die Duitse woord dan ook vandaan kom. In Frans staan dit bekend as "écume de mer".

Meerskuim is ondeursigtig en vuilwit, grys of roomkleurig met ’n skulpvormige of fyn aardse fraktuur en is dikwels veselagtig in tekstuur. Omdat dit maklik met iets soos ’n vingernael gekrap kan word, is ’n hardheid van 2 volgens Mohs se hardheidskaal daaraan toegeken. Die soortlike gewig wissel van 0,988 tot 1,279, maar die porositeit van die mineraal kan tot foute lei. Meerskuim is ’n magnesiumsilikaat met die formule MgSiO(OH)·6HO. Die meeste van die meerskuim in die handel kom hoofsaaklik van die Eskişehir-vlakte in Turkye, tussen Istanboel en Ankara. Dit kom daar in onreëlmatige knopperige massas in alluviale neerslae voor wat uitgebreid verwerk word om die meerskuim te ontgin. Daar word gesê dat in die distrik by die 4 000 skagte is wat na horisontale galerye lei vir die ontginning van meerskuim. Die werke kom hoofsaaklik by Sepetçi Ocağı en Kemikçi Ocağı, ongeveer 32 km suidoos van Eskişehir voor. Die mineraal word verbind met magnesiet (magnesiumkarbonaat) waarvan die bron serpentyn is.

Wanneer dit aanvanklik ontgin word is meerskuim sag. Dit verhard egter wanneer dit in die son gelaat word of wanneer dit in ’n warm vertrek gedroog word. Meerskuim kom ook voor in Griekeland soos by Thebe en in die eilande Euboea en Samos. Dit kom ook voor in serpentyn in Hrubschitz naby Moravský Krumlov in Morawië. Voorts word meerskuim ook in ’n beperkte mate gevind op sekere plekke in Frankryk en Spanje en is dit ook bekend in Marokko. In die Verenigde State kom dit in serpentyn voor in Pennsylvanië (naby Nottingham, Chester County) en in Suid-Carolina en Utah.

Meerskuim is by tye gebruik as ’n vervanging vir speksteen, bleekaarde en as ’n boumateriaal; die kerngebruik is egter vir rookpype en sigarethouers. Die eerste opgetekende gebruik van meerskuim vir pype is in 1723 rond van waar dit vinnig lof ontvang het as die perfekte materiaal om ’n koel, droë, smaakvolle rookervaring te bied. Die poreuse aard van Meerskuim trek vog en teer in die materiaal. Meerskuim het die voorkeurvervanging vir die kleipype van die dag en is vandag steeds ’n gesogte item hoewel pype van wilderoos mees algemeenste pyp in die middel 1800’s geword het.

Wanneer meerskuimpype gerook word verander die kleur met tyd. ’n Ou, gebruikte pyp verander toenemend in skakerings van geel, oranje, rooi en amber van die bol af op. Wanneer dit vir gebruik as ’n pyp voorberei word, word die natuurlike knobbeltjies afgeskraap om die rooi aardse moedergesteente te verwyder waarna dit gedroog word, weer geskuur word en met was gepoleer word. Die misvormde knobbels word op hierdie manier voorberei, gedraai en gekerf, met skuurpapier geskuur word, in was of stearien verhit word en met beenas gepoleer word.

Gekerfde Turkse meerskuimprodukte is oorspronklik gemaak in vervaardigingsentra soos Wene. In ’n poging om ’n plaaslike meerskuimindustrie op die been te kry het Turkye sedert die 1970’s egter die uitvoer van meerskuimknolle verbied. Die eens bekende handelsmerke het as gevolg daarvan verdwyn en Europese pypvervaardigers het hulle tot ander produkte gewend om hul pypee van te vervaardig.


</doc>
<doc id="50465" url="https://af.wikipedia.org/wiki?curid=50465" title="Neder-Oostenryk">
Neder-Oostenryk

Neder-Oostenryk (Duits: "Niederösterreich") is die grootste van Oostenryk se nege deelstate. Sankt Pölten is die hoofstad en met sowat 52 000 inwoners die grootste stad van Neder-Oostenryk.

Dikwels word na Neder-Oostenryk, wat die Weense hoofstadgebied omsluit, as die kernland van Oostenryk verwys. Die Vooralpegebied is in die antieke tydperk deur Keltiese stamme – veral Boïers – bewoon en geleidelik deur die Romeinse Ryk verower. Hier het die belangrikste nedersettings van Austria Latina ontstaan – Vindobona (die huidige Wene) en Carnuntum. Rome se gesag en invloed het in die tyd van die Groot Volksverhuising vanaf die 5de eeu begin kwyn. Dit is volledig verdring deur verskeie golwe van nuwe setlaars soos Aware, Slawiërs en Bajuware.

In 788 het Karel die Grote die voorheen onafhanklike gebied in sy Frankiese Ryk ingelyf. Oos daarvan het hy omstreeks 800 die sogenaamde Awaremark en suid daarvan die Mark Karantanië gevestig waaruit later die huidige Karintië sou voortspruit. Die Oos-Frankiese Ryk is in die 10de eeu in 'n lang stryd teen die Hongare gewikkel wat vanuit die ooste na Sentraal-Europa gemigreer het. In die Slag op die Lechveld is hulle in 955 deur Otto die Grote verslaan.

As oostelike prefektuur van die Hertogdom Beiere (Latyns: "Marcha orientalis") is die gebied tussen 975 en 1246 deur die Huis Babenberg geregeer. Hierdie markgraafskap, waarby ook enkele verowerde Hongaarse gebiede ingesluit is, het in Oudhoogduits as "Ostarrîchi" bekendgestaan. Hiervan afgelei is die moderne landsnaam Oostenryk.

Ná die Slag op die Marchveld het die gebied in 1278 onder Habsburgse bewind gekom en geleidelik tot dié dinastie se kernland ontwikkel. Vanaf die laat Middeleeue is die streek verskeie kere deur swaar onluste geteister – Habsburgse Suksessie-oorloë, Hussiete-oorloë en invalle wat deur die Hongaarse koning Matthias Corvinus geloods is. In 1349 het 'n vyfde van die Neder-Oostenrykse bevolking slagoffers van 'n verwoestende pesepidemie geword.

Die Reformatoriese gedagtes het in die vroeë 16de eeu groot aanklank gevind, maar reeds vanaf 1570 is die Protestantse invloed deur 'n grootskaalse Rooms-Katolieke Teenreformasie teruggedring. In die Slag van die Wit Berg buite Praag in November 1620 het die geallieerde Rooms-Katolieke magte 'n oorwinning oor koning Frederik van Boheme, die destydse politieke leier van Protestante in die Heilige Romeinse Ryk, behaal. Die Ottomaanse Ryk was 'n ander groot teenspeler. Die beleg van Wene deur Ottomaanse troepe het gepaard gegaan met grootskaalse verwoesting in die omliggende streke waar byna die hele bevolking uitgeroei is. In 1683 het die Turke 'n verpletterende nederlaag gely en is uit Oostenryk verdryf.

Gedurende die heropboufase is werkers en boere uit Stiermarke, die Salzkammergut, Opper-Oostenryk, Tirol, Beiere en Swabe in die ontvolkte Neder-Oostenrykse gebiede gevestig. In die Napoleontiese Oorloë in die vroeë 19de eeu en die konflik met Pruise in 1866 is die Neder-Oostenrykse bevolking nog eens deur plunderinge en geweldpleging bedreig. Teen die middel van die 19de eeu is 'n spoorweg gebou wat die streek met Wene as administratiewe en ekonomiese sentrum verbind het. Neder-Oostenryk het voordeel getrek uit die geografiese nabyheid van die metropool wat tot die spilpunt van die kulturele lewe in die Oostenryks-Hongaarse dubbelmonargie ontwikkel het.

Met die militêre nederlaag in die Eerste Wêreldoorlog en die ontbinding van Oostenryk-Hongarye het Neder-Oostenryk in 1922 die mees bevolkte deelstaat in die nuutgestigte Republiek van Oostenryk geword. Wene is reeds in 1920 as selfstandige stadstaat gevestig, het egter nog tot 1986 gelyktydig as administratiewe setel vir Neder-Oostenryk gedien. In 'n referendum, wat in 1986 gehou is, het kiesers die verheffing van Sankt Pölten tot deelstaathoofstad goedgekeur. Maar eers in 1997 is die deelstaatregering, -parlement en -administrasie na nuutgeboude geriewe in St. Pölten verskuif.

Die aansluiting van Oostenryk by die Nasionaalsosialisties oorheerste Duitse Ryk onder Adolf Hitler tussen 1938 en 1945, wat vervolgens amptelik Groot-Duitse Ryk genoem is, het nog eens ingrypende politieke veranderinge saamgebring. Die deelstaat se naam is gewysig tot Neder-Donau ("Niederdonau") en grense nuut getrek. Omliggende munisipaliteite van Neder-Donau is by Wene ingelyf wat sodoende volgens Hitler se wens voortaan amptelik Groot-Wene, analoog aan Groot-Berlyn, genoem is.

Die geallieerde moondhede, wat Oostenryk tussen 1945 en 1955 geadministreer het, het alle administratiewe maatreëls uit die Nazi-tydperk met 'n wet herroep. Met uitsondering van Wene, wat in vier sektore verdeel is, het Neder-Oostenryk onder Sowjet-Russiese administrasie gekom. Net soos in die Sowjet-besettingsone in Duitsland is talle fabrieke gedemonteer en na Sowjet-Rusland verskeep. Die ekonomiese heropbou van Oostenryk se oostelike deelstate het sodoende langer geneem as in die weste wat deur die Franse, Britse en Amerikaanse geallieerdes geadministreer is. Die ekonomiese agterstand kon eers in die 1970's ingehaal word. Die belangrikheid van die landbousektor het geleidelik afgeneem na mate nywerhede en dienste begin groei het. Streke in die onmiddellike omgewing van Wene is ekonomies sterker as die res van die deelstaat.

Met 'n oppervlakte van 19 186,27 vierkante kilometer is Neder-Oostenryk die grootste deelstaat van Oostenryk. Veertig persent elk word deur landbougrond en bosgebiede beslaan.

Die federale hoofstad van Oostenryk, Wene, word as enklawe volledig deur Neder-Oostenryk omsluit. Die deelstaat grens in die noorde aan Suid-Boheme en Suid-Morawië (wat albei deel uitmaak van die Tsjeggiese Republiek), in die noordooste aan die Slowaakse geweste Tyrnau en Bratislava en – binne Oostenryk se grense – in die suidooste aan die deelstaat Burgenland, in die suide aan Stiermarke en in die weste aan Opper-Oostenryk. Met altesaam 414 km het Neder-Oostenryk die langste internasionale grense van alle Oostenrykse deelstate.

Neder-Oostenryk word tradisioneel in vier groot landskappe of streke verdeel (in Oostenrykse Duits "Viertel" genoem, historiese benamings word tussen hakies aangedui):



Hierdie vier streke kom ooreen met 'n ou administratiewe verdeling in die tyd van die Oostenryks-Hongaarse dubbelmonargie wat uit geografiese en ekonomiese besonderhede voortgespruit het. Vandag het hierdie indeling geen politieke betekenis meer nie en kan grense vanweë die afwykende moderne administratiewe eenhede net in 'n historiese konteks getrek word. Terwyl die Donau as grens tussen die noordelike en suidelike "Viertel" dien, is dit moeilik om suid en noord van die Manhartsberg presiese grense te trek.

'n Groot aantal kastele, wat in hul oorspronklike toestand of as bouvalle bewaar gebly het, getuig van Neder-Oostenryk se strategiese historiese funksie as grensstreek. Oor eeue heen het Neder-Oostenryk hierdie rol vervul, en so strek die ontstaanstyd van die oudste kastele tot in die Hoë Middeleeue terug. In dié tyd, toe politieke en ekonomiese strukture eers nog gevestig moes word, het kastele 'n belangrike funksie as gewestelike sentrums vervul. Naas hul geskiedkundige administratiewe, ekonomiese en argitektoniese betekenis is hulle vandag belangrike toeristetrekpleisters wat met hul unieke liggings en silhoeëtte as mensgemakte strukture steeds die omliggende landskappe oorheers.

Met die uitvinding van kruit en die opkoms van nuwe tegnieke vir beleërings in die 16de eeu het kastele hul militêre betekenis as vestings geleidelik kwytgeraak. Baie kastele is tot statige adelswonings of slotte omgebou, ander het in verval geraak. Maar selfs as bouvalle hou kastele vir die waarnemer 'n besondere bekoring in, hoe meer hulle met hul omgewing tot 'n unieke landskapstoneel versmelt en die fantasie aanwakker as simbole van aardse vergankelikheid.



</doc>
<doc id="50468" url="https://af.wikipedia.org/wiki?curid=50468" title="Opper-Oostenryk">
Opper-Oostenryk

Opper-Oostenryk (Duits: "Oberösterreich") is 'n deelstaat van Oostenryk. Linz is die hoofstad en met 'n bevolking van 200 841 in 2016 ook die grootste nedersetting in Opper-Oostenryk.

Net soos baie ander dele in Oostenryk is die gebied van die huidige deelstaat in die antieke tydperk deur Kelte bewoon wat later deur die Romeine verdring is. Later is dit deur Gote, Hunne en Langobarde beset. In die Middeleeue het die streek deel uitgemaak van die hertogdom Stiermarke. Met die Vrede van Ofen (Buda), wat op 3 April 1254 gesluit is, en die Vrede van Wene van 31 Maart 1261 is die hertogdomme Oostenryk en Stiermarke opgedeel tussen die konings Ottokar II van Boheme en Bela IV van Hongarye. Ottokar het vervolgens die vorstedom "ob der Enns" gevestig.

In die tydperk ná 1490 het die streek gedeeltelike selfregering binne die Heilige Romeinse Ryk verwerf as deelvorstedom Oostenryk "ob der Enns". In Linz het gereeld die streek se state vergader, terwyl ook stedelike nedersettings toenemend politieke invloed uitgeoefen het. Die Reformasie het in Opper-Oostenryk ingrypende veranderings saamgebring. Anders as in die res van Oostenryk het die Protestantse geloof groot aanklank gevind by die plaaslike bevolking sodat reeds teen die middel van die 16de eeu meer as die helfte van die inwoners dit aanvaar het.

Ná die verdeling van Habsburgse lande in 1564 het Opper-Oostenryk saam met Neder-Oostenryk en Boheme onder die gesag van keiser Maximiliaan II gekom. Vanaf omstreeks 1600 het, onder keiser Rudolf II en sy opvolgers, 'n grootskaalse Teenreformasie begin. Plaaslike opstandelinge, wat as bondgenote van die Boheemse Protestante weerstand gebied het, is gedurende die Dertigjarige Oorlog met die Boheemse nederlaag in 1620 uitgeskakel.

In 1779 is die voorheen Beierse streek Innviertel volgens die bepalings van die Vredesooreenkoms van Teschen by Opper-Oostenryk ingesluit. Teen die begin van die 19de eeu is die streek verskeie kere deur Napoleontiese magte beset. Die huidige deelstaathoofstad Linz is tussen 1814 en 1854 deur Salzburg geadministreer. 

Met die ondergang van die Oostenryks-Hongaarse dubbelmonargie ná die Eerste Wêreldoorlog en die stigting van die Republiek van Oostenryk is die landsnaam Opper-Oostenryk vir goed gevestig. Gedurende die kortstondige Nasionaalsosialistiese bewind tussen 1938 en 1945, wat op die aansluiting by die Duitse Ryk gevolg het, is Opper-Oostenryk saam met Suid-Boheme en die streek Ausseer Land, wat deur Stiermarke afgestaan is, as sogenaamde "Reichsgau Oberdonau" geadministreer.

Ná die Tweede Wêreldoorlog het Opper-Oostenryk noord van die Donau deel van die Sowjet-Russiese besettingsone in Oostenryk geword. In 1955 het die Republiek van Oostenryk sy soewereiniteit herwin, en Opper-Oostenryk is hervestig as een van sy nege deelstate.



</doc>
<doc id="50472" url="https://af.wikipedia.org/wiki?curid=50472" title="Fes">
Fes

Fes (Arabies: فاس) is die derde grootste stad van Marokko naas Casablanca en Rabat in die noorde en is die hoofstad van die gelyknamige provinsie. Die stad het 1 958 782 inwoners in 2010 gehad. Fes een van die vier koningsstede van Marokko, saam met Marrakesj, Meknes en Rabat. Die stad is op die vrugbare "Haouzvlakte" aan die voet van die "Hoë Atlas" geleë. Die Medina van Fes is in 1981 deur UNESCO as wêrelderfenisgebied gelys.



</doc>
<doc id="50476" url="https://af.wikipedia.org/wiki?curid=50476" title="St. Pölten">
St. Pölten

St. Pölten (amptelike naam, dikwels ook Sankt Pölten) is die hoofstad en grootste stad van die Oostenrykse deelstaat Neder-Oostenryk. Die stad het 'n bevolking van sowat 52 000 (2011) en 'n oppervlakte van 108 km². St. Pölten lê langs die Traisen-rivier en in die uitlopers van die Alpe-bergreeks.


</doc>
<doc id="50479" url="https://af.wikipedia.org/wiki?curid=50479" title="Republiek van Weimar">
Republiek van Weimar

Die historiese term Republiek van Weimar (Duits: "Weimarer Republik", [ˈvaɪmaʁɐ ʁepuˈbliːk], , amptelik "Deutsches Reich", destyds ook "Deutsche Republiek" genoem) verwys na die demokratiese fase van die Duitse Ryk tussen 1918/19 en 1933. Hierdie tydperk het begin met die Novemberrewolusie en die proklamasie van 'n republiek op 9 November 1918 asook die afkondiging van die Grondwet van Weimar op 11 Augustus 1919.

Die Republiek van Weimar was 'n demokratiese federale republiek, sy regeringstelsel het presidensiële en parlementêre elemente behels. Sy naam is afgelei van die Thüringiese stad Weimar, die plek waar die Nasionale Grondwetlike Vergadering byeengekom het om die eerste Duitse republiek op nasionale vlak in die lewe te roep.

Met die benoeming van Adolf Hitler as rykskanselier op 30 Januarie 1933 en die oprigting van die Nasionaalsosialistiese diktatuur het die demokratiese Republiek van Weimar tot 'n einde gekom.

Retrospektief word die Republiek van Weimar, die eerste demokratiese bedeling in Duitsland, dikwels as 'n blote politieke tussenfase tussen die keiserlike monargie met sy feodale trekke en die Nasionaal-Sosialistiese diktatuur vanaf 1933 beskryf, met sy grondwet as een van sy grootste swakpunte. Betreklik laat het Duitse en buitelandse historici in die vroeë 21ste eeu nuwe perspektiewe daarop ontwikkel en dit begin waardeer as 'n grondwet wat - as een van die eerste in Europa - stemreg vir vroue verskans het net soos menslike vryheid en waardigheid en ander basiese regte. 

Eweneens vasgeskryf in die grondwet van Weimar was die beginsels van 'n moderne welvaartstaat en geordende verhoudinge tussen staat en kerk. Hoekom groot dele van die Duitse samelewing nie bereid was om die grondwet se potensiaal van reg en geregtigheid, demokrasie, vryheid en solidariteit te ontwikkel nie, is een van die groot kwessies van die periode tussen 1919 en 1933 wat sentraal staan in moderne historiese navorsing.


</doc>
<doc id="50481" url="https://af.wikipedia.org/wiki?curid=50481" title="Salzburg (deelstaat)">
Salzburg (deelstaat)

Salzburg (Duits: [ˈzaltsbʊɐ̯k], ) is 'n deelstaat van die land Oostenryk. Dit beslaan 'n oppervlakte van 9 538 km² en het 'n bevolking van 7 156 in 2018 gehad. Die deelstaat Salzburg grens aan die deelstate Tirol in die weste, Opper-Oostenryk in die noordooste, Stiermarke in die ooste, Karintië in die suidooste en Oos-Tirol in die suide. In die suidweste grens dit aan Italië (Suid-Tirol) en in die noordweste aan Duitsland (Beiere). Salzburg is die hoofstad en met 'n bevolking van 153 377 (2017) die grootste stad van Salzburg.

Die deelstaat, wat oor 'n lang tydperk in die politieke spanningsveld tussen Beiere en Oostenryk gestaan het, het sy oorsprong in die gelyknamige bisdom wat in 696 met die stigting van die Sint Pieter-klooster ("Stift St. Peter") – tans die oudste bestaande abdy in die Duitse taalgebied – en die vroueklooster op die Nonnberg deur Sint Rupert van Salzburg (omstreeks 650–718) gevestig is. As aartsbisdom het Salzburg vanaf 798 tot die middelpunt van die Beierse kerkprovinsie ontwikkel.

Sowat 400 jaar later het aartsbiskop Eberhard II verskeie graaf- en voogdyskappe en jurisdiksies saamgesmelt tot 'n unitêre politieke entiteit. Salzburg se grense is in 1275 deur die Beierse hertog Heinrich XIII erken, en al was Salzburg in dié tyd nog onder Beierse gesag, is met dié erkenning die eerste stap geneem om Salzburg onafhanklik te maak van die aangrensende Hertogdom Beiere. Vanaf 1328 was Salzburg grotendeels selfregerend.

Die ontginning van en handel met sout en goud (so in die Rauriser- en Gasteiner-vallei) het bygedra tot die streek se ekonomiese welvaart, alhoewel naas adellikes en vors-aartsbiskoppe net stedelike elites daarin gedeel het. Die groot inkomsteverskille tussen dié heersende klas en die landelike bevolking het sosiale spanninge meegebring. Omstreeks 1500 het boere in opstand teen die owerheid gekom. Hierdie onluste het in die tyd van die Reformasie toenemend 'n godsdienstige ondertoon gekry. In 1711 is 20 000 Protestante op bevel van aartsbiskop Leopold Graf von Firmian uit Salzburg verdryf.

In 1805 is Salzburg by die Oostenrykse Keiserryk ingesluit. Ná 'n kortstondige periode onder Beierse gesag vanaf 1810, toe die streek "Salzachkreis" genoem is, het die gebied volgens besluite, wat tydens die Kongres van Wene geneem is, in 1816 weer Oostenryks geword. Nog tot in die middel van die 19de eeu het dit as "Salzburgkreis" deel uitgemaak van "Österreich ob der Enns" (Opper-Oostenryk), terwyl ander gebiede in die weste soos die voormalige vors-prosdy Berchtesgaden Beiers gebly en die Ziller-vallei en Windischmatrei by Tirol ingesluit is. In 1850 het Salzburg 'n selfstandige Oostenrykse Kroonland geword, tien jaar later het die eerste Salzburgse parlement ("Landtag") vergader.

In Oktober 1918 is Salzburg ná die ontbinding van die Oostenryks-Hongaarse dubbelmonargie by Duits-Oostenryk en in die volgende jaar by die nuutgestigte Republiek Oostenryk ingesluit. In die tyd van die Nasionaalsosialistiese diktatuur en die aansluiting by die sogenaamde Groot-Duitse Ryk (tussen 1938 en 1945) was Salzburg naas Karintië die enigste Oostenrykse deelstaat wat as sogenaamde "Reichsgau Salzburg" in sy vroeëre grense voortbestaan het. Ná die Tweede Wêreldoorlog het die land tussen 1945 en 1955 saam met Opper-Oostenryk suid van die Donau en 'n sektor van Wene deel uitgemaak van die Amerikaanse besettingsone voordat Oostenryk sy soewereiniteit as onafhanklike republiek herwin het.





</doc>
<doc id="50484" url="https://af.wikipedia.org/wiki?curid=50484" title="Modena">
Modena

Modena (Latyn: "Mutina") is 'n stad in die streek Emilia-Romagna, in die noorde van Italië. Die stad het 'n bevolking van 184 525 in 2013 gehad en het 'n oppervlakte van 182,7 km². Die ensemble van Modena met die katedraal, die Torre Civica en die Piazza Grande is in 1997 deur UNESCO as wêrelderfenisgebied gelys.



</doc>
<doc id="50485" url="https://af.wikipedia.org/wiki?curid=50485" title="Stiermarke">
Stiermarke

Stiermarke (Duits: "Steiermark", Sloweens: "Štajerskais") 'n deelstaat van die land Oostenryk. Graz is die hoofstad en met 'n bevolking van 273 838 die grootste stad van Stiermarke.



</doc>
<doc id="50488" url="https://af.wikipedia.org/wiki?curid=50488" title="Delareyville">
Delareyville

Delareyville is 'n klein dorp in die suide van die Noordwesprovinsie, Suid-Afrika. Die dorp is in 1914 gestig en is genoem na Koos de la Rey. Die N14 nasionale pad gaan deur Delareyville.

Die dorp is gestig om huisvesting te bied aan die mense wat op die soutpanne gewerk het.

Die distrik van 3 900 km is geskik vir mielies, grondbone en sorghum. Bees- en skaapboerdery is ook belangrik. Daar is groot graansilo's in die omgewing en 'n fabriek op die dorp wat grondbone sorteer en verpak. Barberspan is 20 km oos van die dorp.




</doc>
<doc id="50492" url="https://af.wikipedia.org/wiki?curid=50492" title="Manlike gehegtheid">
Manlike gehegtheid

Manlike gehegtheid is die vakwoord wat in die gedragskunde, sosiale wetenskappe en oor die algemeen ingespan word om die soorte vriendskap en/of samewerking tussen mans (of in die geval van gedragskunde: manlikes van onderskeie spesies) te omskryf.

Die presiese betekenis wat aan die woord gekoppel word, verskil in watter teksverband dit gebesig word.
Met betrekking tot menslike verhoudings, word "manlike gehegtheid" gebruik om vriendskappe tussen mans, of die wyse waarop mans met mekaar bevriend raak, te beskryf. Hierdie uitdrukking word soms as gelykbetekenend van "kameraadskap" beskou.

Vriendskappe tussen mans is heel dikwels hoofsaaklik gegrond op werksaamhede of stokperdjies wat met mekaar gedeel word, eerder as gevoelens, waar laasgenoemde meer algemeen by vroulike vriendskappe opgemerk kan word. Tipiese aktiwiteite sluit in die speel van videospeletjies, beoefening van sport, visvang, jag, kampeer, braai en sosiale drinksessies. Die eerste wyd bekende gebruik van die benaming was in "Men in Groups" (as "male bonding"), wat geskryf is deur die menskundige, Lionel Tiger.



</doc>
<doc id="50495" url="https://af.wikipedia.org/wiki?curid=50495" title="Tirol">
Tirol

Tirol is 'n deelstaat van die Republiek Oostenryk. Innsbruck is die hoofstad en met 'n bevolking van 132 236 (2017) die grootste stad van Tirol. Die deelstaat Tirol bestaan uit die twee afsonderlike dele Noord-Tirol en Oos-Tirol. Suid-Tirol en Trentino moes ná die Eerste Wêreldoorlog in 1918 aan Italië afgestaan word en vorm, nadat die Republiek Oostenryk dekades lank as beskermende buitelandse moontlikheid daarop aangedring het dat die kulturele en taalregte van Duitssprekende Suid-Tirolers in formele Italiaanse wetgewing verskans moet word, tans die outonome gebied Trentino-Suid-Tirol. Die Oostenrykse deelstaat Tirol en die Italiaanse outonome gebied Trentino-Suid-Tirol vorm nou die Europese streek Tirol vir die doel van samewerking.

Tirol beslaan 'n oppervlakte van 12 640 km² en het 'n bevolking van 746 153 in 2017 gehad. Tirol is in 1919 na die ontbinding van Oostenryk-Hongarye gestig en is in die suidweste van Oostenryk geleë. Dit grens aan die deelstate Vorarlberg in die weste, Salzburg in die ooste en Karintië in die suidooste. In die noorde grens dit aan Duitsland (Beiere), in die suidweste aan Switserland en in die suide aan Italië (Suid-Tirol).




</doc>
<doc id="50499" url="https://af.wikipedia.org/wiki?curid=50499" title="Vorarlberg">
Vorarlberg

Vorarlberg is die mees westelike en, ten opsigte van sy oppervlakte en bevolking, op een na ook die kleinste deelstaat van die Republiek Oostenryk. Bregenz is die hoofstad met 27 726 inwoners, terwyl Dornbirn met 'n bevolking van 45 520 die grootste nedersetting in die deelstaat is.

Die gebied van die huidige deelstaat het sy eie streeksidentiteit eers relatief laat en nie voor die 19de eeu ontwikkel nie. Die landsnaam (waarvan die klemtoon in Oostenryk gewoonlik op die tweede, in Duitsland dikwels ook op die eerste sillabe val) is afgelei van die vroeër strategies belangrike Arlberg-bergpas. Vanuit die perspektief van die ou ryk en die Huis van Habsburg se stamkasteel in die Switserse kanton Aargau is die gebied "voor" die bergpiek Arlberg geleë. Die naam Vorarlberg word sedert die middel van die 18de eeu gebruik.

In kulturele opsig verskil Vorarlberg merkbaar van die ander Oostenrykse deelstate. So word hier Hoogalemanniese dialekte (Vorarlbergs) gepraat wat, behalwe vir kleiner taaleilande in Tirool, nie elders in Oostenryk voorkom nie en nou verwant is aan Hoogalemanniese dialekte in die suide van Suidwes-Duitsland en Switserland. Dit weerspieël die vestiging van Alemanniese setlaars in die gebied, terwyl die meerderheid Oostenrykers in die deelstate oos van Vorarlberg nasate van Middeleeuse Beierse koloniste is en Beiers-Oostenrykse dialekte praat. Geografies maak Vorarlberg deel uit van die Ryn se dreineringsgebied, terwyl die res van die land - met klein uitsonderings - deur die Donau gedreineer word.



</doc>
<doc id="50505" url="https://af.wikipedia.org/wiki?curid=50505" title="Patologie">
Patologie

Patologie (of siekteleer) verwys na die studie van siektes. Aangesien dit so 'n wye onderwerp verteenwoordig word patologie onderverdeel in 'n verskeidenheid van velde wat strek van molekulêre patologie tot menslike patologie.

Menslike patologie word gewoonlik opgedeel in:



Forensiese patologie fokus op die oorsaak van dood, en word gewoonlik deur middel van 'n outopsie bepaal.


</doc>
<doc id="50506" url="https://af.wikipedia.org/wiki?curid=50506" title="Hepatomegalie">
Hepatomegalie

Hepatomegalie dui op abnormale vergroting van die lewer.
Oorsake:






</doc>
<doc id="50507" url="https://af.wikipedia.org/wiki?curid=50507" title="Lewer">
Lewer

Die lewer is een van die essensiële organe van diere. Dit lê regs onder die diafragma en word beskerm deur die onderste ribbes. Die lewer is nie net die grootste orgaan in die liggaam nie, maar is ook een van die veelsydigste en essensieelste. Meer as 500 verskillende funksies van die lewer is al ontdek. 

Dit sluit onder meer in galsekresie, die uitruiling van stowwe, metabolisme, detoksikasie, barging van noodsaaklike stowwe, opbreking van rooi bloedselle, fagositose asook sintese van protrombien en fibrinogeen, wat by bloedstolling betrokke is.

Ongeveer 18 dae na bevrugting kan die lewer reeds in die embrio onderskei word. Die embrio kan as 'n gekromde, buisvormige struktuur voorgestel word. In die lumenwand is daar verskeie instulpings, waarvan die lewer en die pankreas van die belangrikste is. 

Embriologies ontstaan die lewer dus onder meer as 'n uitgroeisel van die epiteel van die middelderm en vorm sodoende 'n uitwendige klier van die spysverteringstelsel In die ongebore kind is die lewer van groot belang omdat dit in groot mate verantwoordelik is vir die vorming van bloedselle. Tien weke na bevrugting maak die lewer 10% van die totale massa van die embrio uit, maar daarna neem die massavermeerdering van die lewer af in verhouding tot die groeitempo. 

By geboorte maak die lewer slegs 5 % van die totale massa van die baba uit. Die vorming van bloedselle word in hierdie stadium deur ander organe oorgeneem, maar indien nodig, kan die lewer hierdie funksie van bloedselvorming weeroorneem.
Om vas te stel of die lewer doeltreffend funksioneer, kan verskeie lewerfunksieproewe gedoen word. Die volgende is die belangrikste:

- Die broomsulfaleïentoets (BSP). Broomsulfaleïen word in 'n aar ingespuit, gaan dan deur die lewer en word met 'n bepaalde snelheid via die gal uitgeskei. Die broomsulfaleïenkonsentrasie van die bloed word na 'n bepaalde tyd bereken.

- Die bilirubientoets, wat gebruik word om die bilirubienkonsentrasie van die bloed te bepaal.

- Die bepaling van urobilinogeen en urobilien (afbraakprodukte van bilirubien) in die urine.

- Die bepaling van die hoeveelheid proteïene in die bloed en die samestelling daarvan, bekend as die proteïenspektrum. Die bepaling van die protrombiengehalte van die bloed.

- Die bepaling van alkaliese fosfatase, serumglutamaatoksalaattransaminase (SGOT), serumglutamaatpiruvaat-transaminase (SGPT) en serumlaktaatdehidrogenase (SLDH), wat almal ensieme is waarvan die konsentrasie in serum afneem tydens lewerselafbraak, galstuwing en ander lewersiektes.

Bogenoemde toetse word roetinegewys gedoen. Daar is egter nog ander tegnieke, byvoorbeeld die direkte monsterneming van gal uit die "ductus choledochus", of die laparoskopie-tegniek, waar 'n buis deur 'n opening in die buikwand gesteek word en waardeur die lewer dan bekyk en ondersoek kan word. 

Selfs mini-chirurgie kan so toegepas word. Verder is daar ook 'n aantal röntgenologiese metodes wat gebruik word vir lewerondersoeke. Dit is selfs moontlik om 'n lewerbiopsie te doen, dit wil sê 'n klein stukkie lewerweefsel word verkry en mikroskopies ondersoek. So ŉ stukkie weefsel kan tydens ŉ operasie verkry word of deur middel van 'n holnaald wat deur die buikwand gesteek word. 

Daar is ook 'n tegniek ontwikkel om vas te stel of daar 'n onreëlmatige verspreiding van die lewerweefsel is. 'n Klein hoeveelheid radioaktiewe stol word toegedien en met behulp van 'n Geiger-Müller-teller word die verspreiding daarvan gevolg.

Ontsteking van die lewer kom dikwels voor maar is gewoonlik nie te ernstig nie en klaar vanself op. Die ontsteking kan egte chronies word en dan staan die toe stand bekend as lewersirose. Lewersirose word gekenmerk deur die vernietiging van die lewerweefselstruktuur, wat meebring dat die lewer swakker funksioneer. Benewens sirose is ook lewerkanker, galwegontsteking en lewerabsesvorming ernstige siektes. Lewerontsteking (hepatitis, infektiewe hepatitis) kom die algemeenste voor en word gewoonlik deur 'n virusinfeksie veroorsaak. 

Hepatitis epidemica (besmetlike geelsug) word veroorsaak deur die hepatitis-A-virus, wat deur die ontlasting versprei en deur direkte kontak oorgedra word. Dit is gewoonlik jong mense wat hierdie siekte in skole, kasernes en tuis opdoen. Serumhepatitis word deur die hepatitis-B-virus veroorsaak. Oordrag geskied deur middel van die bloed, gewoonlik deur ŉ inspuitingnaald wat na gebruik nie gesteriliseer is nie. Die duur van albei tipes hepatitis is ongeveer dieselfde maar die inkubasietyd van serum hepatitis is 1 tot 6 maande, terwyl die van besmetlike geelsug 10 tot 40 dae is. 

Immuniteit kan teen die A-virus opgebou word, maar die teen die B.virus duur ongeveer net een jaar. By pasiënte met serumhepatitis word die Australiese antigeen in die bloed aangetref. Hierdie antigeen kan deur ŉ immunologiese reaksie aangetoon word. Pasiënte met chroniese lewerontsteking en lewerkanker het ook soms hierdie antigeen in hulle bloed. Tydens die inkubasieperiode van besmetlike geelsug sowel as serumhepatitis toon die pasiënt griepsimptome, wat met veluitslag en/of pyn in die gewrigte gepaard kan gaan. 

Daarna begin die vel geel vertoon as gevolg van 'n styging van die bloedbilirubien. Die lewer is vergroot en wanneer daarop gedruk word, is dit pynlik. Die ontlasting is lig van kleur, terwyl die urine donker is weens baie urobilien en urobilinogeen daarin. Die beskadigde lewerselle veroorsaak dat baie lewerensieme in die bloed afgegee word. Die siekte is gewoonlik 3 weke op sy ergste en die meeste pasiënte is na 6 tot 8 weke heeltemal genees. Die siekte kan soms baie ernstig wees en daar is 1 % sterfgevalle. Soms kom die geelsug nie duidelik na vore nie en is galstuwing die enigste simptoom. 

'n Nuwe infeksie kan ook opgedoen word terwyl die voorafgaande geelsug nog nie heeltemal opgeklaar het nie en dit kan tot ernstige lewerselafbraak lei. Tydens hepatitis is rus in die bed en 'n dieet wat ryk is aan proteïene en koolhidrate, maar arm aan vette, aan te beveel (Iewerdieet). Alkohol moet vermy word omdat dit die lewerweefsel beskadig. Besmetlike hepatitis kan grotendeels voorkom word deur algemene netheid en higiëne. Dit is raadsaam om met gammaglobuliene ingeënt te word voordat aan tropiese en subtropiese gebiede besoek gebring word. Serumhepatitis kan voorkom word deur steriele inspuitnaalde te gebruik en deur steriel te werk te gaan tydens bloedtrekking of bloedtoediening. 

Vir bloedskenking moet die skenker se bloed eers getoets word vir die aanwesigheid van die Australiese antigeen. Daar is ook nog ander seldsame vorme van virushepatitis, byvoorbeeld hepatitis tydens klierkoors (Pfeiffer se klierkoors) en tydens herpes simplex- en sitomegaliese infeksies. Verder ontstaan lewerontsteking tydens Weil se siekte, Bang se siekte en tydens brucellose (bakteriële infeksie). By pasiënte met tuberkulose, sarkoïdose (Boeck se siekte) of skimmel- en parasiet infeksies kan daar soms lewerontstekingsimptome opgemerk word. 

Dit is moeilik om die spesifieke tipe hepatitis te diagnoseer en daarom sal die geneesheer dikwels van 'n lewerbiopsie gebruik maak om seker te maak of dit 'n akute hepatitis of 'n chroniese geval is. Soms ontstaan daar ŉ outoïmmuunreaksie ('n afweer- of teenreaksie wat teen die liggaam gerig is) en die pasiënt kla oor ŉ verlies aan eetlus, 'n vol gevoel in die bobuik en swak dermfunksie. By ondersoek vind die geneesheer ŉ hoë koors, hoë besinkingsnelheid van die bloed en 'n veluitslag. 

ŉ Tipe veluitslag wat dikwels voorkom, lyk soos die web van ŉ spinnekop en bestaan uit uitgeswelde bloedvaatjies met ŉ sentrale rooi kolletjie. Die diagnose kan bevestig word deur 'n lewerbiopsie en 'n mikroskopiese ondersoek van die lewerweefsel. Die behandeling sluit in rus, 'n lewerdieet en 'n verminderde alkoholinname. Lewerselle kan maklik deur die oormatige gebruik van alkohol en medisyne beskadig word. Dit kan ŉ hepatitis (geneesmiddelhepatitis, alkoholhepatitis) met gepaardgaande hewige stuwing in die galweë veroorsaak. 

Oormatige gebruik van alkohol en medisyne kan ook lei tot vervetting van die lewer (vetlewer). Laasgenoemde kan ook die gevolg wees van ondervoeding of van 'n vetryke en proteïenarme dieet. Vetlewer is ook al opgemerk by hart-, long- en bloedsiektes wat met 'n suurstofgebrek gepaard gaan. Om ŉ diagnose te kan maak, moet ŉ lewerbiopsie uitgevoer word. Bykomstig by die meeste lewersiektes kan lewersirose ontstaan. Dit is 'n chroniese lewersiekte met ernstige gevolge. 

Tydens lewersirose gaan die normale struktuur van die lewerweefsel verlore en word dit vervang deur bindweefsel. Indien die normale struktuur nie te veel beskadig is nie, sal die klein galkanaaltjies en lewerselle herstel. Dikwels word sirose voorafgegaan deur lewerbeskadiging, soos byvoorbeeld deur alkoholmisbruik, virushepatitis, chroniese obstruksie in die galweë, chroniese bloedstuwing in die lewer as gevolg van ŉ hartafwyking, of deur die opbouing van skadelike stowwe in die lewer. 

By 50% van die gevalle is die oorsake van sirose onbekend. As gevolg van die sirose styg die bloeddruk te veel in die poortaarstelsel (wegvoer van bloed uit die ingewande via die lewer) en ontstaan daar bloedstuwing. Vervolgens vergroot die milt, vog hoop op in die buikholte (askites) en 'n kollaterale sirkulasie ontstaan, dit wil sê die bloed kan nie meer deur die lewer gaan nie en moet nou 'n ompad loop, deur byvoorbeeld die are van die slukderm. 

Hierdie bloedvate kan te vol word en bars en hewige bloeding meebring. Weens onvoldoende lewerfunksie kom die toestand van lewerontoereikendheid, geelsug en ŉ verlaagde albumiengehalte in die bloed voor. Daar kan ook senuweesteurnisse ontstaan wat uiteindelik tot 'n koma kan lei (coma hepaticum) omdat die lewer se ontgiftigingsfunksie swak is en skadelike produkte in die ingewande ophoop. Ten slotte is daar nog 'n paar ander ernstige lewersiektes, byvoorbeeld lewerselkarsinoom (hepatoom, lewerkanker). Dit kom selde in Wes-Europa voor, maar is algemeen in sekere dele van Afrika en kan moontlik toegeskryf word aan voedsel wat met 'n sekere skimmel besmet is. 

In Europa kom lewerselkarsinoom voor by pasiënte wat lewersirose het. Behandeling is moeilik, maar indien die karsinoom vroeg genoeg bevestig word, kan ŉ gedeelte van die lewer verwyder word. 'n Ander seldsame lewersiekte is lewernekrose of akute geelleweratrofie. Dit begin skielik en groot gedeeltes van die lewerweefsel word deur nekrose vernietig. Hierdie siekte kom voor by pasiënte met virushepatitis, as newe-effek van geneesmiddels of na vergiftiging. Bakterieë in die galweë en ŉ galwegobstruksie kan 'n bakteriële infeksie (cholangitis) tot gevolg hê. 

Simptome sluit in koorsaanvalle, pyn in die regterbobuik en ŉ vergrote lewer. Gewoonlik is die milt ook vergroot. Chroniese cholangitis, met minder duidelike simptome, kom veral by ouer pasiënte voor. Die diagnose van cholangitis is moeilik en word meestal eers tydens 'n operasie bevestig. Lewerabsesse, dit wil sê holtes wat met etter gevul is, kan ook in die lewerweefsel voorkom. So 'n abses kan ontstaan na infeksie met bakterieë of amoebas. Die mikroörganismes dring die lewer binne deur middel van die bloedvate, galweë of vanaf 'n nabygeleë ontstekingsgebied. Behandeling stuit in die chirurgiese dreinering van die abses en die toediening van antibiotika. 

Die lewer is die grootste klier in die menslike liggaam. Ook is dit naas die vel, die grootste orgaan. Die lewer van 'n volwassene weeg tussen 1,5 en 1,8 kg en is sowat 20 cm breed. Die lewer, met 'n massa van ongeveer 1,5 kg by die volwasse persoon, is die grootste klier in die liggaam. Die lewer is in die regterbobuikkompartement, net onder die middelrif of diafragma, geleë en is gedeeltelik daaraan geheg. In die normale toestand kom die lewer nie onder die ribbes uit nie. 'n Geneesheer kan deur ondersoek en palpasie die grootte van die lewer vasstel. 

Die onderkant van die lewer rus op ander buikorgane en die afdrukpatroon van organe soos die niere, byniere, maag, duodenum en dikderm kan op die lewer gesien word. Die lewer het 2 groot lobbe, naamlik 'n linker- en 'n regterlob, waarvan laasgenoemde die grootste is. Tussen hierdie 2 groot lobbe is daar nag 2 kleiner lobbe. Tussen die 2 kleiner lobbe loop 'n fissura, wat die porta hepatis of die lewerpoort genoem word. Bloedvate, limfvate, senuwees en die galbuisstelsel gaan die lewer binne of verlaat die lewer deur hierdie porta hepatis. 

Die poortaar, wat voedingstofryke bloed vanuit die dermwand en ook bloed uit die pankreas en die milt vervoer, gaan die lewer by die porta hepatis binne en vertak in 'n fyn netwerk van haarvate. Dit is eintlik 'n unieke toestand, aangesien die poortaar self ontstaan het as gevolg van die samevloeiing van 'n haarvatnetwerk in die dermwand. Daar word dan ook van 'n veneuse wondernet gepraat. Die vate en galweë loop in bindweefselstroke (portale ruimtes) totdat die fynste haarvatvertakkinge die lewer bereik. 

Afgesien van die veneuse bloed (vervoer in die poortaar) word die lewer ook voorsien van arteriële bloed wat in die lewerslagaar gedra word. Die afvoer van bloed vind plaas deur die leweraar (vena hepatica), terwyl die gal weggevoer word deur die galweë, wat uit klein galkapillêre ontstaan. Die galweë verenig tot een buis, die ductus hepaticus, wat verder na die duodenum loop en as die ductus choledochus bekend staan. Die lewer word omring deur ŉ digte bindweefselkapsel, wat die lewer by die porta hepatis binnedring en deur middel van vertakkende septa die lewer in lobules verdeel. 

Tussen die septa van digte bindweefsel voltooi 'n netwerk van bindweefselvesels die ondersteunende raamwerk van die lewer. Vanweë die besondere rangskikking van die lewerselle is daar intensiewe kontak tussen die bloed en lewerselle moontlik. Aan die buitekant van die septa, wat tussen die lewerselle instrek, kom ŉ spesiale netwerk van bloedkapillêre (sinusoïede) voor. Hierdie sinusoïede is wyd en boogvormig en die bloedvloei word hier vertraag sodat goeie uitruiling van stowwe tussen die bloed en lewerselle kan plaasvind. 

Kapillêre is gewoonlik met aaneengeskakelde endoteelselle uitgevoer, maar omdat daar in die lewer openinge tussen die endoteelselle is, staan hulle dan bekend as die selle van Kupffer. Hierdie selle neem deur die proses van fagositose partikels en kolloïede op. Die Kupffer-selle maak deel uit van die retikuloëndoteliale stelsel. (Die milt en rugmurg speel 'n belangrike rol in die retikuloëndoteliale stelsel van die liggaam.)

Sommige lewerklierselle stort hulle afskeiding (hormone) direk in die bloedstroom, terwyl ander klierselle hulle afskeiding (gal) langs die galbuissisteem na die lumen van die duodenum stuur. Die lewer is dus 'n saamgestelde eksokriene en endokriene klier. Ander funksies van die lewer stuit in:

- Deelname aan metabolisme van proteïene, vette en koolhidrate.

- Detoksikasie van gifstowwe, afvalstowwe en ammoniak.

- Die berging van stowwe soos yster, vitamien A, B en D asook van glikogeen.

- Die afbraak van ou rooi bloedselle en die fagositose van bakterieë en liggaamsvreemde deeltjies.

- Die sintese van protrombien en fibrinogeen, wat 'n noodsaaklike rol speel by bloedstolling.

'n Mens kan nie sonder 'n lewer leef nie, maar gelukkig het hierdie orgaan 'n geweldige regenerasie- of herstelvermoë: as 90 % daarvan verwyder word, sal dit weer uitgroei tot die normale grootte, solank die algehele liggaamlike toestand van die pasiënt goed is.

Funksies sluit in:

Hepatologie is die afdeling binne die geneeskunde wat onder gastroënterologie val. Dit bestudeer die siektes van die lewer, galblaas en galbuise.

Afwykings van die lewer sluit in Hepatomegalie en Akute hepatiese porfirie





</doc>
<doc id="50508" url="https://af.wikipedia.org/wiki?curid=50508" title="Mombasa">
Mombasa

Mombasa is die tweede grootste stad van Kenia naas die hoofstad Nairobi en het 'n bevolking van 707 400 in 1999 gehad, wat in 2014 tot 'n geskatte 1,2 miljoen toegeneem het. Die stad se oppervlakte is 295 km². Mobassa lê aan die Indiese Oseaan en is 'n deel van die Swahili-kultuur.


</doc>
<doc id="50510" url="https://af.wikipedia.org/wiki?curid=50510" title="Klagenfurt">
Klagenfurt

Klagenfurt am Wörthersee (Sloweens: "Celovec ob Vrbskem jezeru") is die hoofstad en grootste stad van die Oostenrykse deelstaat Karintië. Die stad het 'n bevolking van sowat 94 000 (2010) en 'n oppervlakte van 120 km². Klagenfurt lê in die oostelike Alpe-bergreeks en aan die oostelike oewer van die Wörthermeer.


</doc>
<doc id="50514" url="https://af.wikipedia.org/wiki?curid=50514" title="Carlson-tweeling">
Carlson-tweeling

Kyle en Lane Carlson, gesamentlik bekend as die Carlson-tweeling, is identiese tweelingbroers wat saam as manlike mannekyne werk.

Die tweeling is op 24 Desember 1978 in Stillwater, Minnesota, Verenigde State van Amerika, gebore. Lane is die oudste, daar hy ses minute voor Kyle die lewe geskenk is. Die Carlson-tweeling het saam met hul twee ouer sibbe, Aaron en Michelle (‘Mich’) en ’n jonger suster, Lynnaya, grootgeword. Hulle het skoolgegaan by Stillwater High School en albei het by Winona State University gegradueer.

Hul modelloopbaan het begin toe Lane binne ’n winkelsentrum in La Crosse, Wisconsin, opgemerk is, en het sedertdien wêreldwyd suksesvolle modelle geword. Soos die Brewer-tweeling, het die Carlsons beroemd geword ná hul optrede as naakmodelle vir die fotograaf, Bruce Weber. Hulle het vir maatskappye soos Armani, Abercrombie and Fitch en die "Out"-tydskrif gewerk en is ook bekend vir hul werk by die Spring Break 2001-uitgawe van die tans gestaakte Abercrombie and Fitch "A&F Quaterly"-katalogus. Beide is onderkleremodelle en Kyle is een van die modelle wat die meeste vir Calvin Klein-onderklere ingespan word.

In 2005 het hulle as gaste in die beeldradioblyspel, "Mobile Home Disaster" op die WB Television Network verskyn.

In 2007 het Kyle gereeld op die televisieprogram "Deserving Design" saam met Vern Yip op HGTV verskyn, besig met skrynwerk.



</doc>
<doc id="50516" url="https://af.wikipedia.org/wiki?curid=50516" title="Belém">
Belém

Belém is 'n stad in die noorde van Brasilië en die hoofstad van die deelstaat Pará. Die stad het 'n bevolking van 1 402 056 in 2011 gehad en het 'n oppervlakte van 1 059 km². Die stad is net wes van die Amesonedelta, die Marajó-eiland en die monding van die Rio Tocantins in die Atlantiese Oseaan geleë.


</doc>
<doc id="50518" url="https://af.wikipedia.org/wiki?curid=50518" title="Whakatane">
Whakatane

Whakatane (uitgespreek as ɸakaˈtaːne in Māori; fɒkəˈtɑːni of /hwɒkəˈtɑːni/ in Engels) is 'n nedersetting in die ooste van die Nieu-Seelandse administratiewe gewes Bay of Plenty op die Noordeiland. Whakatane dien as die setel van die Gewestelike Raad van Bay of Plenty. Die dorp is in die suide van die Bay of Plenty geleë, 90 kilometer oos van Tauranga en 89 kilometer noordoos van Rotorua aan die monding van die gelyknamige rivier.

Whakatane het 'n bevolking van sowat 18 700 in die dorpsgebied en 'n bykomende 15 700 in die groter Whakatane-distrik. Van die totale bevolking van 34 400 is sowat 40 persent van Māori-afkoms.

Whakatane speel 'n belangrike rol in Māori-oorlewerings: hier het die eerste Polinesiese ontdekkers voet aan wal gesit, en ook die Māori se soetpatat "kumara" is vanuit hierdie streek oor die hele land versprei. Die huidige dorp se ekonomie baseer op houtverwerking, tuna-visvangs en toerisme. Die aktiewe White Island-vulkaan, wat sowat 50 kilometer van die kus af geleë is, is 'n toeristetrekpleister.


</doc>
<doc id="50520" url="https://af.wikipedia.org/wiki?curid=50520" title="Rosj haSjana">
Rosj haSjana

Rosj haSjana (Hebreeus: ראש השנה, "hoof van die jaar") is die Joodse nuwejaar, wat twee dae duur en plaasvind op die eerste en tweede dag van die eerste Joodse maand Tisjrie (volgens die Gregoriaanse kalender in September of Oktober). Rosj haSjana is 'n tyd van gebed en inkeer, en in die sinagoge word die sjofar (ramshoring) honderd keer geblaas. Die Jode wens mekaar "sjana towa", wat 'gelukkige nuwejaar' beteken, eet appels met heuning en doen "tasjliech".

Die fees van Rosj haSjana is ingestel in Wajikra/Levitikus 23,24 en Bemidbar/Numeri 29,1 maar die eerste aanduiding van viering is in Jegezkel/Esegiël 40,1.

Rosj haSjana is volgens die Joodse kalender op 1 Tisjrie, die werklike viering begin egter altyd met sonsondergang op die vooraand (omdat 'n dag met sononder begin). Aangesien maande in die Joodse kalender altyd na die maan bereken word, wissel die datum van hierdie dag volgens die Gregoriaanse kalender.




</doc>
<doc id="50524" url="https://af.wikipedia.org/wiki?curid=50524" title="Stellendam">
Stellendam

Stellendam is 'n dorp in die Nederlandse munisipaliteit Goeree-Overflakkee in die provinsie Zuid-Holland. Die vissersdorp het 'n bevolking van sowat 3 500 (2007).



</doc>
<doc id="50526" url="https://af.wikipedia.org/wiki?curid=50526" title="Goiânia">
Goiânia

Goiânia is 'n stad in die sentrum van Brasilië en die hoofstad van die deelstaat Goiás. Die stad het 'n bevolking van 1 318 148 in 2011 gehad en het 'n oppervlakte van 739,492 km².


</doc>
<doc id="50530" url="https://af.wikipedia.org/wiki?curid=50530" title="Ab Klink">
Ab Klink

Abraham (Ab) Klink (gebore 2 November 1958 in Stellendam) is 'n Nederlandse politikus wat aan die politieke party CDA behoort. Van 22 Februarie 2007 tot 14 Oktober 2010 was hy minister van Volksgesondheid, Welsyn en Sport in die Balkenende IV-kabinet.

Klink het sosiologie gestudeer aan die Erasmus Universiteit Rotterdam en het gepromoveer in die regte aan die Universiteit Leiden. Van 1999 tot 2007 was hy die direkteur van die wetenskaplike buro van die CDA. Van 2003 tot 2007 was hy 'n lid van die Eerste Kamer en van Junie tot September 2010 naas sy ministerskap 'n lid van die Tweede Kamer.

Klink was teen die kabinetsformasie van CDA en VVD met die PVV van Geert Wilders, het daardeur opspraak gemaak en het vervolgens uit die Tweede Kamer getree.



</doc>
<doc id="50531" url="https://af.wikipedia.org/wiki?curid=50531" title="Ouddorp">
Ouddorp

Ouddorp (Seeus: "Ouwdurp") is 'n dorp in die Nederlandse munisipaliteit Goeree-Overflakkee in die provinsie Zuid-Holland. Die vissers- en toeristedorp het 'n bevolking van sowat 6 000 (2009). Wessel Pretorius, 'n voorvader van Marthinus Wessel Pretorius was hier predikant vanaf 1639 tot 1653.

Ouddorp se vernaamste bron van inkomste was in vorige jare vissery, maar toerisme is nou die grootste ekonomiese bydraer. Die aard van die omgewing, die mooi strande en die skilderagtige bosryke areas trek mense van oraloor, en het ook tot 'n aansienlike styging in eiendomspryse oor die afgelope jare gelei.

Oor die oorsprong van die naam is daar nie veel met sekerheid bekend nie. Een van die teorieë is dat die dorp sy naam ontleen het aan Adriaan Ouddorp, wie die dorp sou gestig het. 'n Ander teorie het dit weer dat die dorp sy naam te danke het aan die polder Diepehorst, wat as die "oude polder" bekend gestaan het, en dat die dorp dan aanvanklik "Oude Dorp" en daarna Ouddorp geheet het.

Hoe dit ook al sy, argeologiese opgrawings het getoon dat die dorpie reeds in Romeinse tye bewoon was.

Amptelik is die aanvanklike kerkgebou wat aan St Maarten toegewy was, in 1348 opgerig. Die parochie was toentertyd deur 'n kapelaan sowel as 'n pastoor bedien, terwyl die nabygeleë Goedereede slegs 'n kapelaan had. In 1450 word Goedereede met De Oude Oosdijk tot 'n afsonderlike parochie verhef.

Daar is aanvanklik gemeen dat die kerktoring ook in dieselfde tyd gebou is, maar ondersoeke het getoon dat die materiaal wat gebruik is baie ouer blyk te wees en dat daar moontlik reeds al in 900 'n kerkgebou in Ouddorp was. Ons weet wel dat daar reeds in 1100 'n som geld deur die “Heer van de Klepperstee” vir 'n kerk en toring beskikbaar gemaak is. Dit wil dus voorkom of die oprigting van die kerkgebou in 1348 eerder 'n heropbou van 'n vorige kerk was.

Die kerkgebou het ook maar sy goeie en slegte tye ondervind. In ongeveer 1490 het die inwoners van Brederoode aanvalle teen Ouddorp en Goedereede geloods. Aangesien Goedereede baie beter versterk was het die aanvallers hul aandag op Ouddorp toegespits. Groot gedeeltes van die kerk is verwoes en die toring is ook deels afgebreek.

Die kerkklok is in die middeleeue ernstig beskadig en is eers in die 1640’s oorgegiet. (Die klok is ook in 1942 deur die Duitse weermag geroof om gesmelt te word. Gelukkig het die skip wat die klok na die smeltery vervoer het, in die IJsselmeer gesink nadat dit gesaboteer is, en die klok is na die oorlog teruggebring na Ouddorp). Meer oor hierdie klok 'n bietjie later.

Die een vlak van die toring is ook gebruik as 'n tronksel, waarin aanvanklik slegs ernstige oortreders maar later ook minder gevaarlike misdadigers opgesluit is.

Vanweë “de sterken aanwas der Gemeente van Ouddorp … die de Gereformeerd godsdienst toegedaan…” word in 1734 oorgegaan tot die verbouing van hoofsaaklik die binnekant van die kerk. Die preekstoel en “kerkraadstuijn” word vervang, die middelmuur word verwyder, die galery vergroot en die konsistorie verskuif na onder die galery. Die State van Holland en Wes Friesland het – ten einde hierdie verbouing te finansier – o.a. die reg verleen om vir 20 jaar 'n belasting op wyn, bier en brandewyn te hef – 'n baie vroeë voorbeeld van “vice tax”!

Aanvanklik was die toring en die kerkgebou aanmekaar, maar ten tye van hierdie renovasies was hulle reeds van mekaar geskei.

Teen die einde van die 1700’s het die kerkgebou die agteruitgang van die vorige twee eeue getoon, en is daar in 1790 besluit om met die herstel en vernuwing van die gebou te begin. Nie alleen die stadsowerhede nie maar ook die publiek het ingegryp en die fondse beskikbaar gestel vir die opknapping van die gebou, binne sowel as buite. (Van die meer vername mense in die gemeente het betaal om sekere sitplekke in die kerk te bekom vir 'n tydperk van 10 jaar!) Tydens die restourasieproses wat in 1791 afgehandel is, is baie van die Roomse karakter van die kerk verwyder terwyl die grafkelder en verskeie familiewapens ook herstel is. Die toewydingsdiens het op 14 Augustus 1791 plaasgevind. Die predikant “.. het wel. Eerw. heer Gersen..” lewer sy wydingspreek oor Haggai 2 vers 10.

Aan die einde van die 1800’s en begin 1900’s, terwyl die Anglo-Boere-oorlog in SA woed, word die kerk weereens aansienlik verander. In 'n artikel in "Bulletin" in 1902, skryf Overvoorde: "De toename van het ledental, die uit oogpunt van de kerklijke gemeente met vreugde werdt begroet, blijkt en bleek dikwijls voor het kergebouw zelf minder gelukkig te zijn, daar hierdoor verbouwingen noodzaakelijk worden, die nadeelig kunnen zijn voor het bouwwerk. Thans wordt hierdoor het kerkje te Ouddorp op Goeree bedreigd…"

Die Ryksargitek Adolph Mulder het voorgestel dat die kerk uitgebou word om weer tot teen die toring te strek, en wel op die ou fondasies. Dit sou die gebou verstewig en sou sonder om afbreuk te doen aan die integriteit, die nodige addisionele spasie binne die kerk lewer. Die kerkraad het egter hierteen beswaar gemaak. Die kerk is totaal herontwerp.

Wanneer daar met die verkondiging van die evangelie op die eiland begin is, is onduidelik, hoewel sendelinge reeds van vroeg daar diens gedoen het. Na die Hervorming, en waarskynlik kort na die inname van Den Briel in 1572, het die eerste twee predikante – Adriaan Allardi Janssen en Adrianus Johannis – na Goedereede gekom, vanwaar hulle ook die inwoners van Ouddorp bedien het. Daar was egter ontevredenheid oor die mate van bediening wat in Ouddorp ontvang is en in 1592 word 'n versoek tot die Klassis van Briel gerig dat Ouddorp as 'n aparte gemeente gestig en 'n eie predikant toegeken word. Die Klassis kon egter nie tot 'n besluit kom nie.

Teen 1594 wou die Ouddorpers nie langer wag en begin rondkyk vir 'n predikant om te beroep. Hul aanvanklike besluit was om ds. Van Bommenede te beroep, maar hiervoor wou die Klassis nie toestemming gee nie. Hierna val die gemeentelike oog op ’n onderwyser van Poortvliet, Jacobus Cornet. Na 'n proefpreek op voor die Klassis oor Lukas 1:9, word Conet uitgenooi om na Ouddorp te kom – sodat hy die te-stigte-gemeente kon ondersoek (en hulle hom!) Dit moes 'n voorspoedige besoek gewees het, want toestemming word deur die Klassis verleen en in 1594 verkry Ouddorp gemeentestatus. Cornet word in Mei 1595 as eerste predikant van die gemeente Ouddorp bevestig.

Soos genoem was stamvader Johannes Pretorius se vader Wessel predikant in Ouddorp, en wel die sesde predikant wat na die Reformasie hier aangestel is.

Die Notuleboek van die Hervormde Kerk se Klassis Briele lewer 'n paar interessanthede op. Op 3 April 1639 tydens 'n vergadering gehou te Heenvliet, versoek twee ouderlinge van Ouddorp toestemming om Ds Wessel Praetorius na Ouddorp te beroep. Hierdie versoek is klaarblyklik toegestaan, want op 28 Junie 1639 lewer Wessel 'n "proefpreek" oor Romeine 8:1 tydens 'n klassisvergadering te Nieuwe-Tonge, ter vervulling van die vereistes sy finale teologiese eksamen. Die beroep word uitgereik en in laat-1639 aanvaar. Vir ongeveer veertien jaar bedien Wessel hierdie gemeente voor hy in 1653 'n beroep na Emmerik aanvaar. Gedurende hierdie tydperk het hy onder andere ook as voorsitter van die klassis opgetree. In een van die notuleboeke gedateer 26 September 1651 verskyn sy handtekening as volg:

Die jong predikant tree op 16 Junie 1641 te Haarlem in die huwelik met Josyntje Claesdogter van Egmont. Die inskrywing in die Haarlemse huweliksregister lui as volg: "Wesselius Pretorius van Leiden – predikant tot Ouddorp en Josyntgen Claesdr. van Egmont van Leiden woon aldaer – sijn op attestatie van Ouddorp en de Leiden alhier getrouwd den 18e Juni 1641".

Johannes, die oudste seun, is hier in Ouddorp in die pastorie gebore. Op 26 Oktober 1642 word Johannes deur sy vader gedoop. Die inskrywing in die doopregister lees as volg:

"Den 26 October (1642)
Van my gedoopt myn eerstgeboren soon, en hebbe die genaemt Joannes. Getuigen sijn geweest mijn vader Barent Schout, mij swager Laurentius Nicolay van Egmont en meutie Geertruijt Reiniersdr. huisvrouwe van Cornelius Low" [Cornelis Louritz van Egmont]

Hierbo is genoem van die kerkklok wat erg beskadig is en in 1642 oorgegiet is. Johannes Burgerhuys het die werk aan die klok verrig, en die inskripsie daarop lees:


Volgens oorlewering is hierdie klok in gebruik geneem op die dag van Johannes se doop.

Die afgelope vier eeue was daar bitter weinig tye dat die gemeente nie deur 'n dominee bedien is nie, soos blyk uit die onderstaande tabel. Hierdie bediening het 'n groot invloed op die dorp, sy inwoners en die omstreke gehad, en tydens my besoek het ek onder die besef gekom van hoe kerkvas die mense van Ouddorp vandag steeds is (daar is tans ses kerke vir die sowat 6200 inwoners).


Johannes Pretorius (Joannes Praetorius) word op 26 Oktober 1642 te Ouddorp deur sy pa gedoop. In 1653 verhuis die gesin na Emmerik (op die grens van wat vandag Duitsland en Nederland is) nadat Wessel daarheen beroep is. Op 16 Julie 1653 word Johannes ingeskryf by die Latynse Skool van die Gereformeerde Kerk te Emmerik, en in 1661 word hy tot die Leidse universiteit toegelaat waar hy in die teologie studeer. Hy word egter in Desember 1663 geskors omdat hy – na bewering – deel was van die student-oproeringe op die kampus.

Na hierdie ongelukkige fase in sy lewe besluit Johannes om na die Ooste te vaar, en sluit hy hom aan by die VOC (Verenigde Oos-Indiese Kompanjie). Op 17 Desember 1665 vertrek die skip "Nuissenburg" (soms ook na verwys as Nuijtssenburgh) vanaf Texel met bestemming Batavia via die Kaap, met Johannes aan boord as soldaat. Na ’n reis van sowat drie-en-‘n-half maande kom die stamvader van die Suid-Afrikaanse Pretoriusfamilie op 1 April 1666 by die Kaap aan.

Die volgende inskrywing kom op 5 Maart 1670 in die Resolusies van die Politieke Raad voor:

"Joannes Pratorius van Goerhee als soldaet a ƒ10 per mt. met de fluijt nuijtssenburgh anno '66 hier aangelant."

Hy sou egter nie lank aan die Kaap vertoef nie, en vertrek reeds op 27 Junie 1666 aan boord die "Hooch Caspel" na die eiland Mauritius, waar hy vir 'n paar jaar as sekunde en sieketrooster diens sou doen. Laasgenoemde maatskaplike taak is waarskynlik aan hom toegeken as gevolg van sy (onderbroke) teologiese universiteitsopleiding en natuurlik ook sy agtergrond as predikantseun.

Die ontwikkeling van die inwonertal deur die jare heen word hieronder weergegee:



</doc>
<doc id="50537" url="https://af.wikipedia.org/wiki?curid=50537" title="Provinsies van Nederland">
Provinsies van Nederland

Hieronder volg die bevolkings- en oppervlaktegegewens van die twaalf provinsies van Nederland.




</doc>
<doc id="50538" url="https://af.wikipedia.org/wiki?curid=50538" title="Campinas">
Campinas

Campinas is 'n stad in die noorde van die Brasiliaanse deelstaat São Paulo, sowat 100 km noord van die metropool São Paulo. Die stad het 'n bevolking van 1 080 999 in 2010 gehad en het 'n oppervlakte van 795,667 km².


</doc>
<doc id="50542" url="https://af.wikipedia.org/wiki?curid=50542" title="Joan Gamper Trofee">
Joan Gamper Trofee

Die Joan Gamper Trofee is 'n jaarliks sokkertoernooi wat deur die Spaanse sokkerklub FC Barcelona georganiseer word.


</doc>
<doc id="50544" url="https://af.wikipedia.org/wiki?curid=50544" title="Mindaugas">
Mindaugas

Mindaugas (omstreeks 1200 – 12 September 1263) was die eerste bekende grootvors van Litaue asook die enigste koning van dié land. 

Baie min is bekend oor sy afkoms, sy vroeë lewe of die wyse waarop hy die mag in Litaue verower het. In 'n ooreenkoms uit die jaar 1219 word na Mindaugas verwys as 'n hertog, en in 1236 as heerser oor alle Litauers. Sowel historiese asook moderne bronne, wat sy magsuitbreiding bespreek, verwys na strategiese huwelike, maar ook die verbanning of moord van sy teenstanders.

Mindaugas het sy magsgebied in die 1230's en 1240's na geweste suidoos van die Litause kernland uitgebrei. In 1250 of 1251 het hy - gedurende 'n interne magstryd - die Rooms-Katolieke doop ontvang en het sodoende die kans gekry om 'n politieke verbond met die Lyflandse Orde, een van die felste teenstanders van die heidense Litaue, aan te gaan. In die somer van 1253 is hy tot koning van Litaue gekroon en het oor tussen 300 000 en 400 000 onderdane geheers.

Gedurende sy tienjarige heerskappy het Mindaugas wel daarin geslaag om die Litause staat te vestig, maar tegelykertyd was hy steeds in 'n magsstryd met familielede en ander hertoë gewikkel. Wes-Litaue het selfs die verbond tussen Litaue en die Lyflandse Orde openlik betwis. Mindaugas sy verowerings in die suidooste is deur Tatare bedreig.

In 1261 het Mindaugas die verbond met die Lyflandse Orde verbreek en moontlik ook die Christelike godsdiens verwerp. Hy is twee jaar later deur sy neef Treniota en 'n ander teenstander, hertog Daumantas, vermoor. Sy drie onmiddellike opvolgers het eweneens 'n gewelddadige dood gesterf. Die politieke onrus is eers omstreeks 1270 in bedwang gehou toe die titel van grootvors aan Traidenis oorgedra is.

Onsekerheid oor Mindaugas se historiese en politieke rol het eeue lank voortgeduur, terwyl sy opvolgers nie as noemenswaardige heersers geag is nie. Sy rol as beduidende politieke leier is eers deur 19de en 20ste eeuse geskiedskrywers bevestig. Mindaugas was die enigste heerser wat as koning oor Litaue geregeer het, terwyl die meeste Litause grootvorste van Jogaila af ook as konings van Pole bekroon is. Die titels is nogtans afsonderlik gevoer.

Vandag word Mindaugas as die stigter van die Litause staat beskou, en hy geniet erkenning as die veldheer wat die Tataarse opmars teen die Oosseegebied gestuit het. Daarnaas het Litaue sy internasionale erkenning en sy bekering tot die westerse beskawing aan hom te danke.

Die Litause geskiedkundige Edvardas Gudavičius het navorsing oor Mindaugas se bekroning gedoen en die presiese datum in sy publikasies as 6 Julie 1253 bepaal. Hierdie dag is tans 'n openbare vakansiedag in Litaue.


</doc>
<doc id="50545" url="https://af.wikipedia.org/wiki?curid=50545" title="Bromanse">
Bromanse

Bromanse, of soms verkeerdelik mansminnekoos ("man-crush"), is ’n diepe, nie-seksuele verhouding tussen twee of meer mans, as ’n vorm van homososiale (dit wil sê, vriendskaplike omgang tussen persone van dieselfde geslag) intimiteit. Die woord, wat in die 1990’s bedink is, verwys kenmerkend na ’n verhouding tussen heteroseksuele mans wat beïnvloed word deur die uitwerking van die tweede golf feminisme in die Verenigde State van Amerika, of soortgelyke bewegings van oor die wêreld heen, omrede baie van die jonger mans, wat meer uitdrukking gee aan hul emosies en meer meegevoel toon as die vorige geslagte s’n, deur feministiese moeders van die 1970’s grootgemaak is. 

"Bromanse" is ’n regstreekse leenwoord van die Engelse "bromance", wat, as kofferwoord, ontstaan het uit die samevoeging tussen die woorde "bro" / "brother" en "romance". Hierdie term is deur Dave Carne, ’n redakteur, in die skaatsplanktydskrif, "Big Brother", in die 1990’s bedink om spesifiek te verwys na die soort verhoudings wat tussen skaatsplankryers ontwikkel wat ’n lang tyd in mekaar se geselskap saam deurbring. 

’n Bromanse is ’n baie gehegte vriendskap tussen twee heteroseksuele mans; volgens die norm gewoonlik tussen twee heteroseksuele mans. Mans wat binne ’n bromantiese verhouding staan word soms van gesê dat hulle bromoseksueel is en mans liefkoos, selfs al is hul verhouding nié, trouens, seksueel van aard nie. Hegte vriendskappe tussen mans kan regdeur die eeue heen gevind word, maar die bromanse kom veral vandag meer algemeen voor, vanweë die groot getal mans wat enkellopend oor ’n geruime tyd bly eerder as om te trou of in seksuele verhoudings betrokke te raak.

Mans binne ’n bromanse ken mekaar oor ’n geruime tydperk en hulle koester ’n besonderse liefde, vertroue, respek en gevoelens teenoor mekaar. Dit is algemeen om bromanse in ’n vorm van fisiese affeksie uit te druk, soos om mekaar te karnuffel en te omhels, hoewel die verhouding baie dieper gewortel is as die uitdrukking van vriendskap op die oppervlak. Dikwels sal mans ook baie geheg aan mekaar se gesinne raak, tyd saam met hulle deurbring en hulself amper as deel van die gesin vereenselwig. 
Dit is ook nie ongewoon vir mans binne ’n bromanse om saam in ’n woning te bly nie; sodoende word voordeel uit hul vriendskap geput deur op die koop toe saam finansiële laste te dra en elkeen gevolglik individueel op huurgeld spaar. 

Alle soorte aktiwiteite kan onder die vaandel van bromanse geniet word, hoewel daar ’n sterk klem geplaas word om vroue by hierdie aktiwiteite uit te sluit.
Mans binne ’n bromanse kan saam ’n drankie geniet, kook of eet, televisie of rolprente kyk, sportbyeenkomste bywoon, deelneem aan sport of hul lewenservaringe met mekaar deel; partykeer in die samesyn van ander mans of soms meer geïsoleerd as ’n paartjie. Vele bromanse begin al nadat die hoërskoolloopbaan voltooi is, tydens ’n tydperk van toenemende sosialisering. Hierdie vriendskapsverhouding word lewenslank behou, selfs al trou die mans met ander langtermyn lewensmaats.

Homososiale verhoudings (oftewel vriendskappe tussen mense van dieselfde geslag) vervul gewoonlik die sosiale leemte wat gelaat word deur nie in seksuele verhoudings betrokke te raak nie; gevolglik sal homososiale verhoudings geneig wees om te kwyn sodra een van die vriende trou en/of oor ’n latere stadium in ’n seksuele verhouding met iemand anders betrokke raak.
In teenstelling met hierdie konsep, bly die hegte vriendskapsband wat in bromanse gevorm is voortbestaan, deurdat die betrokkenes in hierdie tipe homososiale verhouding ook hul tyd aan mekaar se gesinne afstaan, mekaar bystaan en partykeer ondernemingsvennootskappe sal aangaan.

Bromanse word deur party gemeenskappe verwerp, veral by diesulkes wat hierdie verhoudings as onmanlik bestempel. In gebiede waar die stigma teen homoseksualiteit veral fel is (en daar verkeerdelik enige waarneembare verhouding tussen mans as homoseksueel afgeskiet sal word) sal mans in ’n bromanse soms gedwing mag word om hul manlikheid te bewys indien hul nog deur die gemeenskap aanvaar wil word. In ander wêrelddele word bromanse aanvaar en soms openlik verwelkom, daar ’n lojale maat as waardevol gereken word.

Bromanse kan daarom bewoord word as die intiemste vriendskaplike verhouding tussen twee of meer mans, waarvan die seksuele element afwesig is. Bromanse word egter maklik deur die samelewing met homoseksualiteit verwar, omrede die buitestaanders nie altyd kan onderskei of ’n verhouding tussen twee (of meer) mans op vriendskaplike liefde of erotiese liefde gegrond is nie.
So kan ’n lang, intieme omhelsing of soengroet (as fisiese kontak) of groot hoeveelheid tyd tussen twee mans wat baie geheg aan mekaar is, eenvoudig deur omstanders as homoseksueel geklassifiseer word, hoewel daar geen sprake van geslagsdrang tussen die twee is nie.
Bromanse is nie slegs beperk tot enkellopende mans nie, omrede intieme vriendskappe tussen getroude mans ook mag voorkom.

Dit is die moderne aard en omstandighede van bromanse wat dit van die meer algemene homososiale verhoudings en geskiedkundige romantiese vriendskappe laat verskil. 
Daar is talle voorbeelde van bekende intense manlike vriendskappe regdeur die Westerse geskiedenis te vinde en sulke vriendskappe het eweneens algemeen voorgekom. Dikwels word Aristoteles se klassieke omskrywing van vriendskap as ’n vroeë voorbeeld van die moderne bromanse beskou. Hy het omstreeks 300 v.C. geskrywe: "Dit is diegene wat die goedheid van hul vriende om vriendskapsonthalwe begeer wat die werklike ware vriende is, omrede elkeen die ander liefhet vir wie en wat hy is en nie vir enige bykomstige karaktereienskap nie. " Daar word aangevoer dat, in die laat 19de eeu, dit die Freudianisme en die kopuitsteek van sigbare homoseksualiteit was wat daarop afgestuur het dat die heteroseksuele man dit ten alle koste probeer vermy het om uitdrukking van sy intense gevoelens teenoor ander mans openbaar te maak. 
Navorsing oor vriendskappe en manlikheid het bewys dat die mans van die huidige geslagte wat deur feministiese moeders in die 1970’s grootgemaak is, meer uitdrukking aan hul emosies en gevoelens gee. Hulle is ook minder gepla om as homofiele geëien te word en is sodoende meer op hul gemak om meer intieme vriendskappe met ander mans aan te knoop. Navorsing in die Verenigde State doen aan die hand dat die neiging om “tradisionele sienings omtrent manwees” te verwerp, meer oorheersend onder mans van Anglo-Saksiese afkoms en die minste onder mans van Afrika-afkoms voorkom, met Hispaanse afstammelinge wat tussenin val. Ook is daar bevind dat mans wat ten sterkste die “tradisionele sienings omtrent manwees” aankleef, meer daartoe geneig is om aan aleksitimie te ly (’n moeilikheid om emosies te verstaan of daarmee te identifiseer). 
’n Ander medeoorsaak wat glo bromanse kan beïnvloed, is dat mans later trou. Deur ’n studie van die Rutgers University National Marriage Project is daar tot die gevolgtrekking gekom dat die gemiddelde trou-ouderdom van die eerste huwelik onder mans opgestoot het vanaf 23 jaar in 1960 tot 27 jaar in 2007. Daar is ook die bevinding gemaak dat mans met meer onderrig geneig is om te wag tot hul 30’s voordat hulle hul in die eg verbind. 


</doc>
<doc id="50546" url="https://af.wikipedia.org/wiki?curid=50546" title="São Gonçalo">
São Gonçalo

São Gonçalo is 'n stad in die ooste van die Brasiliaanse deelstaat Rio de Janeiro, sowat 25 km oos van die metropool Rio de Janeiro. Die stad het 'n bevolking van 991 901 in 2010 gehad en het 'n oppervlakte van 249,142 km².


</doc>
<doc id="50553" url="https://af.wikipedia.org/wiki?curid=50553" title="Flying Fish Cove">
Flying Fish Cove

Flying Fish Cove is die hoofstad en grootste stad van die eilandnasie Kerseiland, 'n Australiese oorsese grondgebied in die Indiese Oseaan. Die stad het 'n bevolking van sowat 500 in 2006 gehad.


</doc>
<doc id="50554" url="https://af.wikipedia.org/wiki?curid=50554" title="West Island">
West Island

West Island is die hoofstad en grootste stad van die eilandnasie Kokoseilande, 'n Australiese oorsese grondgebied in die Indiese Oseaan. Die stad het 'n bevolking van sowat 190 in 2010 gehad.


</doc>
<doc id="50555" url="https://af.wikipedia.org/wiki?curid=50555" title="Basse-Terre">
Basse-Terre

Basse-Terre is die hoofstad en grootste stad van die eilandnasie Guadeloupe, 'n Franse oorsese gebied in die Karibiese See. Die stad het 'n bevolking van 11 395 in 2013 gehad en het 'n oppervlakte van 5,78 km².


</doc>
<doc id="50556" url="https://af.wikipedia.org/wiki?curid=50556" title="Fort-de-France">
Fort-de-France

Fort-de-France is die hoofstad en grootste stad van die eilandnasie Martinique, 'n Franse oorsese grondgebied in die Karibiese See. Die stad het 'n bevolking van 89 890 in 2009 gehad en het 'n oppervlakte van 44,21 km².


</doc>
<doc id="50563" url="https://af.wikipedia.org/wiki?curid=50563" title="Mbuji-Mayi">
Mbuji-Mayi

Mbuji-Mayi (voor 1966 "Bakwanga") is die vierde grootste stad van Demokratiese Republiek van die Kongo en het 'n bevolking van 1 900 089 in 2005 gehad en het 'n oppervlakte van 135,12 km². Die stad was tussen 1960 en 1962 die hoofstad van die omstrede gebied Suid-Kasai.


</doc>
<doc id="50572" url="https://af.wikipedia.org/wiki?curid=50572" title="The Valley">
The Valley

The Valley is die hoofstad en enigste stad van die eilandnasie Anguilla, 'n Britse oorsese grondgebied in die Karibiese See. Die stad is in 1787 gestig en het 'n bevolking van 1 169 in 2001 gehad.


</doc>
<doc id="50573" url="https://af.wikipedia.org/wiki?curid=50573" title="Gustavia">
Gustavia

Gustavia is die hoofstad en enigste stad van die eilandnasie Sint Bartolomeus, 'n Franse oorsese grondgebied in die Karibiese See. Die stad is in 1787 gestig en het 'n bevolking van 2 300 in 2010 gehad.


</doc>
<doc id="50574" url="https://af.wikipedia.org/wiki?curid=50574" title="Marigot">
Marigot

Marigot is die hoofstad en enigste stad van die eilandnasie Saint-Martin, 'n Franse oorsese grondgebied in die Karibiese See. Die stad het 'n bevolking van 6 000 in 2008 gehad en het 'n oppervlakte van 21,63 km².


</doc>
<doc id="50575" url="https://af.wikipedia.org/wiki?curid=50575" title="Sint Pierre">
Sint Pierre

Sint Pierre (Frans: "Saint-Pierre") is die hoofstad en enigste stad van die eilandnasie Sint Pierre en Miquelon, 'n Franse oorsese grondgebied in die Atlantiese Oseaan in Noord-Amerika. Die stad het 'n bevolking van 5 888 in 2011 gehad en het 'n oppervlakte van 25 km².


</doc>
<doc id="50580" url="https://af.wikipedia.org/wiki?curid=50580" title="Benin-stad">
Benin-stad

Benin-stad is 'n groot stad in die suide van Nigerië en het 'n bevolking van 1 147 188 in 2006 gehad. Die stad is die hoofstad van die deelstaat Edo.


</doc>
<doc id="50583" url="https://af.wikipedia.org/wiki?curid=50583" title="Saint Anne">
Saint Anne

Saint Anne (Frans Sainte Anne) is die hoofstad van kanaaleiland Alderney. Die stad het 'n bevolking van sowat 2 000 mense in 2001 gehad.


</doc>
<doc id="50584" url="https://af.wikipedia.org/wiki?curid=50584" title="Jan Garbarek">
Jan Garbarek

Jan Garbarek (* 4 Maart 1947 in Mysen, Noorweë) is 'n Noorse jazz-saksofonis wat aan vaderskant van Poolse afkoms is. Hy word by die beduidendste hedendaagse jazz-musici in Europa gereken en is een van die mees bekwame verteenwoordigers van Skandinawiese jazz.


</doc>
<doc id="50587" url="https://af.wikipedia.org/wiki?curid=50587" title="Charlotte Amalie">
Charlotte Amalie

Charlotte Amalie is die hoofstad en grootste stad van die eilandnasie Amerikaanse Maagde-eilande, 'n Amerikaanse oorsese grondgebied in die Karibiese See in Noord-Amerika. Die stad het 'n bevolking van 18 914 in 2000 gehad en is naas Charlotte Amalie van Hesse-Kassel, die vrou van Koning Christiaan V van Denemarke, genoem.


</doc>
<doc id="50589" url="https://af.wikipedia.org/wiki?curid=50589" title="Cockburn Town">
Cockburn Town

Cockburn Town is die hoofstad van die eilandnasie Turks- en Caicoseilande, 'n Britse oorsese grondgebied in die Karibiese See in Noord-Amerika. Die stad het 'n bevolking van 3 700 in 2000 gehad en is in 1681 deur soutversamelaars gestig.


</doc>
<doc id="50592" url="https://af.wikipedia.org/wiki?curid=50592" title="Road Town">
Road Town

Road Town is die hoofstad en grootste stad van die eilandnasie Britse Maagde-eilande, 'n Britse oorsese grondgebied in die Karibiese See in Noord-Amerika. Die stad het 'n bevolking van 9 400 in 2004 gehad en is in 1834 gestig.


</doc>
<doc id="50593" url="https://af.wikipedia.org/wiki?curid=50593" title="Vojvodina">
Vojvodina

Die Vojvodina (Serwies: Војводина), amptelik die Outonome Provinsie van Vojvodina (Serwies: Аутономна Покрајина Војводина, "Autonomna Pokrajina Vojvodina"; Hongaars: Vajdaság Autonóm Tartomány; Slowaaks: Autonómna Pokrajina Vojvodina; Kroaties: Autonomna Pokrajina Vojvodina; Roemeens: Provincia Autonomă Voivodina) is 'n outonome provinsie in die noorde van Serwië. Die provinsie het 'n oppervlakte van 21 506 km² en het in 2002 'n bevolking van 2 031 992 gehad. Die hoofstad en grootste stad is Novi Sad. Die Vojvodina het ses amptelike tale en twee amptelike alfabette: Cyrillies en Latyns.


</doc>
<doc id="50595" url="https://af.wikipedia.org/wiki?curid=50595" title="Plymouth, Montserrat">
Plymouth, Montserrat

Plymouth is "de jure" die hoofstad van die eilandnasie Montserrat, 'n Britse oorsese grondgebied in die Karibiese See in Noord-Amerika. Die stad is sedert 'n vulkaniese uitbarsting in 1997 'n spookdorp en Brades is "de facto" die hoofstad van Montserrat.


</doc>
<doc id="50597" url="https://af.wikipedia.org/wiki?curid=50597" title="Brades">
Brades

Brades is sedert 1998 "de facto" die hoofstad van die eilandnasie Montserrat, 'n Britse oorsese grondgebied in die Karibiese See in Noord-Amerika. Voor 1997 was Plymouth die hoofstad en is sedert 'n vulkaniese uitbarsting in 1997' n spookdorp en "de jure" die hoofstad.


</doc>
<doc id="50598" url="https://af.wikipedia.org/wiki?curid=50598" title="Novi Sad">
Novi Sad

Novi Sad (Serwies: Нови Сад; Hongaars: "Újvidék"; Slowaaks: "Nový Sad") is die hoofstad van die outonome provinsie Vojvodina in Serwië. Die stad het 'n oppervlakte van 699 km² en het in 2010 382 010 inwoners gehad. Novi Sad is net noord van die Serwiese hoofstad Belgrado aan die Donau geleë.


</doc>
<doc id="50602" url="https://af.wikipedia.org/wiki?curid=50602" title="Hefboom">
Hefboom

Die hefboom is een van die mees basiese werktuie, in gebruik sedert die antieke tye tot op hede. Dit is die eerste keer beskryf deur die Griekse wiskundige Archimedes (omstreeks 260 v.C.).

'n Hefboom is 'n eenvoudige werktuig wat baie tipes arbeid kan vergemaklik. Die werking daarvan behels om 'n massa te beweeg rondom 'n as met die gebruik van krag.

Meeste van ons alledaagse toerusting maak gebruik van hefbome, enige werkende hefboom bestaan uit drie komponente, die gewig wat opgetel word, die krag wat aangewend word, en die as. Wanneer 'n krag op die as aangewend word, en die as draai (beweeg), sal die gewig verplaas word. Om die verskillende hefbome maklik uitkenbaar te maak word hulle verdeel in drie kategorieë:






</doc>
<doc id="50603" url="https://af.wikipedia.org/wiki?curid=50603" title="Ogbomosho">
Ogbomosho

Ogbomosho is 'n groot stad in die suide van Nigerië en het 'n bevolking van 1 200 000 in 2006 gehad. Die stad is die hoofstad van die deelstaat Oyo. Die stad was van Yoruba in die 17de eeu gestig.


</doc>
<doc id="50606" url="https://af.wikipedia.org/wiki?curid=50606" title="Périgord">
Périgord

Périgord (Oksitaans "Peiregòrd / Perigòrd") is 'n historiese provinsie en landskap in die suidweste van Frankryk wat vir sy ryk kulturele erfenis, kookkuns en sy gematigde klimaat bekend staan. Sy naam is afgelei van 'n antieke Keltiese stam, die Petrocorii. 

Périgord was oor 'n lang tydperk 'n graafskap van die Middeleeuse Frankryk. As 'n grensgebied was dit in die 14de en 15de eeu 'n omstrede streek in die Honderdjarige Oorlog tussen Frankryk en Engeland en is uiteindelik in 1607 deur Hendrik IV met die Franse Kroon verenig. Périgord se argitektoniese erfenis sluit talle Middeleeuse en Renaissance-kastele in, waaronder Puymartin, Beynac, Losse en Hautefort wat merendeels langs die Dordogne- en Vézère-riviere geleë is. Ander beroemde kastele in die streek is Jumilhac le Grand, Fénelon, Biron, Bourdeilles, Castelnaud, Puyguilhem en Rouffiac.

Die grense van Périgord het in die afgelope 2 000 jaar nouliks verander - die gebied strek in 'n teoretiese radius van 100 kilometer rondom die hoofstad Périgueux. Sy bewoners word in Frans "Périgordins" genoem. Die grondgebied van Périgord kom ooreen met die huidige département Dordogne (wat die noordelike deel van die administratiewe gewes Akwitanië vorm) en word verder verdeel in vier streke - "Périgord Noir" (die Swart Périgord), "Périgord Blanc" (die Wit Périgord), "Périgord Vert" (die Groen Périgord) en "Périgord Pourpre" (die Purper Périgord).

Die geografiese besonderhede en landskapsvorme maak van Périgord een van die mees ongerepte dele van Frankryk. Die nuutgestigte natuurpark "Parc Naturel Régional Périgord-Limousin" is 'n poging om die plaaslike natuurlandskap vir die nageslagte te bewaar.

Fynproewers in Frankryk en elders vereenselwig die naam Périgord met agrariese produkte van baie hoë gehalte soos eende- en gansvleis (waaronder die beroemde "pâté de foie gras" of ganslewerpatee), truffels en wyne (soos die befaamde rooi en wit Bergerac- en Monbazillac-wyne).

Die historiese hoofstad en huidige prefektuur of administratiewe setel van Dordogne, Périgueux, het 'n lang en ryk geskiedenis. Dit staan nie alleen bekend vir sy antieke Romeinse bouvalle wat gerestoureer is nie, maar na die hele gebied word vanweë die groot aantal prehistoriese plekke selfs as "bakermat van die mensdom" verwys. Die bekendste besienswaardigheid is die grotte van Lascaux met hul prehistoriese rotsskilderye wat oerosse, perde, wild en ander diere uitbeeld - maar geen mense nie. Hulle is sowat 17 000 jaar oud.


</doc>
<doc id="50610" url="https://af.wikipedia.org/wiki?curid=50610" title="Riacebronsbeelde">
Riacebronsbeelde

Die Bronzi di Riace (Italiaans vir "Riacebronsbeelde") is twee beroemde lewensgrootte Griekse bronsbeelde van naakte bebaarde krygers, wat omstreeks 460–430 v.C. gegiet is, en tans by die Museo Nazionale della Magna Grecia in Reggio Calabria, Italië, gehuisves word. Die Riacekrygers heet onderskeidelik beeld "A" en "B", waar die Riacekryger-A vermoedelik 'n afbeelding van 'n jonger man is as dié van Riacekryger-B. Die beelde is ontdek deur Stefano Mariottini, 'n apteker van Rome, tydens 'n skubaduik-vakansie te Monasterace op 16 Augustus 1972, by 'n moontlike ligging van 'n skeepswrak aan die kus van Riace, naby Reggio Calabria in Suid-Italië. Die beelde tel as vername toevoegings tot die behoue voorbeelde van antieke Griekse beeldhouwerk: meeste Griekse beeldhouwerk is bloot bekend danksy latere Romeinse marmerkopieë. Die oë van die beelde is saamgestel uit been- en glasinlegwerk, terwyl die tande van silwer is en die lippe en tepels in koper gegiet is. Die beelde was vroeër met spiese en skilde toegerus. Daarby het Riacekryger-B eens oor 'n helm beskik, wat boontoe geskuif was, en daar word vermoed dat Riacekryger-A miskien 'n krans op sy kop gedra het. Die "Bronzi", uitstaande voorbeelde van antieke Griekse beeldhouwerk, behoort tot 'n oorgangsperiode van argaïese Griekse beeldhoukuns na die vroeë klassieke styl, wat geïdealiseerde geometrie en onwerklike anatomie onder 'n welgevallige en verloklike "realistiese" oppervlak verdoesel het.

Die antieke literatuur lewer geen getuienis om die atlete of helde van die beelde te eien nie. Dit blyk egter waarskynlik dat die naakbeelde oorspronklik deel uitgemaak het van 'n gewyde groepering in 'n groot heiligdom. Dit word veronderstel dat die bronsbeelde Tydeus en Amphiaraus verteenwoordig, twee krygers van die Sewe teen Thebe monumentgroep in die polis van Argos, wat deur Pausanias vermeld is, of dat hulle Atheense krygers was van Delphi, deel van die monument wat die slag van Marathon gehuldig het, of dat hulle van Olympia was. Al drie was vername Griekse standoorde vir gewyde beeldhoukuns van die hoogste gehalte, en almal was aan amptelike beslaglegging tydens die Romeinse besetting blootgestel. Miskien was die bronsbeelde onderweg na Rome as buit toe 'n storm die skip oorval het. Geen teken van 'n wrak kon egter gevind word nie. 

Hierdie bronsbeelde dateer uit die vroeë Klassieke Periode, en is om en by 445 v.C. geskep. Hulle is goeie voorbeelde van contrapposto – die gewig word op die agtervoet geplaas, en is baie meer geloofwaardig as die argaïese posisies. Die spiere is duidelik, maar nie skerp afgeëts nie, en lyk sag genoeg om sigbaar, tog realisties te wees. Die gedraaide hoof stel nie net beweging voor nie, maar verleen ook 'n lewendigheid aan die beelde. Die asimmetriese houding van die arms en bene, dra ook by tot die realisme daarvan.

Dit is nie onmoontlik dat hul bestemming na aan die vondsligging was nie. Verdere ondersoeke deur 'n gesamentlike Italiaans-Amerikaanse span in 2004, het die grondplan van 'n Ioniese tempel blootgelê aan hierdie langsamerhand terugtrekkende kuslyn. Ondersese eksplorasie deur duikrobotte aan die versonke kuslyn vanaf Locri tot Soverato, het 'n meer gedetaileerde beeld van die antieke kus verskaf, maar geen verdere "Riacebronsbeelde" kon gevind word nie.

Die toeskrywing van sulke skouspelagtige kunswerke aan beroemde beeldhouers, het die tradisionele verloop gevolg en "al die 'groot' name van klassieke tye is voorgestel in hierdie verband," skryf Brunilde Sismondo Ridgeway, maar sy vind dit bemoedigend dat minstens 'n paar geleerdes gewillig is om 'n nie-Attiese, of selfs 'n 'koloniale' werkswinkel as oorsprong te oorweeg, in teenstelling met "die oorwegende Athenosentrisme van vroeëre jare."
Terwyl dit gewis oorspronklike werke van die hoogste gehalte verteenwoordig, is dit ook beweer dat hul torsos uit dieselde model saamgestel is, gevolg deur direkte wysigings aan die wasvorm voor gieting, en dat hulle as "tipes" beskou kan word.

Die "Bronzi di Riace" is in 1981 uit bewaring na vore gebring; hul tentoonstelling in Florence en Rome was die kultuurgebeurtenis van die jaar in Italië, en het voorblaaie van baie tydskrifte versier. Hulle is ook herdenk in twee Italiaanse posseëls, en, in 'n verdere aanduiding dat hulle in die kanon van Griekse beeldhouwerk opgeneem is, word hulle alom gereproduseer.

Na onlangse herskikking van die museum, word hulle tentoongestel in die kelderverdieping saam met ander ondersese vondse, waar hulle op anti-seismiese steunrame gemonteer is.




</doc>
<doc id="50611" url="https://af.wikipedia.org/wiki?curid=50611" title="Hipparchos">
Hipparchos

Hipparchos (Grieks: Ἵππαρχος; c. 190 v.C. – c. 120 v.C.) was 'n Griekse astroloog, sterrekundige, geograaf en wiskundige van die Helleense era. Hy word beskou as die grondlegger van driehoeksmeting.
Hipparchos is gebore in Nicea (tans Iznik, Turkye), en is waarskynlik oorlede op die eiland Rhodos. Dit is bekend dat hy 'n aktiewe sterrekundige was minstens van 147 tot 127 v.C.. Hipparchos word beskou as die vernaamste antieke sterrekundige waarnemer en, deur sommige, selfs allerweë as die grootste sterrekundige van die oudheid. Hy was die eerste van wie kwantitatiewe en akkurate modelle vir die beweging van die son en maan behoue gebly het. Hiervoor het hy sekerlik gebruik gemaak van die waarnemings en miskien ook die wiskundige tegnieke wat oor eeue heen deur die Chaldeërs van Babilonië saamgestel is. Hy het driehoeksmeting ontwikkel en het tafels daarvoor opgestel, en het verskeie probleme in sferiese driehoeksmeting opgelos. Met sy son- en maanteorieë en sy driehoeksmeetkunde, mog hy die eerste wees om 'n betroubare metode te beraam vir die voorspelling van sonsverduisterings. Na bewering was hy ook die ontdekker van die aarde se presessie, die samesteller van die eerste omvattende sterkatalogus van die westerse wêreld, en moontlik die uitvinder van die astrolabium, benewens die armillarium, wat hy aangewend het om heelwat van die sterkatalogus saam te stel. Drie eeue sou verloop voor Claudius Ptolemaeus se sintese van sterrekunde die werk van Hipparchos sou oorskadu; waaraan dit in vele opsigte ook heelwat verskuldig was.

Betreklik min van Hipparchos se eerstehandse werk is in moderne tye beskikbaar. Alhoewel hy minstens veertien boeke geskryf het, is slegs sy kommentaar op die gewilde sterrekundige gedig deur Aratos deur latere kopieerders oorgelewer. Meeste inligting omtrent Hipparchos word verkry uit Ptolemaeus se tweede-eeuse "Almagest", met bykomende verwysings na hom deur Pappus van Alexandrië en Theon van Alexandrië om en by die 4de eeu n.C., in hul kommentare op die "Almagest"; ook uit Strabo se "Geographia" ("Geografie"), en uit Plinius die ouere se "Naturalis historia" ("Natuurgeskiedenis") van die 1ste eeu n.C..

'n Sterk tradisie bestaan dat Hipparchos in Nicea gebore is (Grieks: "Νίκαια"), in die antieke distrik Bithynië (hedendaagse Iznik in die provinsie Bursa), in wat vandag Turkye is.

Die presiese datums van sy lewe is onbekend, maar Ptolemaeus skryf sterrekundige waarnemings aan hom toe in die periode van 147 v.C. tot 127 v.C., waarvan sommige in Rhodos gemaak is; vroeëre waarnemings vanaf 162 v.C. mag ook aan hom toeskryfbaar wees. Sy geboortedatum (ca. 190 v.C.) is bereken deur Delambre, wat dit staaf op wenke uit sy werke. Hipparchos moes vir 'n tydperk volgend op 127 v.C. geleef het, want hy het sy waarnemings vanaf daardie jaar geanaliseer en gepubliseer. Hipparchos het inligting ingewin van Alexandrië asook van Babilon, maar dit is onbekend wanneer, en of hy hierdie plekke besoek het. Daar word geglo dat hy op die eiland Rhodos oorlede is, waar hy blykbaar die grootste deel van sy latere lewe deurgebring het.

Niemand weet oor welke welstand Hipparchos beskik het, òf hoe hy sy wetenskaplike ondersoeke befonds het nie. Sy voorkoms is eweneens onbekend: daar bestaan geen eietydse portrette nie. In die 2de en 3de eeue is munte geslaan wat hom vereer het in Bithynië, wat sy naam dra en hom afbeeld met 'n sfeer; dit ondersteun die tradisie dat hy daar gebore is.

Hipparchos was vermoedelik die eerste om die heliosentriese stelsel te bereken, maar hy het hierdie werk afgelas omdat die berekeninge op wentelbane gedui het wat nie perfek sirkelvormig was soos, volgens die beskouing van sy era, deur teologie vereis is nie. As grootste sterrekundige van die oudheid was sy invloed, met die steun van Aristoteles, toonaangewend vir byna 2000 jaar, tot die bekendstelling van Copernicus se heliosentriese model in die middeleeue.

Hipparchos se enigste oorgeblewe werk is "Τῶν Ἀράτου καὶ Εὐδόξου φαινομένων ἐξήγησις", d.w.s. "Kommentaar op die Fenomene van Eudoxos en Aratos". Dit is 'n hoogs kritiese kommentaar in twee boeke, rakende 'n bekende gedig deur Aratos, gebaseer op die werk van Eudoxos. Hipparchos het ook 'n lys opgestel van sy belangrike werke, wat blykbaar veertien boeke gelys het, maar wat slegs danksy verwysings van latere outeurs bekend is. Sy beroemde sterkatalogus is geïnkorporeer in dié van Ptolemaeus, en kan byna perfek gerekonstrueer word deur aftrekking van twee en twee derde grade van die lengtegrade van Ptolemaeus se sterre.

Hipparchos het weer die nuus gehaal in 2005, toe dit weereens beweer is, soos tewens in 1898, dat die besonderhede van die hemelssfeer van Hipparchos, of van sy sterkatalogus, bewaar mag wees op die enigste behoue, groot hemelssfeer wat die antieke sterretekens met redelike getrouheid afbeeld, naamlik die sfeer wat gedra word deur die Farnese Atlas. 'n Verskeidenheid misstappe is egter begaan in die meer ambisieuse studie van 2005, sodat geen spesialiste in die onderwerp hierdie wydgepubliseerde bewering beaam nie. 

Lucio Russo het genoem dat Plutarchus, in sy werk "Omtrent die Gesig van die Maan", oor sekere fisiese teorieë verslag gedoen het, wat ons as Newtonies sal beskou, en dat hierdie opmerkings oorspronklik aan Hipparchos toeskryfbaar mag wees; hy meld verder dat Newton hierdeur beïnvloed kon wees. Hierdie twee bewerings is egter deur ander geleerdes verwerp.


</doc>
<doc id="50618" url="https://af.wikipedia.org/wiki?curid=50618" title="Guayaquil">
Guayaquil

Guayaquil (Spaans: "Santiago de Guayaquil") is die grootste stad van Ecuador nog voor die hoofstad Quito en is in 1547 deur Spanjaarde gestig. Die stad het 'n bevolking van 2 278 691 en van 2 991 061 in die metropolitaanse gebied in 2010 gehad en beslaan 'n oppervlakte van 344,5 km². Die stad is die belangrikste hawestad en lê aan die weskus van Ecuador.



</doc>
<doc id="50619" url="https://af.wikipedia.org/wiki?curid=50619" title="Michel de Montaigne">
Michel de Montaigne

Michel Eyquem de Montaigne (/miʃɛl ekɛm də mɔ̃tɛɲ/, * 28 Februarie 1533, † 13 September 1592 in die kasteel Montaigne, Périgord, Frankryk) was een van die invloedrykste skrywers van die Franse Renaissance. Hy word as die vader van moderne skeptisisme beskou, maar het ook 'n beslissende rol in die popularisering van die essay as literêre genre gespeel.

Montaigne het onder meer bekendheid verwerf met die bekwaamheid waarmee hy ernstige intellektuele spekulasie met terloopse anekdotes en sy eie lewensloop versmelt het. Sy hoofwerk "Essais" bevat essayistiese werke waarvan sommige ook vandag nog as die indvloedrykste essays wat ooit geskryf is beskou word.

Montaigne het regstreekse invloed op skrywers dwarsoor die wêreld uitgeoefen, onder wie René Descartes, Blaise Pascal, Jean-Jacques Rousseau, Ralph Waldo Emerson, Friedrich Nietzsche, Stefan Zweig, Eric Hoffer, Isaac Asimov en moontlik ook William Shakespeare.

Gedurende sy leeftyd het Montaigne eerder as staatsman erkenning geniet, terwyl aan sy literêre werk minder aandag geskenk is. Sy neiging om in sy essays dikwels na anekdotes en uitgebreide persoonlike refleksies af te dwaal is deur sy tydgenote nie as literêre innovasie beskou nie, maar het sy styl vir hulle eerder nadelig beïnvloed. Montaigne het dit duidelik gemaak dat hy self die sentrale onderwerp van sy werke was - 'n houding waarvoor hy as hedonisties bestempel is.

Uiteindelik het Montaigne egter erkenning vir sy twyfelende gees en sy onderhoudende skryfstyl geniet. So staan hy bekend vir sy skeptiese opmerking "Que sais-je?" ("Wat weet ek eintlik?"). Montaigne het 'n poging onderneem om die wêreld deur die enigste lens te ondersoek waarop hy kon vertrou - sy eie oordeelsvermoë. Sodoende is Montaigne se werke meer toeganklik vir moderne lesers as dié van ander Renaissance-skrywers. Baie skrywers van moderne nie-fiksie het inspirasie in sy werke gevind, en skrywers van uiteenlopende genres lees Montaigne steeds vanweë sy meesterlike balans tussen intellektuele kennis en persoonlike storievertelling.


</doc>
<doc id="50623" url="https://af.wikipedia.org/wiki?curid=50623" title="Jeff Gordon">
Jeff Gordon

Jeffery Michael Gordon (gebore in Vallejo, California, Verenigde State, 4 Augustus 1971) was 'n NASCAR-wedren motorbestuurder. Hy het vier keer as kampioen van die NASCAR-wedrenreeks uit die stryd getree (in 1995, 1997, 1998 en 2001). Hy is ook 'n driemalige kampioen van die Daytona 500. Hy jaag tans vir die Hendrick Motorsports-span in 'n Chevrolet Impala met die nommer 24 daarop.



</doc>
<doc id="50624" url="https://af.wikipedia.org/wiki?curid=50624" title="Babilonië">
Babilonië

Babilonië was 'n antieke kultuurstreek in suid-sentrale Mesopotamië (hedendaagse Irak), met Babilon as hoofstad. Babilonië het opgebloei toe Hammoerabi (, kortkronologie) 'n ryk gevestig het uit die landstreke van die voormalige Akkadiese Ryk. 

Babilonië het die geskrewe Semitiese taal Akkadies vir amptelike gebruik aangewend, en Sumeries vir godsdienstige gebruik behou, wat op daardie tydstip nie meer 'n gesproke taal was nie. Die Akkadiese en Sumeriese tradisies het 'n leidende rol gespeel in die latere Babiloniese kultuur, en die streek sou 'n belangrike kultuursentrum bly, selfs onder eksterne bewind, regdeur die Bronstyd en die Vroeë ystertyd.

Die vroegste vermelding van die stad Babilon word gevind in 'n tablet daterend van die regering van Sargon van Akkad, in die 23ste eeu v.C.. Volgende op die val van die laaste Sumeriese "Ur-III" koningshuis aan die hande van die Elamiete (2002 v.C. tradisioneel, 1940 v.C. kort), het die Amoriete beheer verkry van oorgrote Mesopotamië, waar hulle dan 'n reeks klein koninkryke gevestig het. 

Tydens die eerste eeue, bekend as die "Amoritiese periode", was Isin en Larsa die magtigste stadstate, alhoewel dit Sjamsji-Adad I byna geluk het om die meer noordelike streke rondom Assoer en Mari saam te snoer. Een van hierdie Amoritiese dinastieë is opgerig in die stadstaat Babilon, wat uiteindelik die ander sou oorneem om die eerste Babiloniese ryk te vorm, tydens die era wat ook bekend staan as die Ou Babiloniese Periode.

Die Oud-Babiloniese Tyd (ca. 2000-1600 v.C.) het begin met die dinastie van Isin (2017-1794 v.C), wat deur Ishbi-Erra gestig is. Die tydperk is oorheers deur die Amoriete wat oral in Benede-Mesopotamië hul eie dinastieë in die stadstate gestig het. 

Die Amoriete het meestal Akkadies as spreek- en skryftaal gebruik. Die stadstate het voortdurend teen mekaar oorlog gevoer, en dit het dikwels gegaan om die besit van die meeste water (vir besproeiing) uit die riviere. Die konings van Isin het hulle as die regmatige opvolg van die dinastie van Ur beskou. Daarom het hulle hulle in lofliedere laat besing en hulle as halfgode voorgedoen. Nippur is as godsdienstige sent rum behou, en Sumeries is as skryftaal gebruik. 

Lipit-Ishtar 1934 1924v.C.het byvoorbeeld 'n eie wetboek in Sumeries laat opstel. Naas Isin was Larsa die belangrikste stad. Onder Rim-Sim (1822-1763 v.C.) het die dinastie van Larsa die leierskap in Benede-Mesopotamië verkry, maar dieselfde koning is op sy beurt verslaan deur Hammoerabi van Babilon, 'n nuwe stad wat verder stroomopwaarts geleë was. Hammoerabi het ten slotte daarin geslaag om sy ryk die omvang van die van Sargon te gee deur die koning van Mari in Bo-Mesopotamië, 'n vasal van die Assiriërs, ook te verslaan.



</doc>
<doc id="50625" url="https://af.wikipedia.org/wiki?curid=50625" title="Cabernet Sauvignon">
Cabernet Sauvignon

Cabernet Sauvignon is een van die wêreld se gesogste rooiwyne. Dit word verbou in bykans elke groot wynproduserende land in 'n diverse spektrum van klimaatstreke vanaf die Kanadese Okanagan-vallei tot by die Libanese Begaa-vallei. 

Cabernet Sauvignon het internasionale aansien verkry vanweë sy prominensie in Bordeaux-wyne, waar dit dikwels met Merlot en Cabernet Franc versnit word. Vanaf Frankryk het die druifsoort oor Europa versprei en daarna na die res van die wêreld waar dit gevind kan word in plekke soos Kalifornië se Napa-vallei, Australië se Coonawarra-streek en Chili se Maipo-vallei. Vir die grootste deel van die 20 eeu was dit een van die wêreld se mees verboude premium rooiwyne tot dit in die 1990’s deur Merlot verbygesteek is.

Ten spyte van sy prominensie in die nywerheid is die druif 'n relatief nuwe variëteit. Die druif is die produk van 'n toevallige kruising tussen Cabernet Franc en Sauvignon Blanc tydens die 17 eeu in die suidweste van Frankryk. Die druif se gewildheid word dikwels aan sy maklike verbouiing toegeskryf - die druif het 'n dik skil en die en die wingerdstok is gehard en bestand teen verroting en ryp – en ook aan sy konsekwente struktuur en geure wat aan die variëteit sy tiperende karakter verleen.


</doc>
<doc id="50629" url="https://af.wikipedia.org/wiki?curid=50629" title="Videospeletjie">
Videospeletjie

'n Videospeletjie is 'n elektroniese speletjie wat op 'n TV, rekenaar of elektroniese video-apparaat gespeel word.

Videospeletjies het in Amerika ontstaan toe 'n "Cathode ray tube Amusement Device" op 14 Desember 1948 onder VSA-patent 2455992 gepatenteer is.


</doc>
<doc id="50634" url="https://af.wikipedia.org/wiki?curid=50634" title="Videospeletjieontwikkeling">
Videospeletjieontwikkeling

Videospeletjie-ontwikkeling is 'n sagteware ontwikkelings proses waar 'n videospeletjie vervaardig word. Die ontwikkeling word gewoonlik deur 'n videospeletjie-ontwikkelaar onderneem, wat 'n enkele persoon of 'n selfs 'n groot besigheid kan wees. Ontwikkeling word gewoonlik deur 'n Videospeletjie-uitgewer befonds.


</doc>
<doc id="50638" url="https://af.wikipedia.org/wiki?curid=50638" title="Hammoerabi">
Hammoerabi

Hammoerabi (Akkadies, afgelei van Amorities "ˤAmmoerāpi", "die bloedverwant is 'n geneser," van "ˤAmmoe", "voorvaderlike bloedverwant," en "Rāpi", "geneser") was die sesde koning van Babilon, van 1792 v.C. tot met sy dood omstreeks 1750 v.C.. Na die abdikasie van sy vader, Sin-Moeballit, het hy die eerste koning van die Babiloniese ryk geword deurdat hy Babiloniese beheer in Mesopotamië uitgebrei het deur 'n reeks oorloë teen aangrensende koninkryke. Hoewel sy magsfeer ten tyde van sy dood die hele Mesopotamië ingesluit het, kon sy opvolgers nie die ryk in stand hou nie.

Hammoerabi is bekend vir 'n stel wette, die Kodeks van Hammoerabi, wat een van die eerste geskrewe siviele regskodes in die opgetekende geskiedenis is. Hierdie wette is bewaar op 'n kliptablet van sowat 2,4 meter hoog wat in 1901 ontdek is. Danksy sy moderne reputasie as wetgewer word Hammoerabi se portret in baie regeringsgeboue dwarsoor die wêreld aangetref.

Hammoerabi, 'n Amoriet van geboorte, was die sesde koning in die eerste dinastie van Babilon en het van omstreeks 1792 tot omstreeks 1750 v.C. geregeer. In die eerste jare van sy bewind het hy sy mag geleidelik langs die benedeloop van die Eufraat uitgebrei en onder meer Uruk en Isin verower. 

Uit die koninklike argiewe van Mari, wat tussen 1933 en 1938 opgegrawe is, blyk dit dat die meeste klein koninkryke bondgenootskappe aangegaan het met een van die 4 groot konings: Sjamsji-Adad, Zimri-Lim, Rim-Sin of Hammoerabi. In sy 30e bewindsjaar (1762 v.C.) het Hammoerabi 'n oorlog met sy sterk bure aangeknoop. In 2 veldtogte na mekaar het hy die Elamiete, 'n volk wat in die noordooste van Mesopotamië aan die opkom was, en Rim-Sin van Larsa verslaan. 

Die hele Midde- en Suid-Mesopotamië was nou verenig. Vyf jaar later het Hammoerabi Mari in die noorde verwoes. In sy laaste jare as koning het hy ook die Assiriërs se gebied rondom Assur, asook Nineve, verder na die noorde, beheer. Hy het homself nou koning van Sumer en Akkad genoem, waarmee hy wou aandui dat hy homself as opvolger van die konings van die groot Mesopotamiese ryke beskou het.

Die verstedelikte gebied aan die monding van die twee riviere wat tradisioneel die setel van die politieke mag in Mesopotamië was, was in Hammoerabi se tyd besig om te verval. Moderne navorsing het daarop gedui dat die verval gedeeltelik veroorsaak is deur die versouting van die landbougrond. Hammoerabi kon sy magsetel nie na die aanloklike noordelike deel verskuif nie omdat die Amoriete te min steun daar gehad het. 

Nog 'n probleem vir Hammoerabi was die verdeeldheid in sy ryk. Hammoerabi se wetboek en die korrespondensie tussen hom en sy goewerneurs gee 'n aanduiding van die verdeeldheid en maatskaplike verskille in die ryk. Die hoogste posisie in die maatskaplike lewe is ingeneem deur die awiloem, die grootgrondbesitter. Daarna het gevolg die moeskhenoem, wat waarskynlik 'n gewone burger of ŉ tempel- of paleisamptenaar was. Die wardoem (slaaf of onderdaan) het die minste aansien gehad. 

Die tamkaroem het 'n afsonderlike posisie beklee: hy was terselfdertyd bestuurder en onafhanklike handelaar. Hammoerabi het sy bestuur doeltreffender probeer maak deur groot dele van die kroongrond aan bestuurders, soldate en private individue te leen in ruil vir hul dienste. Op die manier het hy wei die bestuur onder beheer gehad, maar op die lang duur het dit die posisie van die koning verswak en het kroongrond deur erfreg in die hande van private persone beland. 

Hy het verskeie bestuurshervormings ingestel, onder meer diensplig om besproeiing in stand te hou. Hy het ook goewerneurs aangestel om teen stand te onderdruk in stede wat voorheen onafhanklik was, maar dit kon die dreigende ondergang nie terughou nie. 

In 1902 is daar in Susa 'n opgerigte steen of stele opgegrawe waarop honderde wette in Akkadies gegraveer was. Sedertdien is nog meer "wetboeke" in Mesopotamië gevind, wat daarop dui dat die stele van Hammoerabi nie die oudste Mesopotamiese wetboek was nie, al was dit die omvangrykste.

Daar is byvoorbeeld ouer wetsbepalings uit die tyd van Ur-Nammu (koning van Ur, omstreeks 2112 tot 2095 v.C.) en van Lipit-Isjtar (koning van Isin, omstreeks 1934 tot 1924 v.C.), wat in Sumeries geskryf is. Kort voor Hammoerabi het Dadusja, Koning van Esjnuna, ŉ wetboek in Akkadies laat opstel. Die wetboek het waarskynlik as model vir Hammoerabi gedien. In die plegtige inleiding tot sy regskodeks verklaar Hammoerabi dat die gode hom gevra het om ŉ regstelsel aan die mense te verskaf en om leiding te gee. 

Omdat daar in die duisende kleitablette wat op reg sake betrekking gehad het, net twee maal vaag na Hammoerabi se bepalings verwys word, het Hammoerabi se wetboek waarskynlik geen wetsgesag gehad nie en is dit waarskynlik net opgestel om aan regters leiding te gee. Daarom word al die moontlikhede in 'n regsituasie nie behandel nie, maar net een voorbeeld. Reël 205 van die kodeks lui byvoorbeeld: "Wanneer 'n slaaf van 'n burger 'n ander burger op sy kakebeen slaan, sal die slaaf se een oor afgesny word." 

Verskeie bepalings handel oor die strafreg en is gegrond op die beginsel "'n oog vir 'n oog en 'n tand vir ŉ tand", die "ius talionis". Die bepalings in Hammoerabi se kodeks stem baie ooreen met Moses se wetgewing, wat in die 14e eeu v.C. opgestel is. Die twee regstelsels het waarskynlik onafhanklik van mekaar ontstaan, maar albei was gegrond op die regsopvattinge wat destyds algemeen in die Nabye Ooste gegeld het. 

Onmiddellik na Hammoerabi se dood het groot opstande in Suid-Babilonië uitgebreek. Hammoerabi se seun, Samsoe-Iloena, wat van omstreeks 1749 tot 1712 v. C. Geregeer het, kon die opstande nog onderdruk, maar kon niks doen aan die toenemende verdeling van die kroongrond en die kwynende mag van die koning nie. Uiteindelik is die ryk geleidelik vanuit die suide ingeneem, eers deur invalle van die Kassiete uit die sentrale bergland van Persie en later ook deur die Elamiete. Die Kassiete het Babilon omstreeks 1550 v.C. verwoes.



</doc>
<doc id="50644" url="https://af.wikipedia.org/wiki?curid=50644" title="Limousin">
Limousin

Limousin ("Lemosin" in Oksitaans) was 'n administratiewe gewes in Sentraal-Frankryk wat drie départements behels – Corrèze, Creuse en Haute-Vienne. Limousin maak deel uit van Oksitanië en is volledig in die bergagtigte hartland van Frankryk – die Sentraalmassief – geleë en strek oor 16 942 km².

Die gewes word begrens deur Centre in die noorde, Poitou-Charentes en Akwitanië in die weste, Midi-Pyrénées in die suide en Auvergne in die ooste.

Met 'n bevolking van 741 785 in 2009 is Limousin die mees yl bevolkte van Frankryk se geweste ná Korsika. Sy demografie word deur 'n lae geboortekoers en bo-gemiddelde sterftesyfers gekenmerk, terwyl ook die aandeel van bewoners in die ouderdomsgroep bo sestig jaar die hoogste in die land is. Die demografiese prentjie her eers in die vroeë 21ste eeu merkbaar begin verander: die netto-binnelandse migrasie na die gewes het gestyg, en veral nedersettings langs die hoofroetes het 'n relatief hoë bevolkingsgroei getoon.

Na Limousin word dikwels as 'n "waterkasteel" verwys aangesien talle riviere hulle oorsprong in die gebied het: Corrèze, Vézère, Auvézère, Diège, Luzège, Isle, Dronne, Vienne, Gartempe, Briance, Creuse, Petite Creuse, Cher, Taurion en Maulde.

Die Charente, wat in Chéronnac (Haute-Vienne) ontspring, en die Dordogne is die twee grootste riviere wat deur Limousin vloei.
Daar is ook 'n groot aantal waterliggame soos damme en natuurlike mere in die gewes wat 'n totale oppervlakte van 12 000 hektaar beslaan. Die beduidendste hiervan is die Lac de Vassivière wat op die Millevaches-plato geleë is. Die meeste ander groot waterliggame is damme soos die Lac de Saint-Pardoux, Lac de Bort-les-Orgues, Lac de Lavaud-Gelade en Lac de Lavaud. Altesaam 39 mere is kunsmatig aangelê.


</doc>
<doc id="50645" url="https://af.wikipedia.org/wiki?curid=50645" title="Medellín">
Medellín

Medellín (Spaans: Municipio de Medellín) is 'n stad in die noordweste van Colombia. Die stad is hoofstad van die departement Antioquia. Dit is die tweede grootste stad van Colombia naas die hoofstad Bogotá en is op 2 November 1675 deur Spanjaarde gestig. Die stad het 'n bevolking van 2 636 101 en van 3 729 970 in die metropolitaanse gebied in 2005 gehad en het 'n oppervlakte van 382 km².


</doc>
<doc id="50647" url="https://af.wikipedia.org/wiki?curid=50647" title=".hn">
.hn

.hn is die agtervoegsel van domeine van webtuistes in Honduras.




</doc>
<doc id="50648" url="https://af.wikipedia.org/wiki?curid=50648" title=".hr">
.hr

.hr is die topvlakdomein van Kroasië.

Die .hr-domeinname word deur CARNet (Croatian Academic and Research Network), wat in Zagreb geleë is, uitgegee. Dié instansie vir die beheer en die registrasie van die .hr-domeine is op 27 Februarie 1993 gestig.

'n .Hr-domein is in beginsel gratis, maar registrasie word beperk. 'n Besigheid of regspersoon kan net een domeinnaam registreer met sy (besigheids)naam. Vir alle ander doeleindes, o.a. kommersiële gebruik, kan 'n subdomein soos byvoorbeeld .com.hr geregistreer word. Hierdie tipe (sub)domein is nie gratis nie.

Daarnaas is dit nie moontlik om 'n .hr-domein met diakritiese tekens te registreer nie.




</doc>
<doc id="50649" url="https://af.wikipedia.org/wiki?curid=50649" title="Gnaeus Iulius Agricola">
Gnaeus Iulius Agricola

Gnaeus Iulius Agricola (13 Julie 40 n.C. – 23 Augustus 93 n.C.) was 'n Romeinse generaal wat 'n leidende rol gespeel het in die Romeinse verowering van Brittanje. Sy biografie, die "De vita et moribus Iulii Agricolae", was die eerste van sy skoonseun, die historikus Tacitus, se gepubliseerde werke. Dit is die hoofbron aangaande Agricola, maar Dio Cassius en drie inskripsies wat in Brittanje aangetref is, insluitend die inskripsie op die Verulamiumplein, verwys ook na Agricola.

Agricola is gebore in 'n gesiene politieke familie, en het sy militêre loopbaan in Britannia begin, waar hy onder goewerneur Gaius Suetonius Paulinus diens gedoen het. In sy daaropvolgende loopbaan het hy 'n verskeidenheid van ampte beklee; hy is aangestel as quaestor in die provinsie Asia in 64, toe as volkstribuun in 66 en praetor in 68. Hy het Vespasianus gesteun in die jaar van die vier keisers (69), en is na Vespasianus se bewindsoorname die opperbevel in Brittanje toegeken. Toe sy bevel in 73 verstryk, is hy opgeneem as patrisiër in Rome en is hy aangestel as goewerneur oor Gallia Aquitania. Hy is aangestel as konsul en goewerneur van Britannia in 77. Met sy verblyf daar het hy die oorgrote deel van die huidige Wallis en Noord-Engeland verower, en 'n ekskursie onderneem na die Skotse laelande, waar hy Romeinse dominansie vir 'n tyd lank gevestig het. Daar word gespekuleer dat hy ook 'n ekspedisie na Ierland kon onderneem het. Hy is in 85 van Brittanje teruggeroep na 'n buitengewoon lang dienstydperk, waarna hy uit sy militêre amp getree en die openbare lewe agtergelaat het.


</doc>
<doc id="50650" url="https://af.wikipedia.org/wiki?curid=50650" title="Rodos (mitologie)">
Rodos (mitologie)

In die Griekse mitologie, is Rodos (Grieks: Ῥόδος) die godin van die eiland Rodos, en vrou van Helios. Sy was die dogter van Afrodite en Poseidon.



</doc>
<doc id="50651" url="https://af.wikipedia.org/wiki?curid=50651" title="Bettie Cilliers-Barnard">
Bettie Cilliers-Barnard

Bettie Cilliers-Barnard (distrik Rustenburg, 18 November 1914 – Pretoria, 15 September 2010) was 'n gevierde Suid-Afrikaanse skilder en grafiese kunstenaar. Sy is tot haar dood as die doyenne van plaaslike kunstenaars beskou. Buiten in haar geboorteland het sy ook in Parys, Switserland, die VSA en die Verenigde Koninkryk gestudeer. Sy het haar as 'n figuratiewe kunstenaar met die sirkelmotief en simboliek as kenmerke van haar werk onderskei.

Sy het in 1937 'n BA aan die Universiteit van Pretoria verwerf en in 1940 aan die Universiteit van Suid-Afrika. Later jare volg eredoktorsgrade van onder meer die Potchefstroomse Universiteit (1990), die Randse Afrikaanse Universiteit (1999) en die Universiteit van Pretoria (2002).

Cilliers-Barnard hou haar eerste solo-uitstalling in 1946 in Pretoria. Sy het aan verskeie biënnale wêreldwyd en meer as 70 solo-uitstallings deelgeneem, waarvan etlike ook in die buiteland vertoon is. Die groepuitstallings waarby haar werk binnelands sowel as buitelands ingesluit is, tel meer as 150. Sy het haar laaste solo-uitstalling op 90 gehou.

Haar opdragwerke sluit onder meer die Provinsiale Geboue in Pretoria en Bloemfontein, die ou Jan Smuts-lughaweterminaal, die Departement van Gesondheid, Staatsteater en Pretoriase Ooginstituut in.

Cilliers-Barnard is met meer as 20 toekennings vereer, onder andere:

Sy was lewenslange lid van die Grand Council of the ConFed of Chivalry, Australië en 'n vollid van die Suid-Afrikaanse Akademie vir Wetenskap en Kuns.

Sy was die dogter van Johannes Christoffel en Johanna Wilhelmina Barnard, getroud met Carel Hancke Cilliers en die moeder van die aktrise Jana Cilliers.




</doc>
<doc id="50652" url="https://af.wikipedia.org/wiki?curid=50652" title="Faliraki">
Faliraki

Faliraki (Grieks: Φαληράκι) is 'n belangrike kusoord op die Griekse eiland Rhodos, in die Dodekanese. Dit is geleë aan Falirakibaai, op die noordoostelike kuslyn, ongeveer 14 km suid van Rhodosstad en 10 km suidoos van die lughawe, wat sowat 20-30 minute afgeleë is. Dit maak deel uit die van Kallithea-munisipaliteit.

Faliraki is een van die toeristesentrums van die eiland. Die historiese geboue van die voormalige Griekse visdorpie het grootliks gewyk voor toerismeontwikkelings. Nogtans word aanliggend aan Faliraki enkele klein, ouer en plaaslikbestuurde verblyfplekke gevind wat nog aan die Faliraki van weleer herinner. Aan die noordekant van Falirakibaai word 'n klipperige landhoof gevind, waaragter die bekende warmwaterbron van Kalithea gevind word. Na die suide is Ladiko en die Anthony Quinn-baai.

Die huidige Faliraki word veral gekenmerk deur die uitgestrekte, effens aflopende sand- en kieselstrand wat aan die noordekant by die voormalige stadskern aansluit. Aan die 5 km-lange strandfront word 12 FEE blouvlagstrande aangetref. Sedert die einde van die 1980's is talryke hotelle op die strandfront gebou. Die moderne multiverdiepinghotelle het ook heelwat spysenierings-, disko- en kleiner bedrywe meegebring. Die area is geskik vir watersportaktiwiteite sodat die hotelle 'n verskeidenheid jetski-, roei-, pagaai-, seil- en branderplankaktiwiteite aanbied. Daarbenewens word die waterpark van die Esperiahotelgroep skuins oorkant die Esperos Palace-hotel aangetref, wat onder die grootste waterparke van Europa tel.

As reisbestemming en vertrekpunt vir verdere aktiwiteite is Faliraki goed geleë. So is daar byvoorbeeld vaarbootverkeer na die Akropolis van Lindos. Busroetes deurkruis Faliraki en verbind die oord in minder as 20 minute met Rhodosstad, die hoofstad van die eiland.

Die dorp beskik ook oor 'n nuwerwetse kegelbaan, 'n geskiedenispark en 'n pretpark vir families en jonger kinders. Die dorpsmidde, veral in Julie en Augustus, is bekend vir kroeë en klubs. Benewens tradisionele Griekse cuisine is daar ook restaurante wat Sjinese, Meksikaanse, Italiaanse en Britse geregte verskaf. Aan die strandfront word onder meer kafeterias en toeristewinkels gevind. Die St Apostolos vissershawe is soggens bedrywig wanneer die visserbote hul vangs aflaai, die vaarbote direk na Symi, Lindos, Rhodesstad en strande vertek en die plaaslikes saamtrek vir 'n oggendkoffie.


</doc>
<doc id="50656" url="https://af.wikipedia.org/wiki?curid=50656" title="Praxiteles">
Praxiteles

Praxiteles (Grieks: Πραξιτέλης; uitspraak: prækˈsɪtɨliːz) van Athene, die seun van Kephisodotos die ouere, was die mees beroemde Attiese beeldhouer van die 4de eeu v.C.. Hy was die eerste om die naakte vroulike vorm in 'n lewensgrootte standbeeld te verwesentlik. Alhoewel geen onbetwisbaar toeskryfbare beeldhouwerk van Praxiteles behoue is nie, het vele kopieë van sy werke oorleef.

Sekere skrywers het veronderstel dat daar twee beeldhouers was wat Praxiteles geheet het. Een sou dan 'n tydgenoot wees van Pheidias, en die ander, Praxiteles die ouere se meer gevierde kleinseun. Alhoewel die herhaling van dieselde naam in alternatiewe geslagte algemeen in Griekeland was, bestaan daar geen sekere aanduiding vir enige uitslag nie. 'n Veronderstelde verhouding tussen Praxiteles en sy beeldskone model, die Thespiaanse howeling Phryne, het verdere spekulasie ontlok.

Eietydse outeurs, insluitend Plinius die ouere, het van sy oeuvres geskryf en munte uit sy era met silhoeëtte van verskeie van sy beeldtipes bestaan nog. Interpretasie van sy kunswerke kan gevind word van die skilderkuns van Gérôme, tot die komiese opera van Saint-Saëns en die skaduspel van Donnay.


</doc>
<doc id="50657" url="https://af.wikipedia.org/wiki?curid=50657" title="Voerkraal">
Voerkraal

'n Voerkraal is 'n soort diervoedingskema wat aangewend word in fabrieksboerdery vir die afronding van vee, veral vleisbeeste, maar ook varke, perde, skape, kalkoene, hoenders of eende, vir slagdoeleindes. Groot beesvoerkrale staan soms bekend as Gekonsentreerde Diervoedingskemas. Voerkrale kan duisende diere huisves in 'n roosterrangskikking van krale. Meeste voerkrale benodig 'n toegekenne owerheidspermit en moet planne implementeer vir die wegdoening van die groot hoeveelheid afval wat gegenereer word. In die VSA het die Omgewingsbewaringsagentskap byvoorbeeld die gesag by wyse van die Waterwet om alle intensiewe diervoedingskemas te reguleer. Hierdie gesag word in sekere gevalle na indiwiduele state gedelegeer. 

Voor opname in 'n voerkraal, word beeste meestal aangehou op weiveld van plaaslande of op aangeplante graanvelde soos groenkoringweiding. Sodra beeste die nodige opneemmassa bereik, naamlik ongeveer 300 kg (650 pond), word hulle verplaas na 'n voerkraal om 'n gespesialiseerde dieet te volg van hooi, mielies, sorghum en verskillende ander graansoorte, neweprodukte van voedselverwerking, soos suikerbeetafval, molasse, sojaboonmeel, dierebyprodukte of katoensaadmeel, en minerale. In die Amerikaanse noordweste en Kanada, word gars, laegraad hardetarwe, kekererte, hawer en by geleentheid aartappels aangewend as voeding.

Voerkraaldieete is gewoonlik baie hoog in voedingsenergie, om die opbou van vet, of vleisvermarmering (spiervet) te bevorder. Hierdie vet mag gesog wees onder sekere verbruikers, aangesien dit die 'sappigheid' van die vleis bevorder. Die dier kan 180 kg (400 pond) aansit tydens die 3–4 maande verblyf in die voerkraal.

'n Toenemende aantal beesvoerkrale gebruik winterbeddings gemaak van timmerhoutresidu. Hierdeur word bemestingstowwe in die afvalhout opgevang en veeafval kan daarna in die plaasstelsel hersirkuleer word.

Benewens etiese en omgewingskwessies, is kritiek uitgespreek oor voerkrale se invloed op menslike gesondheid. Die weefsel van beeste wat in voerkrale afgerond word, bevat veel meer opgelosde vet as dié van beeste wat op grasweiding gevoed word. Sekere bronne skat dit op tot 500 persent meer. Voerkraalafgeronde beeste mag na lang periodes van voeding oor 'n kleiner hoeveelheid gesonde omega-3 vetsure beskik, weens hul koring-en-graan dieete.

Die vleisbedryf is vandag hoogsafhanklik van tegnologie, maar dit was nie altyd die geval nie. In die vroeë 20ste eeu, het voerondernemings onafhanklik van ander boerderybedrywe plaasgevind en voerkrale het nie bestaan nie. Voerkrale het in die 1960's en 1970's ontstaan danksy nuwe graanbasters en besproeiingstegnieke, wat aansienlik groter graanoeste meegebring het. Dit was nou moontlik om groot getalle beeste in een lokaal te voer, en sodoende vervoerkoste te verminder, sodat graanplaas- en voerkraallokale aaneengeskakel is. In die V.S.A. is beeste toe nie meer oor al die suidelike state vervoer na hoofsentra soos Kalifornië, waar abbatoirs geleë was nie. In die 1980's, het vleispakkers ook by die voerkraalstelsel aangesluit sodat hul bedrywe nou ook in die nabye omgewing plaasvind.

Vleis word volgens vele metodes aan vleisverpakkers verkoop. Kontantbemarking is die tradisionele en mees algemeen gebruikte metode. Pryse word beïnvloed deur huidige aanvraag en vasgestel volgens lewendige massa per kop. Soortgelyk hieraan is vooruitkontraktering, waarin pryse soortgelyk vasgestel word, maar nie direk beïnvloed word deur wisseling in die markaanvraag nie. Vooruitkontraktering bepaal die verkoopprys tussen die twee partye, wat onderhandel word vir 'n vasgestelde tydsverloop. Hierdie metode word egter die minste gebruik aangesien dit sekere kennis van produksiekostes vereis, asook die gewilligheid van beide partye om die risiko van die afgeleide mark te aanvaar. Nog 'n metode, naamlik formuleprysbepaling, is besig om 'n gewilde proses te word, aangesien dit die waarde van die vleis, soos dit deur die pakker ontvang word, meer akkuraat voorstel. Dit vereis egter vertroue tussen die pakkers en voerkrale, en word deur voerkrale gekritiseer, aangesien die bedrag verskuldig aan die voerkrale, bepaal word deur die pakkers se waardeskatting van die vleis wat ontvang is. Laastens is lewendige of karkas-geweegde formuleprysbepaling 'n algemene metode. Ander prysbepalingstipes sluit in roosterprysbepaling, en verpakte prysbepaling. Die mees omstrede bemarkingsmetode het ontstaan uit die vertikale integrasie van voerkrale wat deur vleispakkers besit word, wat egter steeds minder as 10% van alle bemarkingsmetodes uitmaak, alhoewel dit oor die jare groei getoon het.




</doc>
<doc id="50658" url="https://af.wikipedia.org/wiki?curid=50658" title="Alfaverval">
Alfaverval

Alfaverval is 'n vorm van radio-aktiewe verval waarin die onstabiele kern 'n alfadeeltjie uitstraal. 'n Alfadeeltjie is basies 'n heliumkern - He (dus, 'n heliumkern sonder sy twee elektrone).

Byvoorbeeld, uraan-238 wat verval deur die vrystelling van 'n α-partikel om torium-234 te vorm kan soos volg uitgedruk word:

Omdat 'n alfapartikel dieselfde is as die nukleus van 'n helium-4-atoom kan dit ook soos volg uitgedruk word:

Helium se kern bestaan uit twee protone en twee neutrone. Dus die atoomgetal gelyk aan 2 en die aantal nukleone gelyk aan 4. Dit word geskryf as He, soos hierbo gewys. 

Die uitstraling van alfa-deeltjies sal die betrokke atoomkern se massagetal met 4 en sy atoomgetal met 2 laat afneem. Die dogterelement wat so gevorm word, sal dus 2 posisies na links van die moederelement op die periodieke tabel lê. 



</doc>
<doc id="50659" url="https://af.wikipedia.org/wiki?curid=50659" title="Maracaibo">
Maracaibo

Maracaibo (Spaans: "Ciudad Autónoma de Maracaibo") is die tweede grootste stad van Venezuela naas die hoofstad Caracas en is op 8 September 1529 deur Ambrosius Ehinger, die goewerneur van die Welser-kolonie Klein-Venedig, gestig. Die stad het 'n bevolking van 2 001 591 en van 2 450 559 in die metropolitaanse gebied in 2013 gehad en het 'n oppervlakte van 1 393 km². Die stad is die belangrikste hawestad en is aan die kus van die Maracaibomeer net suid van die Karibiese See in die noorde van Venezuela geleë.


</doc>
<doc id="50660" url="https://af.wikipedia.org/wiki?curid=50660" title="Vaidas Baumila">
Vaidas Baumila

Vaidas Baumila - meestal net Vaidas genoem - is een van Litaue se gewildste pop-sangers.

Reeds op die ouderdom van 17 jaar het Vaidas - destyds nog onder die verhoognaam Ozonas - as hip hop-sanger sukses behaal en is vir die Litause "Radiocentras"-musiekprys genomineer.

Sy groot deurbraak het in 2005 gekom toe hy in die gewilde realiteit-skou "Dangus" opgetree het. Toeskouers het van Vaidas se charismatiese sangstyl gehou, en sy dekking van die Litause lied "Myliu" was binnekort bo-aan die Litause trefferlys. Vaidas was 'n popster nog voordat hy sy hoërskool-loopbaan voltooi het.

In die volgende jaar het Vaidas een van die hoofrolle in die musiekblyspel "Meilė ir bananai" vertolk en is as televisie-aanbieder aangestel. Teen die einde van dié jaar is sy debuut-album vrygestel. Die langspeler met liedjies in Litaus en Engels is in samewerking met die bekende Litause R'n'B-musiekvervaardiger Linas Adomaitis en 'n aantal bekende popsangers opgeneem.

In 2007 is Vaidas se eerste musiekvideo "Music Is My Soul" vervaardig. Dit was een van die duurste produksies nog in die geskiedenis van die Litause vermaaklikheidsbedryf en was baie gewild op Litause televisiekanale.





</doc>
<doc id="50664" url="https://af.wikipedia.org/wiki?curid=50664" title="Franz Schubert">
Franz Schubert

Franz Schubert (31 Januarie 1797 – 19 November 1828) was 'n Oostenrykse komponis. Hy het nege simfonieë, klavier- en kamermusiek en meer as 600 liedere gekomponeer. Schubert is in Himmelpfortgrund naby Wene gebore.

Franz Schubert was een van die belangrikste komponiste aan die begin van die Romantiese tydperk. Hy het 'n buitengewoon groot aantal werke gekomponeer, waaronder simfonieë, kamermusiek, klaviermusiek en nagenoeg 600 kunsliedere. 

Op die gebied van die kunslied was Schubert 'n vernuwer, onder meer omdat hy teks en musiek in nouer verband gebring het. Franz Peter Schubert is op 31 Januarie 1797 digby Wenen gebore. Hy het sy eerste musieklesse ontvang by sy vader, wat ŉ onderwyser met sy eie skool in Wenen was. Schubert het viool-, klavier-, orrel- en sanglesse by die dorporrelis geneem. 

Omdat die jong Schubert goed kon sing, is hy in 1808 as koorknaap toegelaat tot die Weense Hofkapel en die kosskool vir nie-adellikes in Wenen, waar hy onder meer van die komponis Salieri onderrig ontvang het. Schubert het die viool in die studenteorkes bespeel en af en toe ook die orkes gedirigeer. Sodoende het hy vroeg met die werke van die Weense meesters Haydn en Mozart vertroud geraak. 

In hierdie tyd het hy ook self begin komponeer: klavierwerke, 'n aantal ouvertures vir orkes, kamermusiek, insluitende 3 strykkwartette, en sy eerste lied. Schubert was as seun ingetoe en slegs deur die belangstelling en aanmoediging van sy skoolmaats het hy sy eerste komposisies aan hulle getoon. Gaandeweg het sy vroeë pogings egter ook onder die aandag gekom van Salieri, wat baie beïndruk was daardeur. 

Toe Schubert se stem in 1812 gebreek het, het hy die skool verlaat en hom as student by 'n onderwyserskollege laat inskryf. Van 1814 tot 1818 het hy aan sy vader se skool onderwys gegee. In hierdie jare wa hy as komponis besonder vrugbaar. 

Sy eerste opera, "Des Teufels Lustschloss" ("Die duiwel se kasteel van begeerte", 1814), is toe gekomponeer, asook byvoorbeeld meer as 140 kunsliedere, waaronder die beroemde "Erlkönig" ("Elwekoning"; teks deur Goethe) en "Die Forelle" ("Die torel"). Tydens musiekaande, wat Schubertiaden genoem is, het Schubert danse (walse en die eie Weense Ländler) asook sy jongste liedere op die klavier gespeel. 

Die liedersanger by hierdie geleenthede was Johann Michael Vogl (1768- 1840), met wie Schubert konsertreise deur Oostenryk onderneem het, en wat 'n groot aanhanger van Schubert se kuns geword het. In 1818 het Schubert die onderwys verlaat sodat hy hom voltyds aan die musiek kon wy. Wanneer hy nie gekomponeer het nie, was hy in die geselskap van kunstenaarsvriende, onder andere die digter Johann Mayrhofer (1787-1836) en die skilder Moritz von Schwind. 

Intussen het Schubert onder meer sy Vierde Simfonie, wat hy die "Tragiese Simfonie" genoem het, en die Vyfde Simfonie (1816) gekomponeer. In 1816 het hy ook die Mis in C-majeur gekomponeer, en in 1817 het hy met 'n reeks van 11 meesterlike klaviersonates begin. In 1818 is die Sesde Simfonie in C-majeur voltooi. Schubert se naam as komponis het stadig tot die wêreld deurgedring en sy sakevernuf was ook maar gebrekkig. 

Die gevolg was dat hy finansieel min by die toenemende belangstelling van uitgewers in sy werk baat gevind het en gedurig 'n tekort aan geld ondervind het. Die eerste openbare uitvoering van sy werk het in 1818 in Wenen plaasgevind en hy is dieselfde jaar deur graaf Johann Esterházy aangestel as musiekonderwyser van sy 2 dogters in Zseliz in Hongarye, waar hy klavierwerke, danse, liedere en die "Deutsche Trauermesse" (ŉ Duitse requiem) gekomponeer het. 

In Junie 1820 is Schubert se opera "Die Zwillingsbrüder" ("Die tweelingbroers") met redelike welslae in Wenen opgevoer, en pas daarna is die bykomstige musiek tot die drama Die Zauberharfe ("Die towerharp") uitgevoer. 

Die ouverture tot laasgenoemde, die "Rosamunde-ouverture", het 'n baie gewilde konsertstuk geword. Die jaar 1822 het die opera "Alfonso und Estrella" opgelewer (wat nooit in Schubert se leeftyd opgevoer is nie), sowel as die Agste Simfonie in B-mineur (die "Onvoltooide" "Simfonie"), die Wandererfantasie en die Mis in A-mol-majeur. Gedurende 1823 het Schubert se gesondheid begin verswak, maar hy het aangehou komponeer en veral geprobeer om met 'n nuwe operette welslae in die Weense teaterwêreld te behaal. 

Die sangsiklus "Die" "schöne Mullerin" ("Die pragtige meulenaarsdogter"; 1822) is een van die hoogtepunte van Schubert se liriese kuns. Hoewel sy gesondheid in 1824 steeds swak was, het hy 3 meesterlike kamermusiekwerke gekomponeer: die Strykkwartet in A-mineur en die Strykkwartet in D-mineur (met variasies op sy kunslied Der "Tod und das Mädchen" (" Die dood en die meisie") en die Oktet in F-majeur vir stryk- en blaasinstrumente. 

Teen die middel van 1824 het hy weer na Zseliz gegaan, waar hy die musiekopleiding van die 2 Esterházy- dogters voortgesit het en weer 'n aantal belangrike musiekwerke geskryf het, onder meer die "Variasies" "op 'n oorspronklike tema in A-mol-" "majeur." In 1825 het hy en Vogl tydens ŉ vakansie Linz en verskeie ander stede besoek, en is sy musiek oral goed ontvang. Die Klaviersonates in A-mineur en D-majeur is ook voltooi en liedere soos "In Abendrot" ("By sonsondergang"), "Die junge Nonne" ("Die jong non"), "Die Allmacht" ("Die Almagtige"), ensovoorts, is tydens die vakansie geskryf. 

Gedurende 1827 en 1828 het Schubert onder meer die Shakespeare-lied "Wie is Sylvia", die Klaviertrio in E-mol-majeur, die Strykkwartette in G-majeur, die Strykkwintet in C-mineur en die Negende Simfonie (die "Groot" "Simfonie") in C-majeur voltooi. Hy het ook die grootste sangsiklus Die "Winterreise" ("Die winterreis") en die "Impromptus" en "Moments musicaux" gekomponeer. 'n Reeks gedigte wat ook in 1828 getoonset is, is uiteindelik as die liedersiklus "Schwanen-gesang" ("Swanesang") gepubliseer. In sy laaste lewensjaar het Schubert sy eerste openbare konsert gegee en met die inkomste wat daaruit verkry is, kon hy sy eie klavier aanskaf. 

Sy gesondheid was egter reeds baie swak, en in Oktober 1828 het hy tifuskoors gekry. Hy is op 19 November 1828 in Wenen oorlede. Onder die werke wat postuum gepubliseer is, tel ook die Sewende Simfonie (in E-mol-majeur) en die Elfde Simfonie (in B-majeur). 

Schubert se musiek getuig deurgaans van sy verstommende melodiese en harmoniese vermoëns, wat veral in sy 600 kunsliedere en in die kamermusiek opvallend is. Hoewel hy histories op die grens tussen die Klassieke en die Romantiese tyd staan, is hy musikaal die laaste van die groot Klassieke komponiste. Vir die jonger luisteraar is veral die Schubert-simfonieë dikwels 'n ideale inleiding tot ernstige musiek.




</doc>
<doc id="50665" url="https://af.wikipedia.org/wiki?curid=50665" title="Roma">
Roma

Roma is 'n sambreelterm vir 'n aantal etnies verwante groepe wat oorspronklik uit Indië afkomstig is en vanaf die 14de eeu in meerdere migrasiegolwe via Suidwes-Asië na Noord-Afrika en Europa, in die moderne tyd ook na die Amerikas en Australië gemigreer het.

Roma word as etnies-kulturele minderheid op alle vastelande aangetref, alhoewel die meerderheid in Europa en hier veral in Suidoos-Europese en enkele Sentraal-Europese lande asook in Spanje en Portugal leef. In Duitssprekende gebiede word na hierdie etniese groepe meestal as "Sinti en Roma" verwys. In Duitsland is die Roma 'n erkende minderheid soos Dene, Friese en Sorbe.

Hul gemeenskaplike taal is Romani of Romanes, met 'n groot verskeidenheid dialekte.

Baie lede van die minderheid word sowel vanweë hulle etniese afkoms asook hulle sosiale situasie gemarginaliseer. So word ook die term "Sigeuner" as neerhalend ervaar.

Na die taal van Roma, "romaňi čhib", word internasionaal en veral in Angel-Saksiese lande meestal as Romani, in die Duitse taalgebied ook as Romanes verwys. Romani is verwant aan Sanskrit en toon ooreenkomste met Sentraal- en Noordwes-Indiese tale. Volgens die ontstaansgeskiedenis van die basiese woordeskat en die grammatikale stelsel, maar ook volgens sy fonologie is Romani 'n Nieu-Indo-Ariese en dus Indo-Europese taal wat sedert meer as 800 jaar onafhanklik van die Indiese tale ontwikkel het, waarvan sedert minstens 700 jaar in Europa.

Elemente uit verskillende periodes van die godsdienstige lewe in Indië en Ou-Persië kom nog steeds in die huidige religieuse voorstellings en geloofspraktyke van Roma voor.

Die geloof van Roma korrespondeer in 'n groot mate met die omgewende meerderheidsgodsdiens. So is die meeste Lowara-Roma Rooms-Katolieke en leef in tradisioneel Katolieke lande soos Oostenryk en Hongarye. Duitse Roma is eweneens merendeels Rooms-Katolieke, selfs in oorwegend Protestantse landsdele. In Oos-Europa is daar Ortodokse Kalderasj en Goerbet in Noord-Masedonië en Serwië asook Islamitiese Arlije in Noord-Masedonië, Albanië en Turkye. In Bulgarye is 39,2 persent van die Roma-bevolking Moslems.

Die meeste van hierdie Islamitiese Roma praat die taal van hul Turkse geloofsbroeders - hulle is 'n belangrike faktor van Islam in Bulgarye. Opvallend by Bulgaarse Roma is hulle sinkretistiese tendense - dit wil sê daar kan 'n vermenging van Christelike en Islamitiese geloofspraktyke aangewys word.

In die afgelope dekades het ook vrye Christelike kerke, veral uit die Pinksterbeweging, sendingwerk in Roma-gemeenskappe gedoen.

Rooms-Katolieke Roma vereer die Swart Sara as hulle beskermheilige. In die Suid-Franse kusdorp Saintes-Maries-de-la-Mer in Camargue vind jaarliks 'n groot vergadering van Roma-gesinne ter ere van dié beskermheilige plaas. Hierdie byeenkoms staan tradisioneel as "Sigeuner-pelgrimstog" bekend en het lankal 'n toeristetrekpleister geword.

Musiek is diep gewortel in die Roma-kultuur en speel dus 'n belangrike rol in die alledaagse lewe van Roma. So staan musikale opvoerings gewoonlik ook tydens feeste sentraal. Van oudsher het baie Roma as professionele musikante in hul lewensonderhoud voorsien en elemente uit die omgewende meerderheidskultuur met hul eie musikale tradisies vermeng. Hieruit het 'n groot verskeidenheid plaaslike musiekstyle en instrumentasies voortgespruit.

In Spanje, veral die suidelike gewes Andalusië, het die Kalé of Gitanos groot invloed op die ontwikkeling van die plaaslike flamenco-dans uitgeoefen. Roma-musikante soos Manitas de Plata het danksy hul flamenco-musiek internasionaal bekendheid verwerf. Die Franse Sinto Django Reinhardt het as jazz-musikant sukses behaal.

Die sigeuners (Roma) is die troebadoers van Europa. Hulle het baie liedjies versamel met hul nomadiese leefstyl. Veral in Hongarye is hulle uiters vaardig op die viool. Hier staan hulle bekend as Tziganes. Tziganimusiek het oor die hele wêreld beroemd geword. Baie van die pragtige Hongaarse volkwysies, wat later komponiste soos Liszt, Brahms en Bartok sou inspireer, het behoue gebly omdat die Tziganes dit gespeel en gesing het. 

Die lied "Djelem, djelem" is in 1971 tot volkslied van alle Roma verklaar.



</doc>
<doc id="50667" url="https://af.wikipedia.org/wiki?curid=50667" title="Ecatepec de Morelos">
Ecatepec de Morelos

Ecatepec de Morelos (Spaans: "San Cristóbal Ecatepec de Morelos", Nahuatl: "Ehécatl", "tépetl", "Ehécatl/wind", "tépetl/heuwel") is die grootste stad in die Meksikaanse deelstaat México en is op 1 Oktober 1877 gestig. Die stad het 'n bevolking van 1 656 107 en van 21 200 000 in die metropolitaanse gebied van Meksikostad in 2010 gehad en het 'n oppervlakte van 186,9 km².

Ecatepec de Morelos is geleë net noordoos van die hoofstad Meksikostad, net noord van Nezahualcóyotl en is een van die armste stede in Meksiko. Tydens die Asteekse tydperk in die 12de eeu het dit as 'n belangrike stad gedien. Die stad is vernoem ná José María Morelos, 'n held tydens die Meksikaanse Onafhanklikheidsoorlog, wat op 22 Desember 1815 deur Spanjaarde in dié stad tereggestel is.


</doc>
<doc id="50671" url="https://af.wikipedia.org/wiki?curid=50671" title="Córdoba, Argentinië">
Córdoba, Argentinië

Córdoba (Spaans: "Córdoba de la Nueva Andalucía", letterlik "Córdoba van Nieu-Andalusië"; uitgespreek ) is die tweede grootste stad van Argentinië na die hoofstad Buenos Aires en die hoofstad van die gelyknamige provinsie. Die stad is op 6 Julie 1573 deur die Spaanse conquistador Jerónimo Luis de Cabrera gestig en na die Spaanse stad Córdoba genoem. Die stad het 'n bevolking van 1 309 536 en van 1 528 000 in die metropolitaanse gebied in 2008 gehad en het 'n oppervlakte van 576 km². Die stad is in die noordelike sentrum van Argentinië geleë en word as kulturele asook industriële sentrum van die streek beskou. Die Jesuïete Blok en Estancias van Córdoba is in 2000 deur UNESCO as wêrelderfenisgebied gelys.



</doc>
<doc id="50672" url="https://af.wikipedia.org/wiki?curid=50672" title="Komatipoort">
Komatipoort

Komatipoort is 'n dorp in die verre-ooste van Mpumalanga, Suid-Afrika, op die grens met Mosambiek geleë. Die dorp het 'n bevolking van 4 683 in 2011 gehad. Komatipoort is hoofsaaklik 'n spoorwegdorp en doeanesentrum. Die spoorlyn van President Paul Kruger het die dorp teen 1 Julie 1891 vanaf Delagoabaai bereik. 

'n Diep kloof neem die Krokodilrivier, N4 nasionale pad en treinspoor deur die Lebomboberg tussen Suid-Afrika en Mosambiek. Die dorp is een van die warmstes in die land. Die gemiddelde maksimum dagtemperatuur gedurende Januarie is 32,9°C en Julie is 26,4°C. Die belangrikste gewasse van die distrik is suikerriet, groente en sub-tropiese vrugte. Die Lebombo grenspos is net oos van die dorp.



</doc>
<doc id="50674" url="https://af.wikipedia.org/wiki?curid=50674" title="Ernst August, Prins van Hannover">
Ernst August, Prins van Hannover

Ernst August V, Prins van Hannover, Hertog van Brunswyk (gebore 26 Februarie 1954) is die hoof van die onttroonde Huis van Hannover (en die Huis van Welfen) en die aanspraakmaker op die troon van die voormalige Koninkryk van Hannover en Hertogdom van Brunswyk.

Sy volle naam in Duits is Ernst August Albert Paul Otto Rupprecht Oskar Berthold Friedrich-Ferdinand Christian-Ludwig Prinz von Hannover. Hy is die oudste seun van Ernst August IV, Prins van Hannover en sy eerste vrou, Prinses Ortrud van Sleeswyk-Holstein-Sonderburg-Glücksburg.

Ernst August is die derde en huidige man van prinses Caroline, die vermoedelike troonopvolger van Monaco.

As die oudste afstammeling deur die manlike lyn van George V van Hannover (en dus ook van koning George III van die Verenigde Koninkryk) is Ernst August die hoof van die Huis van Hannover en die aanspraakmaker op die troon van die voormalige Koninkryk van Hannover en Hertogdom van Brunswyk.

Hy noem homself Sy Koninklike Hoogheid die Prins van Hannover, die Hertog van Brunswyk en Lüneburg, die Prins van Groot-Brittanje en Ierland. Nie een van dié titels word deur Duitsland, Brittanje of Ierland erken nie, maar die titels word hoflikheidshalwe in Europa gebruik en amptelik deur Monaco erken. Adellike titels in Duitsland is in 1918 afgeskaf en word sedertdien net as vanne erken. Sy amptelike naam is dus Ernst August Prinz von Hannover.

Sy vader het in 1917 al sy Britse titels verloor. In 1931 het die Huis van Hannover egter die titels weer amptelik (maar nie wettiglik) begin gebruik.

Ernst August is ook die agterkleinseun van die laaste Duitse keiser, Wilhelm II. Tot met sy huwelik met prinses Caroline was hy die 385ste aanspraakmaker op die Britse troon. Omdat sy Rooms-Katoliek is, word hy (maar nie sy nageslag nie) sedertdien uitgesluit van die troonopvolging.

Sy eerste vrou was Chantal Hochuli, erfgenaam van ’n Switserse sjokolade-ryk. Hy is op 28 Augustus 1981 op ’n burgerlike seremonie met haar getroud en op 30 Augustus 1981 op ’n kerklike seremonie. Hulle is op 23 Oktober 1997 geskei en het twee seuns:

Hy is op 23 Januarie 1999 op ’n burgerlike seremonie getroud met prinses Caroline, wat toe hul dogter verwag het:

Ernst August was al verskeie kere weens omstrede redes in die nuus. Hy het onder meer ’n fotograaf geslaan, en is twee keer gefotografeer terwyl hy in die openbaar urineer. Op 3 April 2005 is hy in die hospitaal opgeneem met akute pankreatitis. Die volgende dag, net twee dae voor die dood van sy skoonpa, prins Rainier III van Monaco, het hy vir ’n paar dae in ’n koma verval.

Sedert September 2009 word in die Engelse en Franse pers berig dat hy en prinses Caroline nie meer saambly nie.



</doc>
<doc id="50675" url="https://af.wikipedia.org/wiki?curid=50675" title="Jaroslaf II van Wladimir">
Jaroslaf II van Wladimir

Jaroslaf II (Russies: Яросла́в II Все́володович, 8 Februarie 1191 – 30 September 1246) was van 1238 tot 1246 grootprins van Wladimir en het gehelp om die land te herstel ná die Mongoolse inval.

Hy was die vierde seun van Wsewolod die Groot Nes en Maria Sjwarnowna. Wsewolod het Pereslawl-Zalesski aan Jaroslaf nagelaat. In ’n konflik tussen sy ouer broers Konstantyn en Joeri, het hy hom by laasgenoemde geskaar. In 1215 het hy prins van Nowgorod geword, maar is daar verslaan. In 1222 het hy Estland binnegeval en vier jaar later het hy Finland verwoes. In 1236 is hy na Kiëf en het hy sy seun, Aleksander Nefski, in die noorde in beheer gelaat.

In 1238, toe die Mongole Kiëf-Roes die eerste keer binneval en sy ouer broer Joeri in ’n veldslag sterf, is Jaroslaf na Wladimir, waar hy gekroon is tot grootprins. Hy het probeer om die stede van Wladimir-Soezdal te herstel ná die verwoesting wat die Mongole gesaai het. In 1243 het Batu Khan hom ontbied. Ná ’n lang konferensie het hy met die khan se seën na Wladimir teruggekeer. Twee jaar later het Güyük Khan hom ontbied. Hy is toe deur die khan se ma, Toregene, vergiftig. ’n Week nadat hy toegelaat is om huis toe te gaan, het hy gesterf.

Jaroslaf en sy derde vrou, Fedosia Igorewitsj van Rjazan, het minstens 12 kinders gehad, onder andere Aleksander Nefski, Andrei II van Wladimir en Jaroslaf III van Twer.



</doc>
<doc id="50676" url="https://af.wikipedia.org/wiki?curid=50676" title="Swjatoslaf III van Wladimir">
Swjatoslaf III van Wladimir

Swjatoslaf III (Russies: Святослав III Всеволодович; 27 Maart 1196 – 3 Februarie 1252) was van 1246 tot 1248 grootprins van Wladimir-Soezdal.

Hy was die sesde seun van Wsewolod die Groot Nes en Maria Sjwarnowna. Sy bewind in Wladimir was kort en sonder enige noemenswaardige gebeure. In 1248 het sy broerskind, Michail Chorobrit van Moskou, die stad Wladimir ingeneem en Swjatoslaf verdryf. Swjatoslaf is op 3 Februarie 1252 oorlede.


</doc>
<doc id="50677" url="https://af.wikipedia.org/wiki?curid=50677" title="Andrei II van Wladimir">
Andrei II van Wladimir

Andrei II (Russies: Андрей Ярославич; c. 1222–1264) was die derde seun van Jaroslaf II. Hy het sy oom Swjatoslaf III in 1249 opgevolg as grootprins van Wladimir-Soezdal. Hy het die Mongole drie jaar later uitgedaag en is deur hulle uit Rusland verdryf, waarna hy na Swede gevlug het.

In 1256 het Andrei na die stad Sarai gereis om verskoning te vra vir sy ontrouheid. Toe hy na Rusland terugkeer, het sy broer Aleksander Nefski vir hom die oostelike deel van Rusland gegee, onder andere Nizjni Nowgorod en Gorodets aan die Wolga. Toe Aleksander in 1263 dood is, wou Andrei Wladimir by sy grond voeg, maar sy planne is deur sy jonger broer Jaroslaf III van Twer in die wiele gery.



</doc>
<doc id="50678" url="https://af.wikipedia.org/wiki?curid=50678" title="Aleksander Nefski">
Aleksander Nefski

Sint Aleksander Nefski (Russies: Алекса́ндр Яросла́вич Не́вский; 30 Mei 1220 – 14 November 1263) was die grootprins van Nowgorod en Wladimir-Soezdal tydens een van die mees onstuimige tye in die stede se geskiedenis. Hy word algemeen beskou as die belangrikste figuur van die Middeleeuse Kiëf-Roes.

Aleksander was die kleinseun van Wsewolod die Groot Nes en het legendariese status behaal met sy militêre oorwinnings oor Duitse en Sweedse invallers terwyl hy ’n beleid van samewerking met die magtige Goue Horde gevolg het.

Aleksander is in Pereslawl-Zalesski gebore as die vierde seun van prins Jaroslaf II van Wladimir en dit was onwaarskynlik dat hy ooit oor Wladimir sou regeer. In 1236 het die mense van Nowgorod hom egter gevra om hulle prins en militêre leier te word en hulle te help om hulle noordelike gebiede teen Sweedse, Duitse en Moslem-invallers te beskerm.

Nadat die Sweedse leër by die samevloei van die Izjora- en Newarivier geland het, het Aleksander en sy klein leër hulle op 15 Julie 1240 skielik aangeval en verslaan. Die Slag van die Newa het ’n volskaalse inval van die noorde af voorkom. Danksy hierdie oorwinning het die 19-jarige Aleksander die bynaam Nefski ("van die Newa") gekry.

Dit het gevolg net drie jaar ná die rampspoedige inval van die Mongole in Rusland. Dit het Nefski se politieke invloed versterk, maar terselfdertyd het dit sy betrekkinge met die bojare geskaad. Hy moes Nowgorod gou daarna verlaat weens dié konflik.

Nadat die Lyflandse Orde, ’n afdeling van die Duitse Orde, Pskof binnegeval het, het Nowgorod Alexander gevra om terug te keer. In 1241 het hy ’n leër op die been gebring en op 5 April 1242 het hy die invallers op die ys van die Peipusmeer verslaan tydens die Slag op die Ys.

Aleksander se oorwinning was ’n belangrike gebeurtenis in die Middeleeue. Voetsoldate van Nowgorod het ’n leër van ridders omsingel en verslaan, ’n groot prestasie vir dié tyd. Dit was ’n belangrike mylpaal in die ontwikkeling van Moskowië.

Ná die Lyflandse inval het Aleksander die Russiese noordweste verder versterk. Hy het ’n afvaardiging na Swede gestuur en hulle het in 1251 die eerste vredesooreenkoms tussen dié land en Rusland geteken.

Aleksander was ’n versigtige en versiende politikus. Hy het die Romeinse Curie se pogings om oorlog tussen Rusland en die Goue Horde aan te vuur afgekeur omdat hy verstaan het dat ’n oorlog met dié sterk mag geen nut gehad het nie. Historici is blykbaar onseker oor die redes vir Aleksander se houding teenoor die Mongole. Dit kan wees dat hy gedink het Katolisisme hou ’n groter bedreiging vir Russiese nasionalisme in as die betaling van belasting aan die Mongoolse khan, wat glad nie belanggestel het in Rusland se godsdiens en kultuur nie. Daar word ook gereken hy het die Mongole gebruik om sy eie status te beskerm en gedink hulle sou sy kant kies as iemand sy mag sou uitdaag.

Die mees waarskynlike rede was ’n poging deur Aleksander om te keer dat die Mongole die wydverspreide stadstate wat later Rusland sou word, herhaaldelik aanval. Hy het byvoorbeeld self na die Horde gegaan en groot sukses behaal om te keer dat Russe saam met die Mongoolse leërs teen laasgenoemde se vyande veg. Die feit dat die Russiese stadstate glad nie opgewasse teen die Goue Horde was nie, moet in ag geneem word wanneer Aleksander se optrede jeens die Mongole beoordeel word.

Danksy sy vriendskap met Sartaq Khan is Aleksander in 1252 aangestel as grootprins van Wladimir (en dus die Russiese hoofleier). Hy is ’n dekade later op die dorp Gorodets dood terwyl hy van die stad Sarai, die hoofstad van die Goue Horde, op pad terug was huis toe. Hy is in Wladimir begrawe. Net voor sy dood het hy ’n kloostergelofte afgelê en die religieuse naam Alexis gekry.

Die naam van sy eerste vrou is nie bekend nie. Sy word soms Paraskewija of Aleksandra genoem. Hulle het minstens vyf kinders gehad, onder wie Daniil van Moskou.

Hy is kort voor sy dood met sy tweede vrou, Wasilisa, getroud. Hulle het sover bekend nie kinders gehad nie.





</doc>
<doc id="50679" url="https://af.wikipedia.org/wiki?curid=50679" title="Tijuana">
Tijuana

Tijuana (Spaans: [tiˈxwana]) is die grootste stad van die Meksikaanse deelstaat Baja California en is op 11 Julie 1889 deur Santiago Argüello gestig. Die stad het 'n bevolking van 1 559 683 en van 1 784 034 in die metropolitaanse gebied San Diego/Tijuana in 2010 gehad en het 'n oppervlakte van 637 km².

Tijuana is geleë naby die skiereiland Neder-Kalifornië aan die grens tot die Amerikaanse deelstaat Kalifornië suid van die susterstad San Diego en aan die Stille Oseaan.

Die stad is 'n belangrike plek vir Amerikaanse Vlootmatrose en toeriste uit San Diego weens sy historiese plekke en strande. Tijuana is dan ook berug vir onwettige dwelmhandel en prostitusie. Die stad word ook deur die Dwelmoorlog in Meksiko geteister.



</doc>
<doc id="50680" url="https://af.wikipedia.org/wiki?curid=50680" title="Jaroslaf III van Twer">
Jaroslaf III van Twer

Jaroslaf III (Russies: Ярослав Ярославич; 1220 – 9 September 1271) was die eerste prins van Twer en van 1264 tot 1271 die tiende grootprins van Wladimir. Jaroslaf en sy seun Michail het Twer van ’n klein dorpie verander in een van die grootste magsentrums in Middeleeuse Rusland. Al die ander prinse van Twer is afstammelinge van Jaroslaf.

Hy was die seun van Jaroslaf II van Wladimir en die jonger broer van Aleksander Nefski. In 1247, toe hy nog minderjarig was, het hy die dorp Twer van sy oom gekry.

In 1252 het Jaroslaf en sy broer Andrei II Aleksander se hoofstad, Pereslawl-Zalesski, binnegeval. Aleksander het teruggeveg met die hulp van Mongoolse magte en Jaroslaf se kinders gevange geneem. Jaroslaf het na Ladoga gevlug, waar hy deur Nowgorod gevra is om Aleksander as hulle militêre aanvoerder op te volg. Twee jaar later het hy Nowgorod aangevoer teen die Duitse Orde.

Ná Aleksander se dood in 1263 het Jaroslaf en Andrei stry gekry oor wie die volgende grootprins moes word. Hulle het die Goue Horde besoek en hulle het Jaroslaf gekies. Dié het egter in Nowgorod gaan woon en met die dogter van ’n plaaslike bojaar getrou. Verskeie faksies van Nowgorod het teen hom saamgesweer en beplan om sy broer Wasili van Kostroma of Aleksander se seun Dmitri op die troon te plaas.

In 1270 het die leërs van drie prinse naby die dorp Staraja Roessa gereed gestaan om te veg. Die biskop het hulle egter laat versoen. Jaroslaf het Nowgorod aan sy broerskind oorgegee en hom na Sarai, die Mongoolse khans se hoofstad, vergesel. Op 9 September 1271 op pad terug na Twer is hy dood. Hy is ná sy dood in Twer opgevolg deur sy oudste seun, Swjatoslaf, en toe deur ’n beroemder een, Michail.


</doc>
<doc id="50681" url="https://af.wikipedia.org/wiki?curid=50681" title="Wasili van Kostroma">
Wasili van Kostroma

Wasili (Russies: Василий Ярославич; 1241–1276) was een van die mins noemenswaardige grootprinse van Wladimir. Hy was die jongste seun van Jaroslaf II van Wladimir en het Kostroma in 1246 by sy oom Swjatoslaf III van Wladimir gekry. As die oudste oorlewende kleinseun van Wsewolod die Groot Nes het hy Vladimir in 1272 gekry en Novgorod die volgende jaar. Hy was een van die eerste prinse wat nie die moeite gedoen het om sy eie stad (dus Kostroma) te verlaat en in Wladimir te gaan bly nie. Sy afstammelinge het ná sy dood in Januarie 1276 nog ’n halfeeu lank oor Kostroma regeer.


</doc>
<doc id="50682" url="https://af.wikipedia.org/wiki?curid=50682" title="Dmitri I van Pereslawl">
Dmitri I van Pereslawl

Dmitri I (circa 1250–1294) was van 1276 tot 1281 en weer van 1283 tot 1293 die grootprins van Wladimir.

Dmitri was die tweede oudste seun van Aleksander Nefski. Toe sy ouer broer, Wasili, jonk dood is, was Dmitri die hooferfgenaam van sy beroemde pa. In 1259 reeds het Aleksander hom in beheer van Nowgorod gelaat. Ná Aleksander se dood in 1264 het Nowgorod Dmitri egter na sy geboortestad, Pereslawl-Zalesski, verban omdat hy glo te jonk was.

Vier jaar later, nadat Dmitri 18 jaar oud geword het, is hy in Nowgorod terugverwelkom. Vir die volgende dekade moes hy met sy ooms Jaroslaf III van Twer en Wasili van Kostroma veg om beheer oor Nowgorod. In 1276, toe sy ooms sterf, het hy eindelik die trone van Wladimir en Nowgorod bestyg. Twee jaar later het hy ’n fort by Koporje gestig wat hy self wou regeer. Nowgorod het egter gerebelleer en Dmitri moes Koporje en Nowgorod noodgedwonge verlaat.

Intussen het Dmitri se jonger broer Andrei III van Gorodets na die Goue Horde gegaan en die khan se toestemming gekry om Dmitri as grootprins te vervang. In 1281 het Andrei saamgespan met die prinse van Rostof en Jaroslawl en het hy Dmitri se land verwoes en sy hoofstad, Pereslawl, ingeneem. Dmitri het na Koporje gevlug, maar kon nie Nowgorod se steun kry nie en het verder noord gevlug, moontlik na Skandinawië.

Twee jaar later het Dmitri na Rusland teruggekeer en gevind dat sy grondgebied deur die Mongole en Andrei geplunder is. Hy is daarna na die Swartsee, waar hy Nogai Khan, die grootste vyand van die wettige Goue Horde-khan, Teleboega, ontmoet het. Omdat hy sy mag in Rusland wou vergroot, het Nogai belowe om Dmitri te steun in sy stryd om weer die grootprins te word. Toe Andrei dit hoor, het hy afstand gedoen van Wladimir en Nowgorod en na Gorodets teruggekeer.

In 1285 het Andrei weer Mongoolse magte na Rusland gebring, maar hulle is deur Dmitri en sy bondgenote verslaan. In 1293 het Andrei eindelik daarin geslaag om die Mongole en die Russiese prinse te laat saamspan teen Dmitri. Dmitri wou nie meer die stryd teen sy broer voortsit nie en het in 1293 ’n kloostergelofte afgelê. Hy is die volgende jaar dood.



</doc>
<doc id="50683" url="https://af.wikipedia.org/wiki?curid=50683" title="Andrei III van Gorodets">
Andrei III van Gorodets

Andrei III (c. 1255 – 27 Julie 1304) was van 1293 tot 1304 die grootprins van Wladimir. Hy was die seun van Aleksander Nefski en het die dorp Gorodets aan die Wolga van sy pa geërf. In 1276 het hy Kostroma by sy besittings gevoeg en daarna probeer om Wladimir oor te neem.

In 1281 het hy na die Goue Horde gegaan en die khan se toestemming gekry om sy ouer broer Dmitri as grootprins te vervang. Hy het met die prinse van Rostof en Jaroslawl saamgespan en Dmitri se land verwoes en sy hoofstad, Pereslawl, ingeneem.

Twee jaar later het Dmitri na Rusland teruggekeer. Hy is na die Swartsee, waar hy Nogai Khan, die grootste vyand van die wettige Goue Horde-khan, Teleboega, ontmoet het. Omdat hy sy mag in Rusland wou vergroot, het Nogai belowe om Dmitri te steun in sy stryd om weer die grootprins te word. Toe Andrei dit hoor, het hy afstand gedoen van Wladimir en Nowgorod en na Gorodets teruggekeer.

In 1285 het Andrei weer Mongoolse magte na Rusland gebring, maar hulle is deur Dmitri en sy bondgenote verdryf. In 1293 het Andrei eindelik daarin geslaag om die Mongole en die Russiese prinse te laat saamspan teen Dmitri. Dmitri wou nie meer die stryd teen sy broer voortsit nie en het in 1293 geabdikeer.

Selfs toe Andrei die grootprins van Wladimir was, het hy in Gorodets gewoon. In die laaste dekade van sy bewind het hy ’n stryd gevoer teen ’n bondgenootskap van Daniil van Moskou, Michail van Twer en Iwan van Pereslawl.



</doc>
<doc id="50684" url="https://af.wikipedia.org/wiki?curid=50684" title="Volkslied van Peru">
Volkslied van Peru

Die Volkslied van Peru

KOOR

Ons is vry, kan ons altyd
en ontken die lig voor die son
wat versuim om aan die plegtige gelofte te hou
die land wat aan God.

Strophes

Peru se lang-onderdruk
Onheilspellend ketting gesleep;
gevonnis tot wrede slawerny
lang brul stil.
Maar so gou as die heilige huil
Vryheid! op sy oewers is gehoor
skud die traagheid van die slawe,
verneder het sy kop.

En die brul van ruwe kettings
hoor ons drie eeue van die angs,
van die vrye, die heilige huil
hulle het gehoor hoe die wêreld verstom, opgehou het.
Oral San Martin, geswel,
vryheid, vryheid, regeer
en rocking hulle basis in die Andes
bekend gemaak dat hulle ook, in harmonie.

Met sy instroming van mense wakker
en die idee versprei soos 'n bom;
van die landengte om die land van die vuur,
van die vuur streek te vors.
Almal beloof die skakel te breek
Natura geweier om beide wêrelde,
en verbreek die staf dat Spanje
sodat eerzuchtig in beide.

Lima, voldoen aan hierdie plegtige gelofte,
en ernstige, haar woede het.
aanvang van die magteloos tiran,
wat probeer om hul onderdrukking te brei.
In haar poging krieke
en die vore dat die herstel self
opgewek haat en wraak
geërf het van hulle Inca en Here.

Haar landgenote nie meer 'n slaaf
getreurd sy verneder vir drie eeue
kan ons vir ewig vry gelofte
handhawing van sy eie prag.
Ons wapen, so ver ongewapende
is altyd die voeding van die canyon
dat een dag die strand van Iberia
voel die skrik van sy brul.

Op die top van die Andes volhou
die vlag of banier bicolor
eeu wat die moeite kondig
om vry te wees, vir ewig aan ons gegee het.
In sy skaduwee ons lewe rustig,
en die berg by die geboorte van die son,
vernuwe die groot eed
te gee aan die God van Jakob
EscucharLeer fonéticamente

Diccionario - Ver diccionario detallado


</doc>
<doc id="50686" url="https://af.wikipedia.org/wiki?curid=50686" title="Puebla de Zaragoza">
Puebla de Zaragoza

Puebla de Zaragoza ([ˈpweβla], Spaans: "Heroica Puebla de Zaragoza", vroeëre koloniale naam: "Puebla de los Ángeles") is die hoofstad en grootste stad van die Meksikaanse deelstaat Puebla en is op 16 April 1531 deur Spanjaarde onder Fray Julían Garcés en Juan Salmerón gestig. Die stad het 'n bevolking van 1 539 819 en van 2 668 347 in die metropolitaanse gebied in 2010 gehad en het 'n oppervlakte van 534,32 km².

Puebla de Zaragoza is geleë net suidoos van die metropolitaanse gebied van Meksikostad en word deur die twee aktiewe vulkane Iztaccíhuatl en Popocatépetl van die hoofstad geskei. Puebla de Zaragoza is die vierde grootste stad van Meksiko ná Meksikostad, Guadalajara en Monterrey.

Ná die Meksikaanse Onafhanklikheidsoorlog het die stad 'n belangrike kulturele sentrum van dié land geword. Die Spaanse naam Heroica Puebla de Zaragoza is afgelei van 'n Meksikaanse oorwinning tydens die Franse intervensie in 1862. Puebla de Zaragoza word beskou as een van die mooiste stede van Meksiko, met geboue, wat dateer uit die koloniale tydperk asook moderne Meksikaanse argitektuur. Die historiese sentrum van Puebla de Zaragoza is in 1987 deur Unesco as wêrelderfenisgebied gelys.



</doc>
<doc id="50693" url="https://af.wikipedia.org/wiki?curid=50693" title="Aristarchos van Samos">
Aristarchos van Samos

Aristarchos (Grieks: Ἀρίσταρχος, 310 v.C. – ca. 230 v.C.) was 'n Griekse sterrekundige en wiskundige, wat op die eiland Samos in Griekeland gebore is. Hy het die eerste bekende heliosentriese model van die sonnestelsel voorgestel, met die son instede van die aarde by die middelpunt van die bekende heelal. Hy is beïnvloed deur die Pythagoris Philolaos van Kroton, maar, in teenstelling met Philolaos, het hy die "sentrale vuur" met die son in verband gebring, en die ander planete in hul korrekte orderang rondom die son aangedui. Sy sterrekundige idees is dikwels verwerp ten gunste van die geosentriese teorieë van Aristoteles en Ptolemaios, tot hul suksesvolle herlewing byna 1800 jaar later danksy Copernicus, en die daaropbouende aanvullings deur Johannes Kepler en Isaac Newton.
In moderne tye is hy vereer deur die maankrater Aristarchus, asook die Griekse Aristarchosteleskoop, na hom te vernoem.

Die enigste behoue geskrif wat oorwegend aan Aristarchos toegeskryf word, "Oor die Groottes en Afstande van die Son en Maan", is gebaseer op 'n geosentriese wêreldsiening. Dit bevat die stelling dat die hoek wat die son se deursnee onderspan 2 grade is: die korrekte waarde is ongeveer ½ graad. Archimedes was egter daarvan bewus dat die laasgenoemde waarde Aristarchos se eintlik slotsom was.

Alhoewel die oorspronklike teks verlore is, bevat 'n verwysing in Archimedes se boek, "Die Sandrekenaar" ("Archimedis Syracusani Arenarius & Dimensio Circuli") 'n beskrywing van 'n ander werk deur Aristarchos waarin hy die heliosentriese model as 'n alternatiewe hipotese gepromoveer het. Archimedes skryf:

"U (koning Gelon) is bewus dat die 'universum' die naam is wat deur meeste sterrekundiges aan die sfeer toegeken word waarvan die middelpunt ook die middelpunt van die Aarde is, terwyl die radius daarvan gelyk is aan die reguitlyn tussen die middelpunt van die Son en die middelpunt van die Aarde. Dit is die algemene opvatting soos wat u dit van sterrekundiges ontvang het. Maar Aristarchos het 'n boek uitgebring bestaande uit sekere hipoteses, waaruit dit blyk, as 'n voortvloeisel van die gestelde aannames, dat die universum telke male groter is as die voorgenoemde 'universum'. Sy hipoteses is dat die starre sterre en die Son onbeweegbaar bly, dat die Aarde om die son wentel langs die omtrek van 'n sirkel, met die Son geleë in die midde van die Vlak, en dat die sfeer van die starre sterre, oor dieselde middelpunt as die son beskik, en sodanig groot, dat die kring waarin hy meen die Aarde wentel, op sodanige groot afstand vanaf die starre sterre geleë is, as wat die middelpunt van die sterresfeer van die oppervlakte daarvan verwyderd is."
– Die Sandrekenaar

Aristarchos het gevolglik geglo dat die sterre baie vêr weg was, en dat daar gevolglik geen waarneembare parallaks was nie, dit is naamlik, 'n beweging van die sterre relatief tot mekaar, namate die Aarde om die Son wentel. Die sterre is inderdaad baie verder weg as wat in antieke tye algemeen aanvaar was, sodat stellêre parallaks slegs met behulp van teleskope waarneembaar is. Die geosentriese model, wat verenigbaar is met planetêre paralaks, is gesien as die rede hoekom geen stellêre parallaks waarneembaar was nie. Verwerping van die heliosentriese model was algemeen, soos die volgende frase uit Plutarchus te kenne gee ("Oor die Skynbare Gesig op die Oppervlak van die Maan"):

"Kleanthes, 'n tydgenoot van Aristarchos en hoof van die Stoïsyne, het gemeen dat dit die plig van die Grieke was om Aristarchos te vervolg op aanklag van oneerbiedigheid weens sy stelling dat die haard van die heelal in beweging is … met die veronderstelling dat die hemel te ruste is, terwyl die aarde sydelings langs 'n sirkel wentel, terwyl dit gelyketyd ook nog om 'n eie as roteer."

Die enigste antieke sterrekundige, by name bekend, en bekend om sy ondersteuning van Aristarchos se heliosentriese model, was Seleukos van Seleukië, 'n Mesopotamiese sterrekundige wat 'n eeu na Aristarchos gelewe het.

Aristarchos het beweer dat met halfmaan (eerste of laaste kwartmaan), die hoek tussen die Son en Maan 87° was. Moontlik het hy 87° voorgestel as 'n laer perk aangesien sekure meting van die lunêre terminator se afwyking van reglynigheid nie tot die naaste 1° bepaalbaar was nie. Die onversterkte vermoë van die menslike okulêre limiet is naamlik beperk tot 'n eksaktheid van sowat 3°. Dit is bekend dat Aristarchos ook lig en sig bestudeer het. 

Deur korrekte aanwending van meetkunde, maar met die ontoerykend sekure 87° datum, het Aristarchos geoordeel dat die Son tussen 18 en 20 keer verder as die Maan was. Die werklike waarde van hierdie hoek is ongeveer 89° 50', en die Son se afstand is in werklikheid omtrent 400 keer dié van die Maan. Die implisiet foutiewe sonparallaks van effens onder 3° is deur astronome tot en met Tycho Brahe, naamlik ca. 1600 n.C., aangewend.

Aristarchos het uitgewys dat die Maan en Son byna gelyke skynbare hoekgroottes het, en daarom sou hul werklike deursnitte eweredig tot hul afstande van die aarde wees. Sodoende het hy afgelei dat die werklike deursnit van die Son tussen 18 en 20 keer groter was as die deursnit van die Maan is; wat ten spyte van die onakkurate slotsom, 'n logiese afleiding uit sy data was. Dit bring ook die slotsom mee dat die Son se deursnit omtrent sewe keer groter as dié van die aarde is; die volume van Aristarchos se Son sou byna 300 keer groter as dié van die Aarde wees. Hierdie grootteverskille plaas die son eerste in rangorde, en kon bygedra het tot sy heliosentriese model.

Aristarchos is deur Archimedes en moderne wetenskaplikes erken as die eerste om 'n heliosentriese "universum" voor te sel, maar hy het benewens ook 'n antieke Griekse tydeenheid gedefinieer, naamlik sy "Groot Jaar" van 4,868 solêre jare, gelykstaande aan presies 270 saroi, elk bestaande uit 18 Kallippiese jare plus 10⅔ grade. Die empiriese basis hiervoor was die eklipssiklus van 4,267 maande, wat volgens 'n verwysing van Ptolemaios, die vertrekpunt was vir die sg. "Babiloniese" maand, wat die betrokke tydsverloop tot 'n fraksie van 'n sekonde (1 deel in miljoene) bepaal het. Dit is wel nagespoor na wigskriftablette van kort voor 200 v.C., maar Ptolemaios self het nie die oorsprong aan Babilonië toegeskryf nie.

Die Groot Jaar het 'n maandduurte omvat wat met die Babiloniese waarde ooreengestem het tot 1 deel in tienmiljoene, en wel dekades voor Babilon dit na ons wete gebruik het. Daar bestaan aanduidings dat die Babiloniese maand presies dié van Aristarchos was, wat te kenne sou gee dat een party dit van die ander verkry het, of minstens van 'n gemeenskaplike bron.

Aristarchos se maandpostulaat verteenwoordig 'n wetenskaplike vernuwing in verskillende opsigte. Voorafgaande ramings van die maandduurte het naamlik afwykings van 114 sekondes (Meton van Athene, 432 v.C.) of 22 sekondes (Kallippos, 330 v.C.) ingesluit. Die aanduiding van gemiddelde wentelduurtes in 'n wentelbaan soos dié van die maan was moontlik sonder presedent.

Die Vatikaanse biblioteek bewaar twee antieke manuskripte met ramings van die jaarlengte. Die enigste antieke wetenskaplike wat vir twee verskillende waardes erken word is Aristarchos. Dit word tans wyd vermoed dat die betrokke uitdrukking van die vroegste behoue voorbeelde is van kettingbreuke. Die mees voor die hand liggende interpretasies daarvan is eksak berekenbaar uit die manuskripgetalle.

Die resultate daarvan is jare van 365 + 1/152 dae, en 365 - 15/4,868 dae onderskeidelik, verteenwoordigend van die sideriese jaar en die siviele, vermoedelik tropiese jaar. Albei breuke kan met Aristarchos verbind word, wie se somersonnekering naamlik 152 jaar na Meton van Athene s’n was, en wie se Groot Jaar wel gelyk was aan 4,868 jare. Die verskil tussen die sideriese en tropiese jare is hier identies aan presessie. Die eersgenoemde waarde is tot enkele sekondes akkuraat, maar die tweede wyk etlike minute af. 

Albei is egter naby aan die waardes wat later deur Hipparchos en Ptolemaios gebruik is, en die aangeduie presessie is byna presies 1 graad per eeu, wat persentasiegewys 'n veels te lae waarde is. Ongelukkig is 'n presessiewaarde van 1 graad per eeu wel deur alle latere astronome tot en met die Arabiere gebruik. Die werklike waarde in Aristarchos se tyd was ongeveer 1.38 grade per eeu.



</doc>
<doc id="50694" url="https://af.wikipedia.org/wiki?curid=50694" title="Panaitios">
Panaitios

Panaitios (Grieks: Παναίτιος; ca. 185/180 – ca. 110/09 v.C.) van Rhodos was 'n stoïsynse filosoof. Hy was 'n leerling van Diogenes van Babilon en Antipater van Tarsus in Athene, voordat hy na Rome verhuis het, waar hy baie gedoen het om die stoïese doktrines aan die stad bekend te stel. Na die dood van Scipio in 129 v.C., het hy na die stoïsynse skool in Athene teruggekeer, waarvan hy die laaste onbetwiste skolarg, (skoolhoof) was. Met Panaitios het stoïsisme meer eklekties geword. Sy mees beroemde werk was "Omtrent Pligte", die hoofbron wat deur Cicero in sy werk oor dieselfde onderwerp geraadpleeg is. Sy vernaamste leerling en dissipel in filosofie was Poseidonios.


</doc>
<doc id="50696" url="https://af.wikipedia.org/wiki?curid=50696" title="Solon">
Solon

Solon (Grieks: Σόλων, c. 638 v.C.–558 v.C.) was 'n Atheense staatsman, wetgewer en digter. Hy word veral onthou vir sy voorgestelde wetgewing teen politiese, ekonomiese en morele verval in argaïese Athene. Sy hervormings was oor die korttermyn nie geslaagd nie, tog word die grondlegging van die Atheense demokrasie dikwels aan hom toegeskryf.

Kennis van Solon word beperk deur die gebrek aan dokumentêre en argeologiese getuienis betrefffende Athene in die vroeë 6de eeu v.C.. Hy het vir plesier gedig, as patriotiese propaganda, en ter verdediging van sy grondwetlike hervormings. Sy werke oorleef slegs in fragmente, en blyk interpolasies van latere outeurs in te sluit. Dit is verder moontlik dat fragmente verkeerdelik aan hom toegeskryf word (sien Solon die hervormer en digter). Antieke outeurs soos Herodotos en Plutarchus is die vernaamste bronne van inligting, alhoewel hulle eeue na sy afsterwe oor Solon geskryf het — terwyl geskiedenis op hierdie tydstippe geensins 'n akademiese dissipline was nie (sien byvoorbeeld Anekdotes). Vierde-eeuse redenaars, soos Aischines, het geneig om aan Solon al hul eietydse, alhoewel veel latere, wette toe te dig. Argeologie onthul 'n skemering van Solon se era in die vorm van fragmentariese inskripsies, maar weinig verder. Vir sekere geleerdes bestaan ons 'kennis' van Solon en sy tye grootliks uit 'n fiktiewe konstruksie, gebaseer op onvoldoende getuienis terwyl ander vertrou dat daar oor 'n substansieële liggaam van werklike kennis beskik word. Solon en sy tye hou dan 'n besondere uitdaging in vir geskiedenisstudente as 'n toets van die beperkings en aard van historiese argumentering.



</doc>
<doc id="50697" url="https://af.wikipedia.org/wiki?curid=50697" title="Seisachtheia">
Seisachtheia

Seisachtheia (Grieks: σεισάχθεια, van "seiein", om te skud, en "achthos", 'n las, d.w.s. die afskud van laste) was 'n stel wette wat deur die Atheense wetgewer Solon ingestel is, ten einde die wydverspreide lyfeienskap en vorme van slawerny af te skaf wat in Athene van die 6de eeu v.C. buitensporig toegeneem het, deur middel van skuldverligting. Volgens Aristoteles se "Grondwet van die Atheners", het skuldenaars onder die voorafgaande regstatus, hulle land afgestaan aan skuldeisers, wanneer hulle nie oor die vermoë vir terugbetaling beskik het nie, en "hektemoroi" geword, oftewel lyfeienes wat hul voormalige eiendom bewerk het, en 'n sesde van die opbrengs aan hul skuldeisers afgestaan het. Sou die skuld die gewaardeerde waarde van die skuldenaar se totale bates oorskry, sou die skuldenaar en sy familie almal die skuldeiser se slawe word. Dieselde sou gebeur indien 'n man sou versaak op skuld waarvan die ooreengekome kollateraal, die skuldenaar se persoonlike vryheid was.

Die "seisachtheia"-wette het alle uitstaande skulde onmiddellik ter syde gestel, terugwerkend alle voorheen verknegde skuldenaars bevry, die gekonfiskeerde eiendomme van die onderhoriges aan die "hektemorioi" terugbesorg, en die aanbieding van persoonlike vryheid as kollateraal verbied in alle toekomstige skulde. 'n Maksimumperk op die grootte van eiendom is ook ingestel, ongeag die wetlike wyse waarop dit bekom is (insluitend deur 'n huwelik), gemik op die voorkoming van die buitensporige opbou van land deur invloedryke families.


</doc>
<doc id="50698" url="https://af.wikipedia.org/wiki?curid=50698" title="Santa Cruz de la Sierra">
Santa Cruz de la Sierra

Santa Cruz de la Sierra is die grootste stad van Bolivië voor die regeringsetel La Paz en die hoofstad Sucre en is op 26 Februarie 1561 van Ñuflo de Chaves gestig. Die stad het 'n bevolking van 1 594 926 en van 1 862 911 in die metropolitaanse gebied in 2009 gehad en het 'n oppervlakte van 325,57 km². Die stad is die hoofstad van die gelyknamige suid-westelike department.


</doc>
<doc id="50701" url="https://af.wikipedia.org/wiki?curid=50701" title="Eusebius van Caesarea">
Eusebius van Caesarea

Eusebius van Caesarea, c. 263–339 n.C., ook genoem "Eusebius Pamphili", het die biskop van Caesarea in Palestina geword om en by die jaar 314. Eusebius, historikus, eksegeet en polemiekus, is een van die meer bekende kerkvaders. Hy (saam met Pamphilus) was 'n geleerde van die Bybelse kanon. Hy het geskryf in die "Demonstrasies van die Evangelie", "Voorbereidings vir die Evangelie", en "Omtrent Teenstrydighede in die Evangelies", almal studies van die Bybelse teks. As "Vader van Kerkgeskiedenis" was hy die samesteller van die "Kerkgeskiedenis", "Omtrent die Lewe van Pamphilus", die "Kroniek" en "Omtrent die Martelare".


</doc>
<doc id="50702" url="https://af.wikipedia.org/wiki?curid=50702" title="Evangelie">
Evangelie

'n Evangelie is 'n geskrif wat 'n beskrywing bied van die lewe, bediening, dood, begrafnis en opstanding van Jesus. Die woord word hoofsaaklik gebruik om te verwys na die vier kanonieke evangelies: die Evangelie volgens Matteus, Evangelie volgens Markus, Evangelie volgens Lukas en die Evangelie volgens Johannes, alhoewel die benaming ook vir nie-kanonieke geskrifte aangewend word soos die Evangelie van Tomas. Die benaming "evangelie" verwys ook na die boodskap self, soos saamgevat deur die vier evangelies, of deur die hele Nuwe Testament. Die woord "evangelie" kom van die Griekse woord "euangelion" (εὐαγγέλιον) wat 'goeie (blye) boodskap' beteken.

Die volgende Evangelies vorm nie deel van die Bybel nie en het slegs Apokriewe waarde:


</doc>
<doc id="50704" url="https://af.wikipedia.org/wiki?curid=50704" title="Paulus van Tarsus">
Paulus van Tarsus

Paulus van Tarsus, ook bekend as Paulus die Apostel, die Apostel Paulus, en Sint Paulus, (Grieks: Σαούλ -("Saul"), Σαῦλος ("Saulos"), en Παῦλος ("Paulos"); Latyn: "Paulus" of "Paullus"; Hebreeus: שאול התרסי "Šaʾul HaTarsi" ("Saul van Tarsus") (c. 5 - c. 67 n.C.), was 'n Jood wat na homself verwys het as die "Apostel aan die Heidene". (Rom. 11:13) Volgens die Handelinge van die Apostels, het sy bekering tot geloof in Jesus plaasgevind in 'n diepsinnige lewensveranderende ervaring op die pad na Damaskus. Saam met Simon Petrus en Jakobus, word hy beskou as onder die belangrikste vroeë Christenleiers. Hy was ook 'n Romeinse burger — 'n bevoegdheid wat aan hom 'n bevoorregte regstatus verleen het rakende wette, eiendom en owerheidsgesag.

Dertien sendbriewe in die Nuwe Testament word aan Paulus toegeskryf. In sekere hiervan word na verdere sendbriewe verwys, wat nie in die Bybel voorkom nie, soos 'n Laodiseaanse sendbrief. (Kol. 4:1) Sy outeurskap word by ses van die dertien sendbriewe bevraagteken deur sommige geleerdes, terwyl wyd beweer word dat drie daarvan nie sy werk is nie. Paulus se invloed op Christelike denke was wellig meer betekenisvol as enige ander Nuwe Testamentiese outeur. Augustinus van Hippo het Paulus se verklaring, dat verlossing gebaseer is op geloof en nie goeie werke nie, verder ontwikkel. Martin Luther se vertolking van Paulus se briewe was eweneens die sterk dryfkrag agter sy lering van "sola fide".

Paulus se bekering het die verloop van sy lewe dramaties beïnvloed. Deur sy aktiwiteite en geskrifte, het sy geloof uiteindelik godsdienstige geloof regdeur die Mediterreense streek beïnvloed. Sy leierskap, invloed en nalatenskap het gelei tot die stigting van gemeenskappe, oorwegend onder die heidene, wat wel die Judaïese "morele kode" eerbiedig het, maar die "rituele" verpligtinge van die Mosaïese wet verslap of afgeskaf het, gebaseer op die lewe en werke van Jesus Christus en die Nuwe Verbond. Hierdie gemeenskappe het uiteindelik aangegroei tot die vroeë Christendom.

Die naam van Saulus word vir die eerste keer in Hand. 7:58 genoem, waar vertel word dat 'n sekere Saulus sy goedkeuring aan die steniging van Stefanus geheg het. Hierdie teregstelling was terselfdertyd die begin van die swaar vervolging van die Christengemeentes in Jerusalem. Saulus het selfs 'n magtigingsbrief vir die voortsetting van die vervolging tot in Damaskus van die hoë priester aangevra. 

Op pad na Damaskus het hy 'n visioen van Jesus Christus gekry wat 'n totale ommekeer in sy lewe teweeggebring het. Na hierdie verskyning was hy 3 dae lank blind, maar nadat 'n sekere Ananias hom in Damaskus die hande opgelê het, kon hy weer sien. Hy het onmiddellik daarna in die sinagoge verkondig dat Jesus die Seun van God is (Hand. 9:19). 

Na sy bekering het Paulus 3 jaar lank in Arabië vertoef, waarna hy Petrus in Jerusalem opgesoek (GaI.1:18-19) en van hom 'n uitvoerige verslag oor die prediking en werke van Jesus gekry het. Om hierdie rede is daar heelwat ooreenkomste tussen sommige van die groot redevoerings van Paulus en die van Petrus.

Die volgelinge van Jesus het Paulus aanvanklik vermy, omdat hulle nie kon glo dat die vervolger van Christene nou self ŉ Christen was nie. Dit was net Barnabas wat met Paulus gekommunikeer het. Paulus se sendingwerk het begin toe Barnabas hom in Tarsus gaan haal het vir prediking onder die heidene in Antiochië. Tydens ‘n byeenkoms van die gemeente in Antiochië het hy 'n Goddelike bevel gekry om die Evangelie ook in ander lande te gaan verkondig. 

By die uitvoering van die opdrag het Barnabas aanvanklik die inisiatief geneem, terwyl Johannes Markus as helper saamgegaan het. Ciprus, die eiland waar Barnabas gebore is, was die eerste sendingveld. Hierna het die predikers na Klein-Asië gegaan, waar Paulus die leiding oorgeneem het. Johannes Markus het hulle in Perge verlaat, en nadat hulle tot by Derbe gevorder het, het hulle die terugreis begin langs 'n roete wat hulle vroeër gekies het. 

Na 'n kort verblyf in Antiochië het Paulus besluit om 'n nuwe sendingreis aan te pak, en hy het Silas gekies om hom te vergesel (Hand. 15:27- 28). Hy het eers die gemeentes wat reeds gestig was, besoek en het daarna lank in Griekeland gewerk, waarna hy weer na Antiochië teruggekeer het. Die derde sendingreis het ook in 'n westelike rigting plaasgevind. Paulus het eers langer as 2 jaar in Efese gewerk en het daarna weer na Griekeland gereis. Na 'n besoek aan die gemeentes wat hy tydens die tweede sendingreis gestig het, het hy na Korinthe vertrek, waar hy 3 maande vertoet het. Van Troas het Paulus en sy medewerkers al met die kus van Klein-Asië langs gereis en ten spyte van berigte dat gevangenskap by sy aankoms in Jerusalem op hom wag, het hy met sy werk voortgegaan.

Terwyl Paulus in die tempel in Jerusalem was, het 'n groep Jode van Efese groot oproer veroorsaak. Hulle het die Efesiër Trofimus voorheen reeds by Paulus in die stad gesien en vermoed dat Paulus hom in die tempel gebring en so 'n heilige plek ontwy het. Soldate wat tussenbeide getree het, het gemeen dat Paulus ŉ Egiptenaar was wat vroeër 4 000 rowers na die woestyn uitgelei het, en hulle het hom gevange geneem (Hand. 21:27-39). 

Paulus het hom as Romeinse burger op die keiser beroep, en die beroep kon nie geweier word nie. Na 'n stormagtige reis en 'n oorwintering op die eiland Malta het Paulus in ongeveer 62 n.C. Rome bereik. Gedurende sy gevangenskap van 2 jaar het Paulus met sy werksaamhede - skriftelik en mondeling - voortgegaan. Hoewel volledige getuienis ontbreek, word aangeneem dat Paulus vrygelaat is en nog 'n paar jaar lank met sy werk voortgegaan het. onder meer moontlik ook in Spanje: Hy is later weer gevange geneem en in Rome ter dood veroordeel. Volgens oorlewering het sy teregstelling (waarskynlik deur onthoofding) op 'n plek net buite die stadsmure van Rome, suid van die Via Ostiense, plaasgevind.

Paulus het veral in die groot stede gewerk waar hy waarskynlik van wee sy herkoms die meeste tuisgevoel het. Die meeste diaspora-Jode (Jode wat buite Israel gewoon het), het ook in die stede gewoon, en Paulus wou veral hulle bereik. Omdat hulle Paulus egter verwerp het, het hy hom na die heidene gewend: vandaar sy benaming "apostel van die heidene". Waar sy prediking aanvaar en ŉ nuwe gemeente gestig is, het Paulus alles in sy vermoë gedoen om sy gemeentelede by te staan. Hy het die gemeentes herhaaldelik besoek om te sien watter probleme na sy vertrek ontstaan het. As hy nie self kon gaan nie, het hy van sy helpers gestuur, en ook briewe aan die gemeentes geskryf.

Van die 14 briewe van Paulus wat in die Nuwe Testament opgeneem is (die sogenaamde sendbriewe), word in 13 vermeld dat Paulus die afsender is. Die Brief aan die Hebreërs is die enigste waar sy naam ontbreek. Bybelkenners meen dat 7 van die briewe van Paulus self afkomstig was, te wete Romeine, I en II Korinthiërs, Galasiërs, Filippense, I Thessalonicense en Filémon. 

Daar bestaan egter twyfel of Paulus wel die briewe aan die Kolossense, Efesiërs, II Thessalonicense, I en II Timotheus en Titus geskryf het. Sommige vermoed dat iemand anders sy naam gebruik het om groter gewig en aansien aan die briewe te verleen Die onderwerpe wat in die briewe ter sprake kom, wissel van uiters praktiese uitsprake tot hoë teologiese bespiegelinge. Belangrike temas in Paulus se briewe sluit onder meer in die verhouding van die Kerk tot Israel, die vraagstuk van die Goddelike uitverkiesing en menslike vryheid, die opstanding van Christus, die Kerk as die liggaam van Christus, die werking van die Heilige Gees en die toekomsverwagting. 

Paulus, wat as die eerste Christelike teoloog beskou kan word, het deur die eeue heen 'n groot invloed op die gang van die kerkgeskiedenis uitgeoefen, Veral sy brief aan die Romeine het in verskillende tye 'n diep indruk op bekende teoloë gemaak, Augustinus (354-430) het sy bekering aan ŉ gedeelte uit die Brief toegeskryf, Luther het ook die sleutel tot die uitleg van die Evangelie in die eerste hoofstuk van die brief gevind, terwyl Karl Barth in 1919 'n nuwe teologie ontwerp het in sy "Römerbrief", ŉ kommentaar op die brief van Paulus aan die Romeine.

Die liberale teologie wat omstreeks 1900 in Duitsland ontstaan het, het die sogenaamde probleem van "Jesus en Paulus" geskep. Daar bestaan volgens die skool 'n groot verskil tussen die Jesus wat in die Evangelies beskryf word as 'n rondtrekkende leraar wat die armes en sondaars help, en Christus, die Seun van God oor wie Paulus gepreek het. 

Die mening bestaan dat Paulus sy leer oor Christus aan sy opleiding by Gamaliël en aan die Hellenisme ontleen het, terwyl ander dit aan sy kontak met die eerste Christengemeentes toeskryf. Ander is van mening dat die idee van die hemelse Christus al voor die tydperk van die Nuwe Testament moes bestaan het. 'n Ander onderskeid Jesus-Paulus is van die moderne Joodse denker Martin Buber (1878-1965) afkomstig. Hy sien in die Nuwe Testament 2 geloofsbeskouinge. 

In sy boek "Zwei Glaubensweisen" (1950) beskryf hy hoe die Joodse geloofsopvatting nog in die sinoptiese Evangelies te sien is, terwyl die Griekse geloofsopvatting in die geskrifte van Johannes en Paulus oorheers. Van die belangrikste verskille tussen die 2 beskouings is die vertroue-aspek in die Joodse geloof tesame met die gelowige gemeenskap, terwyl die aanvaarding van waarhede en die optrede van die individuele gelowige in Griekse verband meer beklemtoon word. 

Buber meen dat daar veral deur middel van die sinoptiese Evangelies tot die "werklike Jesus" gekom kan word. Die Christendom het begin toe Jesus tot God en tot Verlosser verhef is. Volgens Buber het daar ŉ skeiding tussen die Jodedom en die Christendom gekom toe Paulus die lydende mens Jesus die lydende Seun van God gemaak het.




</doc>
<doc id="50705" url="https://af.wikipedia.org/wiki?curid=50705" title="Koningskwessie">
Koningskwessie

Die term Koningskwessie (Nederlands: "Koningskwestie", Frans: "Question royale") verwys na die politieke gebeure rondom die terugkeer van die Belgiese koning Leopold III ná die Tweede Wêreldoorlog en dek die tydperk tussen 7 Mei 1945 en 17 Julie 1951. Toe die krisis in 1950 sy hoogtepunt bereik het, het in die nywerheidsgordel van Sambre-et-Meuse in Wallonië bloedige onluste uitgebreek. Tussen 20 en 26 Julie is 'n reeks aanslae gepleeg. In die volgstroom van die onluste is 'n algemene staking uitgeroep waartydens die land nog eens geweldpleging ondervind het.

Ná die Duitse inval in België het koning Leopold III besluit om in die land te bly waar hy 'n twyfelagtige houding teenoor die besetters ingeneem het – hy is deur baie as kollaborateur afgestempel. Ná die bevryding van België het veral Franssprekendes en linkse partye hulle teen Leopold III se voortgesette koningskap uitgespreek, terwyl baie Vlaminge en aanhangers van die Rooms-Katolieke Kerk die koning steeds ondersteun het.

In die referendum wat op 16 Maart 1950 gehou is – die enigste in die geskiedenis van België – het 57 persent hulle ten gunste van Leopold III se terugkeer uitgespreek. Die land was egter langs taallyne verdeel oor die koningskwessie: 72 persent van die Nederlandssprekende Vlaamse bevolking het ten gunste van Leopold III gestem, maar 53 persent van alle Brusselaars en 58 persent van die Franssprekende Waalse bevolking was ten gunste van sy bedanking. Dit was duidelik dat die uitslag van die referendum deur die demografiese verhouding tussen Vlaminge en Wale bepaal is.

Ná Leopold III se teruggkeer het in die nywerheidsgordel van Wallonië swaar onluste uitgebreek. Meer as 700 000 werkers het aan 'n algemene staking deelgeneem. Vier mense het gesterf toe die Rykswag op 30 Julie in Grâce-Berleur op betogers gevuur het.

Uiteindelik het Leopold III ten gunste van sy seun Baudouin (Boudewyn) afstand van die troon gedoen – 'n besluit wat in Vlaamse en Katolieke kringe as 'n belediging vir Vlaandere opgevat is. Die kloof tussen Vlaminge en Wale het vervolgens dieper en wyer geword.



</doc>
<doc id="50708" url="https://af.wikipedia.org/wiki?curid=50708" title="Barranquilla">
Barranquilla

Barranquilla is die vierde grootste stad van Colombia en is op 7 April 1813 gestig. Die stad het 'n bevolking van 1 148 506 en van 1 821 517 in die metropolitaanse gebied in 2005 gehad en het 'n oppervlakte van 166 km². Die stad is die hoofstad van die noordelike Atlántico Department en is die belangrikste hawestad aan die kus van die Karibiese See.


</doc>
<doc id="50710" url="https://af.wikipedia.org/wiki?curid=50710" title="Mons (dubbelsinnigheid)">
Mons (dubbelsinnigheid)

Mons kan verwys na (1) nedersettings in Franssprekende lande, (2) die Latynse woord vir "berg" en (3) in die eksogeologie, na bergpieke en ander buite-aardse formasies.






</doc>
<doc id="50712" url="https://af.wikipedia.org/wiki?curid=50712" title="Ducasse de Mons">
Ducasse de Mons

Die Ducasse de Mons is 'n fees wat op ou tradisies baseer en elke jaar in die Belgiese stad Mons (Hainaut, Wallonië) plaasvind. Dikwels word na die fees ook as le Doudou verwys - hierdie naam is van 'n tradisionele wysie afgelei wat gedurende die fees gespeel word.

Die oorspronge van die Ducasse de Mons strek meer as 650 jaar terug. Die feesvierings begin soggens by die kapittelkerk Sainte-Waudru met 'n groot prosessie deur die strate van Mons. Die prosessie word sedert 'n groot pesepidemie gehou - destyds het die inwoners van Mons die heilige Waudru om bystand aangeroep. Die epidemie is inderdaad ingeperk, en as dankbetuiging het die bevolking sedertdien jaarliks 'n prosessie gehou. Intussen het dit eerder 'n historiese as 'n religieuse betekenis. Maar die Goue Praalwa, waarop 'n skryn met Waudru se relikwieë vervoer word, ry steeds agter die prosessie van gelowiges.

Ná die prosessie word orals die wysie "Doudou" gespeel, en op die Grand-Place of Groot Markplein van Mons word 'n Middeleeuse toneelstuk opgevoer - die verhaal van Sint Joris en die draak. Die berede heilige se oorwinning oor die draak versinnebeeld die oorwinning van goed oor kwaad.

UNESCO het die Ducasse de Mons in November 2005 as een van die Meesterwerke van die Mondelinge en Immateriële Erfenis van die Mensdom erken.


</doc>
<doc id="50715" url="https://af.wikipedia.org/wiki?curid=50715" title="Johan Steyn">
Johan Steyn

Johan Steyn (1955 -) is die hoofleraar van AGS Kaleideo. Die gemeente is in Kemptonpark. Hy is alreeds dekades 'n leraar en word as een van die 'groot geeste' in die kerk beskou.

Johan het regte gaan swot by RAU (nou UJ). Na voltooiing van sy graad het hy egter gevoel dat hy geroepe is vir 'n loopbaan as leraar. Hy skryf dus in by die AGS Teologiese Kollege en voltooi sy Diploma in Teologie.

Johan word kort na sy ordening beroep as mede-leraar, na Kemptonpark gemeente. Na 'n tyd word hy die hoofleraar. Die gemeente verander sy naam na Immanuel en groei sterk in getalle onder sy leiding. 'n Nuwe kerk word ook gebou. Na 'n hele klompie jare in die gemeente aanvaar Johan 'n beroep na Windhoek in Namibië. Dis 'n tyd van groot uitdagings vir hom en sy gesin, maar hy kwyt hom goed van sy taak. Die gemeente se naam word ook verander na Immanuel Windhoek. Na 'n paar jaar word Johan beroep na Doxa Deo in Tswhane, as vaderfiguur vir die pastore in die Doxa streek. Na omtrent 2 jaar werk die situasie so uit dat hy die hoofleraar word van die AGS Kempton Noord. Die gemeente se naam word later verander na AGS Kaleideo. Johan se vorige gemeente Immanuel vra ook in hierdie tyd om deel te word van Kaleideo.

Johan is ook die voorsitter van die virtuele streek Familia Dei.

Johan is 'n sterk leraar. Hy het ook 'n profetiese bediening.


</doc>
<doc id="50716" url="https://af.wikipedia.org/wiki?curid=50716" title="Ciudad Juárez">
Ciudad Juárez

Ciudad Juárez ([sjuˈðad ˈxwaɾes]) is 'n groot stad in die noord-weste van die Meksikaanse deelstaat Chihuahua en is op 8 Desember 1659 deur Spanjaarde onder Fray García de San Francisco as "Presidio Paso del Norte" gestig. Die stad het 'n bevolking van 1 321 004 en van 2 031 319 in die metropolitaanse gebied Ciudad Juárez/El Paso in 2010 gehad en het 'n oppervlakte van 188 km².

Ciudad Juárez is geleë aan die grens tot die Verenigde State van Amerika naby El Paso en word sedert die Meksikaanse nederlaag in die oorlog teen die VSA in 1848 deur die Rio Grande van die noordelike susterstad geskei. Vanaf Ciudad Juárez tot die Golf van Meksiko vorm die Rio Grande die grens tussen die twee lande. In 1888 is die stad ná die Meksikaanse president Benito Juárez (1806-1872) vernoem. Tydens die Meksikaanse Rewolusie het Ciudad Juárez as 'n belangrike strategiese punt gedien.

Sedert die stigting van die NAFTA saam met Kanada en die VSA op 1 Januarie 1994 het die stad 'n demografiese groei ervaar, veral uit die noordelike susterstad El Paso. Sedert die begin van die Dwelm-oorlog op 11 Desember 2006 is Ciudad Juárez die stad ​​met die meeste moorde jaarliks. Elke dag word gemiddeld sewe mense deur Meksikaanse dwelm-kartelle in die stad vermoor.


</doc>
<doc id="50719" url="https://af.wikipedia.org/wiki?curid=50719" title="Mons, Var">
Mons, Var

Mons ("Mouns" in Provensaals) is 'n nedersetting in die Suidoos-Franse département Var en die administratiewe gewes Provence-Alpes-Côte d'Azur.

Mons is as versterkte dorp op 'n reusagtige rots gebou wat 'n indrukwekkende panoramiese uitsig oor die Middellandse See, die Lérins-eilande, die bergreeks Massif des Maures en op helder dae ook oor die eiland Korsika bied. Die bevolking van die afgeleë dorp was oorspronklik selfversorgend.


</doc>
<doc id="50720" url="https://af.wikipedia.org/wiki?curid=50720" title="Sudervė">
Sudervė

Sudervė is 'n Litause nedersetting in die Vilnius-distriksmunisipaliteit, sowat 15 kilometer noordwes van die stadsrand van Vilnius en 8 kilometer van die snelweg tussen Vilnius en Panevėžys af geleë.

Die dorp met 'n bevolking van sowat 350 het in die verlede veral vir sy dorpskerk bekend gestaan wat in die vroeë 19de eeu volgens ontwerpe van die argitek Laurynas Gucevičius in 'n Pseudo-Romaanse styl opgerig is. Danksy die ligging naby die Riešė- en Vilnoja-mere en die oprigting van 'n hotelkompleks het Sudervė sedert 2001 tot 'n toeristetrekpleister ontwikkel.


</doc>
<doc id="50722" url="https://af.wikipedia.org/wiki?curid=50722" title="Fleur Agema">
Fleur Agema

Marie-Fleur (Fleur) Agema (gebore 16 September 1976 in Purmerend) is 'n Nederlandse politikus wat aan die politieke party Party vir die Vryheid (PVV) behoort. Sedert 30 November 2006 is sy 'n lid van die Tweede Kamer van die State-Generaal.

Van 2003 tot 2007 was sy (ook) 'n lid van die Provinsiale State van Noord-Holland, tot 2004 voor die Lys Pim Fortuyn (LPF), daarna as partylose.

Agema het argitektuur gestudeer en by 'n argitekteburo gewerk. Sy het 'n relasie met Léon de Jong, 'n voormalig lid van die Tweede Kamer vir die PVV.



</doc>
<doc id="50724" url="https://af.wikipedia.org/wiki?curid=50724" title="Jan Kees de Jager">
Jan Kees de Jager

Jan Cornelis (Jan Kees) de Jager (gebore 10 Februarie 1969 in Kapelle) is 'n Nederlandse politikus wat aan die politieke party CDA behoort.

Van 22 Februarie 2007 tot 23 Februarie 2010 was hy die adjunk-minister van Finansies in die Balkenende IV-kabinet. Sedert 23 Februarie 2010 was hy die Minister van Finansies in die demissionêre Balkenende IV-kabinet en van 14 Oktober 2010 tot 5 November 2012 was hy die minister van Finansies in die Rutte I-kabinet. Van 17 Junie 2010 tot 14 Oktober 2010 was hy ook 'n lid van die Tweede Kamer.

De Jager het bedryfskunde aan die Universiteit Nyenrode en sosiologiese ekonomie, bedryfsekonomie en in die regte aan die Erasmus Universiteit Rotterdam gestudeer. Van 1992 tot 2007 was hy die direkteur van 'n inligtingstegnologiefirma gewees.



</doc>
<doc id="50726" url="https://af.wikipedia.org/wiki?curid=50726" title="León, Meksiko">
León, Meksiko

León (Spaans: "León de los Aldama") is die hoofstad en grootste stad van die Meksikaanse deelstaat Guanajuato en is op 20 Januarie 1576 deur Spanjaarde onder Martín Enríquez de Almanza gestig. Die stad het 'n bevolking van 1 720 733 en van 2 120 504 in die metropolitaanse gebied in 2010 gehad en het 'n oppervlakte van 1 219,67 km².

León is geleë sowat 400 km noordwes van die metropolitaanse gebied van Meksikostad, noordoos van die stede Guadalajara en Zapopan en suid van Monterrey.

Die verwerking van leer word as belangrikste nywerheidsektor van die stad beskou. Die vrugbare riviervallei rondom die stad word gebruik vir intensiewe landbou en naby die stad word goud-, silwer- en kopermyne bedryf.


</doc>
<doc id="50730" url="https://af.wikipedia.org/wiki?curid=50730" title="Cali">
Cali

Cali (Spaans Santiago de Cali) is 'n groot stad in die weste van Colombia wat op 25 Julie 1536 deur Sebastián de Belalcázar gestig is. Die stad het 'n bevolking van 2 068 386 en van 2 730 796 in die metropolitaanse gebied in 2005 gehad en het 'n oppervlakte van 562 km². Die stad is die hoofstad van die westelike department Valle del Cauca.


</doc>
<doc id="50731" url="https://af.wikipedia.org/wiki?curid=50731" title="Harding (dubbelsinnig)">
Harding (dubbelsinnig)

Harding kan verwys na:




</doc>
<doc id="50732" url="https://af.wikipedia.org/wiki?curid=50732" title="Vung Tau">
Vung Tau

Vungtau (Viëtnamees: "Vũng Tàu") is 'n stad in die suide van Viëtnam met 'n bevolking van ongeveer 300 000 mense (2008). Dit is 120 km van Ho Chi Minh-stad (voorheen Saigon) geleë. Dit is 'n petroleum-sentrum van Vietnam en 'n toerisme-bestemming, met 'n paar mooi strande.


</doc>
<doc id="50735" url="https://af.wikipedia.org/wiki?curid=50735" title="Plumstead">
Plumstead

Plumstead is 'n voorstad in suidelike Kaapstad.

Volgens die 2011-sensus, het Plumstead 'n bevolking van 20 178 gehad.


</doc>
<doc id="50736" url="https://af.wikipedia.org/wiki?curid=50736" title="Zapopan">
Zapopan

Zapopan ([saˈpopan], Spaans: "Ciudad de Zapopan") is die tweede grootste stad van die Meksikaanse deelstaat Jalisco ná die hoofstad Guadalajara en is in 1541 deur Spanjaarde gestig. Die stad het 'n bevolking van 1 243 538 en van 4 434 252 in die metropolitaanse gebied Guadalajara/Zapopan in 2010 gehad en het 'n oppervlakte van 893,15 km².

Zapopan is geleë net noordwestelik van Guadalajara, noordwes van Meksikostad en suidwes van León. Die stad staan veral bekend vir die maagd van Zapopan, 'n beeld van die Maagd Maria, wat in die 16de eeu geskilder is. Die beeld in die katedraal is deur verskeie rooms-katolieke pouse erken en besoek, soos deur Pous Johannes Paulus II.

Die naam is afgelei van die Nahuatl-woorde "tzapotl", wat beteken "ander sapote-bome", en "pan" vir "tussen".


</doc>
<doc id="50737" url="https://af.wikipedia.org/wiki?curid=50737" title="Llandudno">
Llandudno

Llandudno is 'n voorstad in westelike Kaapstad, vernoem na die gelyknamige dorp in noord Wallis.

Volgens die 2011-sensus, het Llandudno 'n inwonertal van 571.


</doc>
<doc id="50738" url="https://af.wikipedia.org/wiki?curid=50738" title="Bergvliet">
Bergvliet

Bergvliet is 'n voorstad in suidelike Kaapstad, Suid-Afrika.

Volgens die 2011-sensus, het Bergvliet 'n bevolking van 4 428 gehad.



</doc>
<doc id="50739" url="https://af.wikipedia.org/wiki?curid=50739" title="Bishopscourt">
Bishopscourt

Bishopscourt is 'n welvarende voorstad in suidelike Kaapstad, Suid-Afrika.

Volgens die 2011-sensus, het Bishopscourt 'n bevolking van 1 603 gehad.


</doc>
<doc id="50740" url="https://af.wikipedia.org/wiki?curid=50740" title="Michail van Twer">
Michail van Twer

Michail van Twer (Russies: Михаил Ярославич; 1271 – 22 November 1318), ook bekend as Michail Jaroslawitsj of sint Michail, was van 1285 ’n prins van Twer. Hy het van 1304 tot 1314 en weer van 1315 tot 1318 as grootprins van Wladimir regeer. Hy is deur die Russies-Ortodokse Kerk tot heilige verklaar.

Michail was die tweede oudste seun van Jaroslaf III van Twer, die jongste broer van Aleksander Nefski, en het hom in 1285 as prins van Twer opgevolg. Ná die dood van Andrei III van Gorodets (Aleksander Nefski se seun en Jaroslaf se broerskind) het hy hom in 1304 opgevolg as grootprins van Wladimir.

Aangesien Michail die wettige erfgenaam was en sy amp deur Tochta, die khan van die Mongoolse Goue Horde, bevestig is, het Michail ’n reeks terugslae beleef wat daartoe gelei het dat hy sy amp verloor het, ook in ’n mate vir sy nageslag. Hy is, soos die meeste grootprinse van Wladimir, in 1309 aanvaar as prins van Nowgorod, maar hy het teen Nowgorod geveg. Hy het selfs sy luitenante aan Nowgorod onttrek en in 1312 gekeer dat graan die stad binnegaan. Hoewel hy op goeie voet was met Tochta, en aanvanklik met sy opvolger, Oezbeg (Michail het Oezbeg se opvolging in 1313 gesteun en tot in 1315 in die khan se hoofstad, Sarai, gebly), het hy eindelik invloed verloor ten gunste van Joeri III van Moskou, wie se steun toegeneem het in Nowgorod terwyl Michail in Sarai was. Michail het eindelik in 1316 met Mongoolse hulp beheer oor die stad gekry, maar die volgende jaar het Oezbeg sy steun toegesê aan Joeri, wat ook met Oezbeg se suster getrou het.

Nadat Joeri die grootprins van Wladimir geword het, het die khan sy leër gestuur om hom te help in sy stryd teen Michail. Op 22 Desember 1317 het Michail vir Joeri verslaan en sy vrou, die khan se suster, gevange geneem. Toe sy in sy sorg sterf, is hy vir haar moord verantwoordelik gehou, hoewel dit onwaarskynlik is dat hy daarvoor verantwoordelik was, want hy moes geweet het dit sou hom polities skaad. Hy is ook daarvan beskuldig dat hy belasting van die khan weerhou en teen die Mongole geveg het. Michail is voor die khan geroep en op 22 November 1318 tereggestel.

In 1294 is Michail getroud met prinses Anna van Rostof, dogter van prins Dimitri van Rostof. Hulle het vyf kinders gehad:

Michail se seuns en opvolgers Dmitri en Aleksander, asook Aleksander se oudste seun, Michail, is ook in die Horde vermoor. Die Twer-erfgename het hulle die gramskap van khan op die hals gehaal ten gunste van die Moskouse prinse, wat in die twee jaar ná 1317 grootprinse was.

Michail se vrou het ná sy dood ’n non geword en is op 2 Oktober 1368 oorlede. Sy is in 1677 deur die Russies-Ortodokse Kerk as heilige verklaar as Anna van Kasjin.



</doc>
<doc id="50741" url="https://af.wikipedia.org/wiki?curid=50741" title="Joeri III van Moskou">
Joeri III van Moskou

Joeri III van Moskou (Russies: Юрий Данилович; 1281 – 21 November 1325) was van 1303–1325 prins van Moskou en van 1317 af grootprins van Wladimir.

Joeri was die oudste seun van Daniil, die eerste prins van Moskou. Sy eerste groot taak was om Pereslawl-Zalesski te verdedig teen Andrei III van Gorodets. Ná Andrei se dood die volgende jaar was Joeri in ’n stryd gewikkel met Michail van Twer vir die amp van grootprins van Wladimir. Terwyl Twer se leër Pereslawl en Moskou self beset het, het Michail na die Goue Horde gegaan waar die Mongoolse khan hom aangestel het as die Russiese grootprins.

In 1314 het Joeri ’n militêre verbond met Nowgorod gesluit teen Michail. In 1315 is Joeri na die Goue Horde, waar hy ná twee jaar ’n verbond met khan Oezbeg gesluit het en met sy suster getroud is. Oezbeg het hom gesteun in sy stryd teen Michail en hom aangestel as grootprins van Wladimir. Michail het hom egter verslaan en sy vrou, die khan se suster, gevange geneem. Joeri het na Nowgorod gevlug. Intussen is sy vrou skielik in Michail se sorg dood en laasgenoemde is van haar moord beskuldig, hoewel dit onwaarskynlik was, want hy moes geweet het dit sou hom polities skaad. Hy is ook daarvan beskuldig dat hy belasting van die khan weerhou en die Mongole teengestaan het. Michail is voor die khan gedaag en op 22 November 1318 tereggestel.

Joeri, wat ongewild was onder die ander prinse en die res van die bevolking, het in 1319 na Rusland teruggekeer. Hy moes nou die belasting vir die khan invorder. Michail se seun en opvolger, Dmitri van Twer, het hom egter steeds teengestaan. In 1322 het Dmitri die Goue Horde besoek en die khan oorreed dat Joeri ’n groot deel van die belasting vir homself hou. Joeri is voor die khan gedaag, maar is voor ’n amptelike ondersoek deur Dmitri vermoor. Agt maande later is Dmitri self in die Goue Horde vermoor.



</doc>
<doc id="50742" url="https://af.wikipedia.org/wiki?curid=50742" title="Soignies">
Soignies

Soignies ([swa'ɲi]), Nederlands: "Zinnik", Pikardies en Wallonies: "Sougniye", is 'n Belgiese stad en munisipaliteit in die Waalse provinsie Hainaut. Die munisipale gebied het sowat 26 000 inwoners (2010) en 'n oppervlakte van 110 km².

Die naam "Soignies" het sy oorsprong in die Keltiese "sagunnia" wat later na "Sunniacum" gelatiniseer is en "nedersetting aan die Senne-rivier" beteken.

Die huidige munisipaliteit Soignies behels naas die naamgewende stad die dorpe Casteau in die suide; Chaussée-Notre-Dame-Louvignies, Horrues, Neufvilles in die weste; Naast en Thieusies in die suidooste.


</doc>
<doc id="50743" url="https://af.wikipedia.org/wiki?curid=50743" title="Diocletianus">
Diocletianus

Gaius Aurelius Valerius Diocletianus (c. 22 Desember 244 – 3 Desember 311 n.C.), algemeen bekend as Diocletianus, was die 51ste Romeinse keiser van 284 tot 305 n.C..

Hy is gebore in 'n Illiriese familie van beskeie aansien in die Romeinse provinsie Dalmasië, maar het deur die range van die onlangse rykes opgang gemaak, om aangestel te word as kommandeur van keiser Carus. Na die sterftes van Carus en sy seun Numerianus tydens hul Persiese kampanje, is Diocletianus uitgeroep tot keiser. Die titel is ook opgeëis deur Carus se oorlewende seun, Carinus, maar Diocletianus het hom verslaan in die Slag van die Margus. Met sy bewindsname het Diocletianus die Krisis van die Derde Eeu beëindig. Hy het sy mede-offisier Maximianus as Augustus aangestel; sy senior medekeiser, in 285. Hy het sy mag verder afgewentel op 1 Maart 293, deur Galerius en Konstantius aan te stel as Caesars, effektief junior medekeisers. Onder hierdie "Tetrargie", of "bewind van vier", het elke keiser regeer oor 'n kwartdivisie van die ryk. In kampanjes teen Sarmatiese en Donouse stamme (285–90), die Alemanne (288), en usurpators in Egipte (297–98), het Diocletianus die ryk se grense beveilig en gesuiwer van bedreigings op sy mag. In 299, het hy onderhandelinge aangevoor met Sassanied-Persië, die ryk se tradisionele vyand, en dit geluk om 'n blywende en gunstige vrede te beding.
Diocletianus het die ryk se siviele en militêre dienste geskei en vergroot, en die ryk se provinsiale divisies herorganiseer, waardeur die grootste en mees burokratiese regering in die ryksgeskiedenis opgestel is. Hy het nuwe administratiewe sentra gevestig in Nikomedia, Mediolanum, Antiochië en Trier, nader aan die ryk se frontlinies as wat die tradisionele hoofstad te Rome was. Voortbouend op derde-eeuse tendense van absolutisme, het hy homself as outokraat geskik, en homself verhef bo die ryk se menigte met imponerende vorme van hofseremonie en argitektuur. Burokratiese en militêre groei, konstante kampanjes en bouprojekte het die staat se uitgawes verhoog en omvattende belastinghervorming genoodsaak. Vanaf minstens 297 n.C., is keiserlike belasting gestandaardiseer, meer billik saamgestel, en gehef teen oorwegend hoër koerse.

Diocletianus se planne was nie deurgaans suksesvol nie: die "Edik op Maksimumpryse" (301), sy poging om inflasie deur pryskontrole te beperk, was teenproduktief en is gou geïgnoreer. Alhoewel effektief tydens sy bewind, het Diocletianus se Tetrargiese stelsel na sy abdikasie in duie gestort, weens die meedingende dinastiese aansprake van Maxentius en Konstantyn, seuns van Maximianus en Konstantius respektiewelik. Die Diocletiaanse vervolging (303–11), die ryk se laaste, grootste en mees bloedige amptelike vervolging van Christene, het nie die ryk se Christengemeenskap uitgewis nie; inderdaad het die Christengeloof na 324 die ryk se verkose geloof geword onder die ryk se eerste Christenkeiser, Konstantyn. 

Ten spyte van sy mislukkings, het Diocletianus se hervormings die struktuur van die Romeinse keiserregering fundamenteel verander, en meegedoen om die ryk ekonomies en militêr te stabiliseer. Dit het die ryk toegelaat om essensieel intakt te bly vir 'n verdere honderd jaar, terwyl dit in Diocletianus se jeug op die rand van ineenstorting was. Verswak deur siekte, het Diocletianus uit die keiserlike amp getree op 1 Mei 305 n.C., en die eerste Romeinse keiser geword om gewillig sy posisie te abdikeer. Hy het sy aftrede deurgebring in sy paleis op die Dalmasiese kus, waar hy sy groentetuine onderhou het. Sy paleis het uiteindelik die kern van die moderne stad Split geword.



</doc>
<doc id="50744" url="https://af.wikipedia.org/wiki?curid=50744" title="Koerdistan">
Koerdistan

Koerdistan (Arabies: كردستان, Persies: کردستان, Koerdies: "Kurdistan" / کوردستان, [ˌkʊɾdɯˈstɑːn], ; letterlik: "tuiste van die Koerde") is 'n histories-geografiese landstreek in die noordooste van die Midde-Ooste wat sedert 1918, die ineenstorting van die Ottomaanse Ryk as gevolg die Eerste Wêreldoorlog, verdeel is tussen Azerbeidjan, Armenië, Irak, Iran (die ou Persië), Sirië en Turkye en wat hoofsaaklik bewoon word deur Koerde. Die Irakse Koerdiese outonome streek is die enigste deel van Koerdistan wat amptelik internasionale politieke erkenning geniet. Simbole soos die vlag van Koerdistan, die volkslied "Ey Reqîb" ("O vyand") wat net in Irakse Koerdistan amptelike status geniet, word deur al die Koerde in die vier lande en Koerde wêreldwyd algemeen erken.

In Persies beteken Koerdistan "tuiste van die Koerde", 'n term wat die eerste keer deur die Seltsjoekse Turke en later in die Koerdistanprovinsie van Iran gebruik is.

Daar is geen vaste grense vir Koerdistan nie en die grenseise van die land wissel na gelang van groepe en individue. Dit strek hoofsaaklik oor Irak, Iran, Sirië en Turkye se bergagtige grensstreek wat die volgende insluit: Taurus- en Zagrosberge, die Mesopotamiese Vlakte, Armenië en die voormalige Vilâyat-i Sitte (Ses County) sowel as Armenië en Azerbeidjanse grondgebied in Turkye en die Iranse grens naby die Rooi Koerdistan (Russies: Красный Курдистан, 1923–1929; hoofstad: Lachin), die sogenaamde Koerdistan Oejezd (Курдистанский уезд) en die 1930's se Koerdistan Okrug (insluitende die huidige rayonları Zengilan en Gabriel) vorm deel van die Koerdiese streek.

Turkye se Suidoos- en Oos-Anatoliese gebiede, die Republiek Irak in die noorde (Koerdistanse plaaslike regering) en die omliggende gebied, Iranse Koerdistan, Wes-Azerbaijan, Kerman Shah en Lorestān-provinsies van die Republiek Azerbeidjan se Nagorno-Karabakh-gebied (Lachin, Zengilan, Kubadlı, Kelbajar) en dek die hele of grootste deel van Sirië in die noorde.

Verskillende tale word oor die hele Koerdistan gepraat, al word etniese groepe nie oral gevind nie. Koerde, Turkmene, Turke en Armeniërs is sommige etniese groepe wat hier bly.

In hierdie streek is die meerderheid van die bevolking van Koerdiese afkoms en leef in Turkye, Irak en Iran. Ná die Tweede Wêreldoorlog het die geallieerde magte wat in beheer van die genoemde streke was, die skepping van 'n staat met die naam Koerdistan voorgestel. Turkye, Irak, Iran en Sirië was almal gekant teen die voorstel.

Sunni (as Shafi), Judaïsme, Christendom, Alewiete, Onikic, Mense van Regte, Jesiede.

Volgens amptelike bronne in Koerdistan, was die term die eerste keer in 1100 gebruik om saam te val met 'n homogene jaar. Op 'n getekende kaart van die owerhede van die Seltsjoekse tydperk is die naam Koerdistan gebruik.

Turkse Koerdistan (Koerdies: "Kurdistana Tirkiyê" of Noord-Koerdistan (Koerdies: کوردستان باکور / "Kurdistana Bakur" of "Bakurê Kurdistanê"), die Republiek Turkye se grense in die Suidoos- en Oos-Anatoliese gebiede, het 'n Koerdiese meerderheid, aangesien meeste mense wat in die geografiese gebied woon, voorheen die naam gebruik het.

Baie Koerde streef al sedert die begin van die 20ste eeu daarna om hul volk te verenig in 'n onafhanklike staat. Hierdie wens oorheers die Koerdiese politiek in die betrokke lande. Daar bestaan pasifistiese Koerdiese organisasies, en andere soos die Koerde wat 'n gewapende stryd voer ten doeleinde van 'n outonome Koerdistan. Gewoonlik word laasgenoemde organisasies as terroriste bestempel.

In die noorde van Irak (Suid-Koerdistan) het die Koerde gedeeltelike outonomie verkry, danksy die ineenstorting van die sentrale gesag van Saddam Hussein tydens die Irakse Oorlog (vanaf 2003) en die militêre steun wat verkry is deur die multinasionale vredesmag in Irak. Sedertdien wen Irakse Koerdistan geleidelik aan outonomie, met as belangrike politieke kwessie die status van die oliestad Kirkoek, wat formeel buite die Koerdiese streek val maar moontlik by dit kan aansluit. Irakse Koerdistan het die afgelope jaar wêreldwyd diplomatieke bande aangeknoop; hul buurland Turkye is een van hulle belangrikste bondgenote.

Iranse Koerdistan (Persies: کردنشین ایران, "Kordestan-e Iran", Koerdies: کوردستانی ئران, "Kurdistanî Iran") of Oos-Koerdistan ("Kurdistana Rojhilat" of "Rojhilatê Koerdistan"), aangrensend aan Noordoos-Irak en Suidoos-Turkye, is op die grensgebied geleë waar heelwat Koerde woon. Koerdistan (Persies: استان کردستان, "Osta-e Kordestan"), aan die buitekant van die westelike helfte van die Wes-Azerbaijan-provinsie, die noordelike helfte van die stand van die Eelam, en die hele provinsie içerimektedir Kerman Shah. Çahar Mahal en Bakhtiari provinsie is ook die sentrum van die Koerde nog meer inwoners Şehrekürd (Persies: شهرکرد Sahr-e van die handelsverkeer) staan bekend as die stad.

Die streek se bevolking word op ongeveer 4 miljoen Koerde beraam. Hierdie groter kulturele-geografiese gebied van Koerdistan se oostelike deel word deur sommige Oos-Koerdistan genoem.

Siriese Koerdistan of Wes-Koerdistan (Koerdies: "Rojavaya Kurdistanê"), val binne die grense van Sirië waar Koerde sedert 1962 woon, maar hul burgerskap steeds nie erken word nie. In dieselfde mate is die Koerdiese streek deur die Arabiere verwring tot 'n Arabiese gemeenskap.

Die taboe op die naam Koerdistan en Koerde in die politiek, is vroeg in die 21ste eeu verbreek. Die regering van Recep Tayyip Erdoğan het met die oog op Turkye se moontlike toetreding tot die Europese Unie hervormings deurgevoer ten opsigte van die Koerde. Hoewel die PKK verbode en bestry bly, word ander Turks-Koerdiese partye deesdae toegelaat. Omrede die hoë kiesdrempel slaag Koerdiese kandidate tot op hede nie daarin om as 'n party verteenwoordiging in die Turkse parlement te bekom nie, maar deur na die verkiesing 'n faksie te vorm met ander partye in die parlement kan Koerde steeds deelneem aan die Turkse politiek.




</doc>
<doc id="50746" url="https://af.wikipedia.org/wiki?curid=50746" title="Heathfield">
Heathfield

Heathfield is 'n voorstad in suidelike Kaapstad.

Volgens die 2011-sensus, het Heathfield 'n bevolking van 4 649 gehad.


</doc>
<doc id="50747" url="https://af.wikipedia.org/wiki?curid=50747" title="Saint-Ghislain">
Saint-Ghislain

Saint-Ghislain, Pikardies: "Sint-Guilin", is 'n Belgiese stad en munisipaliteit in die Waalse provinsie Hainaut. Die stad is in die noorde van die historiese mynboustreek Borinage geleë - sowat tien kilometer wes van die middestad van Mons. Die munisipale gebied het sowat 23 000 inwoners (2010) en 'n oppervlakte van 70 km².

Na Saint-Ghislain word dikwels as die (nie-amptelike) 'hoofstad van Borinage' verwys.

Saint-Ghislain se geskiedenis strek terug na omstreeks 650 toe die monnik Ghislain die plaaslike klooster gestig het. Daar is min bekend oor sy herkoms en lewe, maar hy was - na aanleiding van sy voornaam - waarskynlik 'n boorling van Duitsland. Sekere bronne dui - ondanks die Germaanse etimologie van sy naam - Griekeland as sy geboorteland aan.

Saint-Ghislain het 'n kerk ter ere van Sint Pieter en Sint Paulus opgerig, en sy klooster was binnekort 'n geestelike trekpleister vir 'n aantal koinobiete wat by die monastiese gemeenskap aangesluit het. Ghislain is op 6 Oktober 680 in sy klooster oorlede.

Die Franse koning Dagobert I het sekere voorregte aan die gemeenskap verleen wat tot 'n florerende Bendediktyne-abdy sou ontwikkel. Volgens oorlewerings het Karel die Grote op versoek van sy vader, ab Éléphas, 'n indrukwekkende kloosterkerk vir die abdy laat bou. Dit is in die 11de eeu tydens 'n Noormanne-inval vernietig.

Die nedersetting, wat geleidelik rondom die abdy gegroei het, het aanvanklik nog as Cella bekend gestaan. Dié naam het later in vergetelheid verdwyn, en die dorp is na sy stigter vernoem. Die abdy van Saint-Ghislain het as geestelike en wêreldlike landsheer van die nedersetting gefungeer. Sy wapen het heraldiese simbole van sowel Frankryk asook die Heilige Romeinse Ryk behels.

Die uitbou van die klooster en die wyding van 'n kerk teen die begin van die 9de eeu is die eerste belangrike gebeurtenisse waaroor die monnike in hul kronieke berig. In 881 is die abdy deur Noormanne geplunder en aan die brand gesteek.


</doc>
<doc id="50749" url="https://af.wikipedia.org/wiki?curid=50749" title="Bentoniet">
Bentoniet

Bentoniet is 'n soort klei met die besondere eienskap dat dit verskeie male sy eie oorspronklike volume kan opswel as dit nat word. Dit is nie-metaalhoudend en kom wydverspreid oor die wêreld voor. Bentoniet word op 'n besonder wye terrein aangewend.

Bentoniet is 'n verweringsproduk van vulkaniese as wat deur die eeue blootgestel is aan water en die atmosfeer en geleidelik omskep is in bentoniet. Die klei word gevorm deur die verandering van klein glaspartikels uit die vulkaniese as na kristallyne kleiminerale behorende tot die smektietgroep. Bentoniet bestaan hoofsaaklik uit montmorilloniet, maar die presiese samestelling verskil van plek tot plek. 

Bentoniet kan ruweg in twee groepe verdeel word, naamlik natriumbentoniet en kalsiumbentoniet. Eersgenoemde (ook bekend as Wyomingbentoniet) het 'n hoë swelsyfer. Kalsiumbentoniet het daarenteen 'n lae swelsyfer. Daarom staan natriumbentoniet ook bekend as swelklei. Die Suid-Afrikaanse kalsium- en magnesiumbentoniet (die Oceaan-bentoniet) kan maklik in die meer bruikbare natriumbentoniet omskep word deur dit met natriumkarbonaat te behandel.

China en die VSA is verreweg die grootste produsente van bentoniet. Hulle lewer saam 50% van die wêreldproduksie. Die VSA se jaarlikse produksie is byna 4,9 miljard metrieke ton en die hele Europa lewer saam 3,5 miljard ton. In Afrika het slegs Marokko, Suid-Afrika en Algerië beduidende neerslae. Suid-Afrika het in 2004 nagenoeg 56 miljoen ton, in 2007 46 miljoen ton en in 2008 44 miljoen ton bentoniet gedelf. Die totale wêreldproduksie het in die tyd van 2004 tot 2008 afgeneem van 17 miljard tot 12 miljard metrieke ton.

Bentoniet word op 'n wye verskeidenheid uiteenlopende terreine aangewend.

In die staal- en gietnywerheid word bentoniet as bindmiddel by sand en water gevoeg om gietvorms te maak. 
Siviele ingenieurs gebruik dit in die maak van sement en beton, die lê van kabels, bou van tonnels, fondamente en mure. Ook in die boor na olie, gas en water. Bentoniet is 'n suspensiehulp in boormodder. Bentoniet-jellie word gebruik as smeermiddel in olieboorgate. Dit verseël boonop ook die boorgate teen grondwater en gasse. Verder dien dit as vervoermiddel om stukkies geboorde rots by die bek van die boorgat uit te kry.

Bentonietkorrels absorbeer die urine in ontlastingsbakke van katte en die uitskeiding kan dan as een klont weggegooi word.
Bentoniet as filtermateriaal verwyder kalsium en ander onsuiwerhede uit water en laat sagte en skoner water agter. Dit verhelder wyn en vrugtesappe deurdat dit eiwitte laat neerslaan. Ook stabiliseer dit wyn, vrugtesap en bier en die smaak van kookolie. Bentoniet maak die vorming van kat- en hondekorrels moontlik en verbeter veevoer. 

In die suiwering van afloopwater (veral in die papiernywerheid) laat bentoniet die onsigbare afvalstowwe as vlokke neerslaan. Op vuilstortterreine word bentoniet met grond gemeng om as keerwal te dien sodat gifstowwe nie die grondwater bereik en besoedel nie. Hierdie beginsel van waterdigting word ook deur boere aangewend om lekkende gronddamme te verseël. Omdat dit 'n natuurlike produk is, is dit nie skadelik vir visse nie.

Bentoniet tree op as verdikker in verf. Dit verhoed dat pigmente afsak en ook dat verf op vertikale oppervlaktes vloei.
Omdat bentoniet 'n natuurlike bleikingsmiddel is, word dit in die chemiese nywerheid gebruik om minerale en olies te suiwer. Dit verwyder ongewenste elemente uit aromatiese samestellings, die kleur uit rietwas en lanolien uit wol. Dit word aangewend in die bleiking van sensitiewe olies soos kokosolie. In die proses van suikerraffinering word dit gebruik vir die skoonspoel en verheldering van waterige suikeroplossings. 

Korrels bestaande uit bentoniet is die draers van kunsmis, gifstowwe, seep en bleikmiddels. In die landbou word sandgrond met bentoniet gemeng om die grond se gehalte te verbeter. Die bentoniet verhoed dat minder voedingstowwe uit die grond wegspoel. Bentoniet verseker dat die vloeibaarheid van ink op dieselfde vlak bly. Bentoniet speel ook 'n rol in die glasuur van keramiekprodukte. In die maak van vuurwerk en kleefstowwe kom betoniet ook te pas.

Sandkorrels met 'n buitelaag van bentoniet kleef maklik aanmekaar vas. Hierdie eienskap van sand maak dit uiters geskik vir die maak van gietvorms. Daarom is sand by sekere plekke meer geskik vir die bou van sandkastele op die strand as elders.

Klein hoeveelhede bentoniet word deur die farmaseutiese bedryf gebruik in die samestelling van dermatologiese salwe, poeiers, gesigmaskers, grimeermiddels soos lipstiffies en terapeutiese modder. Gesigmaskers vir die behandeling van aknee en olierige vel bestaan deels ook uit bentoniet. Lakseermiddels om gifstowwe uit die liggaam te verwyder en die spysverteringskanaal skoon te maak, bevat eweneens bentoniet.

As kalsiumbentoniet met sout- of swaelsuur behandel word, word sy bleikingsvermoë aansienlik verbeter. Dan word dit hoofsaaklik in die suiwering van plantaardige, dierlike en mineraalolies gebruik. Suid-Afrikaanse Oceaan-bentoniet kan deur die suurbehandeling net so goed gebruik word vir die bleiking van mineraalolies as sekere ingevoerde kleisoorte.
Geaktiveerde kalsiumbentoniet is voorheen gebruik in die katalitiese afbraak van petroleum, maar dit is vervang met sintetiese katalisators.

1. Oceaan. Op die plaas Oceaan en omliggende plase in die Koppies-distrik is goeie afsettings van bentoniet. Die Oceaan-montmorilloniet is soortgelyk aan die sogenaamde Southern Bentonites van die VSA. Die kleur van die Oceaan-bentoniet is lig geelgrys. Hier vind dagboumynwerksaamhede plaas.

2. Roodefontein. Op die plaas Roodefontein, 5 km wes van Plettenbergbaai word sedert 1969 bentoniet ook in oopgroefmyne ontgin. Die dikte van die afsetting is 15cm tot 2,5m en die kleur is groengrys met violet sones. Dit is soorteglyk aan die Oceaan-bentoniet en die vernaamste uitruilbare katione is eweneens Ca en Mg. Alhoewel die gehalte van hierdie neerslae beter is as die van Oceaan, is dit moeiliker ontginbaar. Dit word vermeng met Ocean Benton.

3. Pronksberg. Op die plaas Pronksberg in die distrik Wodehouse is montmorilloniet gevorm deur die verandering van vulkaniese as nadat dit in water afgeset is. Hierdie afsettings is nie ekonomies ontginbaar nie weens die wisselvallige gehalte van die materiaal en omdat die steil berghange die ontginning moeilik en duur maak.

4. By Dover, 5 km oos van Heilbron in die Vrystaat, kom neerslae van montmorilloniet voor, bestaande uit 60% kalsium-montmorilloniet en 40% kwarts. Weens hierdie onsuiwerheid is dit nie van enige ekonomiese belang nie.

5. Nxwala. By Mkuze in KwaZulu-Natal kom op die plaas Nxwala onsuiwer afsettings voor. Hier bevat die klei 'n aansienlike hoeveelheid montmorilloniet en die reserwes is blykbaar groot. Dit kom ooreen met die ultramarinabetoniet van Mosambiek. As dit gebak word, het dit 'n wit kleur, 'n hoë droë sterkte en hoë termiese uitsetting. Die klei kan goed aangewend word in die pottebakkersbedryf.

6. Op die Springbokvlakte suid van Zebediela en suid van Warmbad kom bentoniet voor. Ontginning hiervan is nie lonend weens die aard van die materiaal.

7. Heidelberg. Sedert 1979 word bentoniet in oop groewe op die Prinsesplotte by Heidelberg aan die Duivenhoksrivier in die Wes-Kaap ontgin.

8. Yellow Star Quarries. Hierdie myn by Kroonstad is in 2007 in gebruik geneem. Daar is bereken dat dit 750 000 kubieke meter bentoniet bevat en dat dit 4 000 kubieke meter per maand kan lewer. Die bentonietlaag wissel in dikte van tussen 6 en 10 meter. Hierdie is die grootste neerslae wat tot op datum in Suid-Afrika gevind is. Die myn het waarskynlik 'n lewensduurte van effens meer as 10 jaar.

In die VSA en Groot-Brittanje staan kalsiumbentoniet ook bekend as vollersaarde. Elders word die attapulgiet-kleisoorte vollersaarde genoem. In Suid-Afrika word vollersaarde slegs op die plaas Snymanskraal, ongeveer 14 km noordwes van Albertinia, ontgin. Die grysgroen klei kom tot op 'n diepte van 1,5 m voor nadat 'n deklaag van 1,2 m verwyder is. Paligorskiete is 'n belangrike bestanddeel van vollersaarde. Ander soorte vollersaarde bestaan weer in 'n groot mate uit montmorilloniet. Vollersaarde word teenswoordig in die gietnywerheid as bindklei gebruik. Die produksie is laag en staan die afgelope 40 jaar op slegs ongeveer 500 ton per jaar.
Montmorilloniet ontleen sy naam aan die plek in die weste van Frankryk waar dit in 1847 ontdek is. Bentoniet is vernoem na Fort Benton in Wyoming in die VSA waar dit deur W.C. Knight in 1890 vir die eerste maal ontgin is. Die naam vollersaarde slaan terug op die ou Nederlandse woord “vollen” wat dui op die proses om vilt uit wol te vervaardig.



</doc>
<doc id="50751" url="https://af.wikipedia.org/wiki?curid=50751" title="Sonsverduistering">
Sonsverduistering

Soos van die aarde gesien, sal 'n verduistering of eklipsering van die son plaasvind wanneer die maan tussen die son en die aarde deurbeweeg, en die maan die skyf van die son ten volle, of gedeeltelik bedek, soos gesien van 'n ligging op die aarde. Dit kan slegs gebeur tydens 'n nuwemaan, wanneer die son en maan in konjunksie (of sameloop) is, soos van die aarde gesien. Minstens twee, en tot soveel as vyf sonsverduisterings kom jaarliks voor; hoogstens twee kan 'n volkome verduistering uitmaak. Totale sonsverduisterings is nietmin seldsaam by enige spesifieke ligging aangesien totaliteit slegs langs 'n noue band op die aardoppervlakte voorkom, naamlik die pad van die maan se umbra.

Sekere mense, soms genoem ""eklipsjagters"" of ""umbrafiele"", is bereid om na afgeleë bestemmings te reis, ten einde 'n voorspelde sentrale verduistering gade te slaan. Die sonsverduistering van 11 Augustus 1999 in Europa het blykbaar meegewerk om publieke belangstelling in die fenomeen aan te wakker, wat blykbaar gelei het tot 'n ongewoon groot getal reise wat spesifiek onderneem is na die annulêre (of ringvormige) verduistering van 3 Oktober 2005, en dié van 29 Maart 2006.

Die laaste volkome verduistering was op 9 Maart 2016; die volgende sal dié wees van 21 Augustus 2017. Die onlangse verduistering van 15 Januarie 2010, was 'n ringvormige verduistering; die volgende ringvormige verduistering sal voorkom op 26 Februarie 2017.

'n Volkome sonsverduistering is 'n natuurverskynsel. Nietemin is sonsverduisterings in antieke tye, soos in sekere kulture vandag, toegeskryf aan bonatuurlike oorsake of beskou as kwade voortekens. 'n Volkome sonsverduistering kan vrees inboesem by mense wat nie oor die sterrekundige verklaring daarvan beskik nie, aangesien die son oordag blykbaar verdwyn, en die lug verdonker binne 'n kwessie van minute.

'n Eklips vind plaas wanneer 'n liggaam verdwyn, of gedeeltelik buite sig verdwyn, òf weens 'n okkultasie, soos by 'n sonsverduistering, òf wanneer dit in die skadu van 'n ander liggaam inbeweeg, soos by 'n maansverduistering (daarom word beide gelys op NASA se eklipsblad).

'n Okkultasie vind plaas wanneer 'n blykbaar groter liggaam voor 'n blykbaar kleiner liggaam inbeweeg. 

'n Oorgang vind plaas wanneer 'n blykbaar kleiner liggaam voor 'n blykbaar groter liggaam verbybeweeg.

Eklipse, okkultasies en oorgange in die algemeen, is almal die effek van sieziegie (van Grieks: syzygia).

Oorgange en okkultasies van die son deur die aarde se maan word eklipse van die son genoem hetsy die son volkome of deels bedek word. By implikasie, kan oorgange voor die son, deur 'n satelliet of 'n planeet ook eklipse genoem word, soos met die oorgange van Phobos en Deimos hier aangedui, asook die deurgang van 'n satelliet deur die skaduwee van 'n planeet, soos met hierdie eklips van Phobos. Die term "eklips" word ook meer algemeen gebruik vir liggame wat voor mekaar verbybeweeg. As voorbeeld, sal hierdie inskrywing van NASA se Sterrekundige Prent van die Dag afwisselend verwys na die maan se eklipsering en okkultering.


</doc>
<doc id="50752" url="https://af.wikipedia.org/wiki?curid=50752" title="Kirkwall">
Kirkwall

Kirkwall is die grootste dorp en hoofstad van die Orkney-eilande. Dit het 'n bevolking van sowat 8 686 in 2006 gehad. Die naam Kirkwall kom vanaf die Oudnoorse woord "Kirkjuvagr", wat "Kerkbaai" beteken.



</doc>
<doc id="50757" url="https://af.wikipedia.org/wiki?curid=50757" title="Lineêre algebra">
Lineêre algebra

Lineêre algebra is 'n vertakking van wiskunde begaand met die studie van vektore, met families van vektore genaamd "vektorruimtes" of "lineêre ruimtes", en met funksies wat vektore as invoer (definisieversameling) en ander vektore as resultaat (waardeversameling) het, volgens sekere reëls. Hierdie funksies word "lineêre afbeeldings" genoem (of lineêre transformasies of lineêre operatore) en word dikwels voorgestel deur matrikse. Lineêre algebra staan sentraal tot moderne wiskunde en die toepassings daarvan. 'n Elementêre toepassing van lineêre algebra is die oplossing van 'n stelsel van lineêre vergelykings in verskeie onbekendes. Meer gevorderde toepassings is alomteenwoordig, in studierigtings so uiteenlopend as abstrakte algebra en funksionaalanalise. Lineêre algebra beskik oor 'n konkrete voorstelling in analitiese meetkunde (kyk illustrasie) en word veralgemeen in operatorteorie en moduleteorie. Dit het omvangryke toepassings in ingenieurswese, fisika, natuurwetenskappe en die sosiale wetenskappe. Nie-lineêre wiskundige modelle kan dikwels deur lineêre modelle benader word.

Die vak het in die eerste helfte van die twintigste eeu begin om die moderne vorm aan te neem, waartydens etlike idees en metodes van vorige eeue veralgemeen is as abstrakte algebra. Matrikse en tensors is in die latere deel van die 19de eeu ingevoer. Die gebruik van hierdie objekte in kwantummeganika, spesiale relatiwiteit en statistiek het heelwat bygedra om die vak van lineêre algebra buite suiwer wiskunde te bevorder.

Die oorsprong van baie van hierdie idees is verwant aan die konsepte van determinante en Gauss-eliminasie. Nogtans is enige aanspraak dat die konsepte van lineêre algebra voor die einde van die negentiende eeu aan wiskundiges bekend was, onakkuraat, en 'n voorbeeld van die historiese fout van anakronisme. Byvoorbeeld is die metode van kleinste kwadrate eerste deur Legendre en Gauss gebruik, om en by 1800, en word nou tipies beskryf in terme van lineêre algebra, maar die voorstellings in terme van lineêre algebra is eers in die 1940's opgestel deur Henry Jensen, 'n Deense geodesis, en deur Paul Dwyer, 'n Amerikaanse statistikus.

Die hoofstrukture van lineêre algebra, is vektorruimtes en die lineêre afbeeldings tussen hulle. 'n Vektorruimte is 'n versameling waarvan die elemente bymekaargetel kan word, en vermenigvuldig kan word met die skalare, of getalle. In baie fisiese toepassings is die skalare reële getalle, oftewel R. Meer algemeen beskou kan die skalare enige veld F vorm — sodat vektorruimtes oor die veld Q van rasionale getalle, die veld C van komplekse getalle, of 'n eindige veld F beskou kan word. Hierdie twee operasies moet soortgelyk werk as die gewone optelling en vermenigvuldiging van getalle: optelling is kommutatief en assosiatief, terwyl vermenigvuldiging distributief oor optelling is, ensomeer. Meer spesifiek, moet die twee vektoroperasies 'n lys aksiomas bevredig, wat juis gekies word om die eienskappe van optelling en skalaarvermenigvuldiging van Euklidiese vektore in die koördinaat "n"-ruimte R te ewenaar. Een van die aksiomas stipuleer die bestaan van 'n nulvektor, wat analoog aan die nulgetal fungeer met betrekking tot vermenigvuldiging. Elemente van 'n algemene vektorruimte "V" kan objekte van enige aard wees, byvoorbeeld funksies of polinome, maar wanneer dit as elemente van "V" beskou word, word hulle dikwels vektore genoem.

Gegewe twee vektorruimtes "V" en "W" oor 'n veld F, is 'n lineêre transformasie 'n afbeelding

wat voldoen aan optelling en skalaarvermenigvuldiging:

vir enige vektore "u","v" ∈ "V" en 'n skalaar "r" ∈ F.

Kernbegrippe in lineêre algebra is lineêre kombinasie, span en lineêre afhanklikheid van vektore, asook basis en die dimensie van 'n vektorruimte. Gegewe 'n vektorruimte "V" oor 'n veld F, word 'n uitdrukking van die vorm

waar "v", "v", …, "v" vektore is en
"r", "r", …, "r" skalare is, die lineêre kombinasie van die vektore "v", "v", …, "v" met koëffisiënte "r", "r", …, "r" genoem. Die versameling van alle lineêre kombinasies van vektore "v", "v", …, "v" word hulle span genoem. 'n Lineêre kombinasie van enige stelsel van vektore met alle nulkoëffisiënte is die nulvektor van "V". Indien dit die unieke wyse is om nulvektore uit te druk as 'n lineêre kombinasie van "v", "v", …, "v" dan is hierdie vektore lineêr onafhanklik. 'n Lineêr onafhanklike stel vektore wat 'n vektorruimte "V" oorspan is 'n basis van "V". Indien 'n vektorruimte 'n eindige basis toelaat, het enige twee basisse dieselfde getal elemente (genoem die dimensie van "V") en is "V" dan 'n eindig-dimensionale vektorruimte. Hierdie teorie kan uitgebrei word na eindig-dimensionale ruimtes.

Daar bestaan 'n belangrike onderskeid tussen die koördinaat "n"-ruimte R
en 'n algemene eindig-dimensionale vektorruimte "V". Terwyl R beskik oor 'n standaardbasis {"e", "e", …, "e"}, sal 'n vektorruimte "V" tipies nie oor 'n behorende basis beskik nie, en baie verskillende basisse bestaan (alhoewel hulle almal uit dieselde getal elemente opgemaak word, gelyk aan die dimensie van "V"). Indien 'n spesifieke basis {"v", "v", …, "v"} van "V" beskikbaar is, kan 'n koördinaatstelsel in "V" gekonstrueer word: die vektor met koördinate ("r", "r", …, "r") is die lineêre kombinasie

Die voorwaarde dat "v", "v", …, "v" vir "V" oorspan, waarborg dat elke vektor "v" koördinate toegeken kan word, terwyl die lineêre onafhanklikheid van "v", "v", …, "v" verder verseker dat hierdie koördinate uniek bepaal word; daar bestaan dan slegs een lineêre kombinasie van die basisvektore wat aan "v" gelyk is. Hiervolgens sal, met 'n gekose basis van 'n vektorruimte "V" oor F, "V" met die koördinate van "n"-ruimte F geïdentifiseer kan word. Met hierdie identifikasie sal die optelling en skalaarvermenigvuldiging van vektore in "V" ooreenstem met die optelling en skalaarvermenigvuldiging van hul koördinaatvektore in F. Verder, indien "V" en "W" 'n "n"-dimensionale en "m"-dimensionale vektorruimte is oor F, en 'n basis van "V" en 'n basis van "W" vasgestel is, kan enige lineêre transformasie "T": "V" → "W" deur 'n "m" × "n" matriks "A" geënkodeer word, met inskrywings in die veld F, genaamd die matriks van "T" met verwysing na hierdie basisse. Daarom kan die bestudering van lineêre transformasies, wanneer aksiomaties gedefinieer, grootliks vervang word deur die studie van matrikse, wat konkrete objekte is. Dit is 'n hooftegniek van lineêre algebra.


</doc>
<doc id="50758" url="https://af.wikipedia.org/wiki?curid=50758" title="Zaria">
Zaria

Zaria is 'n groot stad in die noorde van Nigerië en het 'n bevolking van 1 018 827 in 2007 gehad en het 'n oppervlakte van 300 km². Die stad lê in die deelstaat Kaduna.


</doc>
<doc id="50759" url="https://af.wikipedia.org/wiki?curid=50759" title="Edvard Grieg">
Edvard Grieg

Edvard Hagerup Grieg (15 Junie 1843 – 4 September 1907) was ’n Noorse komponis en pianis. Hy word beskou as een van die voorste komponiste van die Romantiese era en sy musiek vorm wêreldwyd deel van die standaard klassieke repertoire. Die gebruik en ontwikkeling van Noorse volksmusiek in sy eie komposisies het die musiek van Noorweë in die internasionale arena geplaas en gehelp om ’n nasionale identiteit te ontwikkel, soortgelyk aan wat Jean Sibelius vir Finland en Antonín Dvořák vir Boheme beteken het.

Edvard Hagerup Grieg is op 15 Junie 1843 in Bergen, Noorweë gebore. Sy ouers was Alexander Grieg (1806–1875), ’n koopman en visekonsul in Bergen, en Gesine Judithe Hagerup (1814–1875), ’n musiekonderwyseres en dogter van Edvard Hagerup. Die van, oorspronklik as Greig geskryf, het ’n Skotse oorsprong. Na die Slag van Culloden in 1746 het Grieg se oupagrootjie, Alexander Greig, ver gereis en hom in ongeveer 1770 in Noorweë gevestig waar hy ’n sakebedryf in Bergen geopen het.

Grieg is in ’n musikale omgewing grootgemaak. Sy moeder was sy eerste klavieronderwyseres en het hom begin leer klavier speel toe hy ses was. Grieg het verskeie skole bygewoon, insluitend Tanks Hoërskool, Tanksskool en die Noorweegse Privaatskool.

In die somer van 1858 het Grieg die vooraanstaande Noorse violis Ole Bull, ’n familievriend, ontmoet; Bull se broer was getroud met ’n tante van Grieg. Bull het die 15-jarige seun se talent raakgesien en sy ouers oorreed om hom na die Leipzig-konservatorium te stuur wat destyd onder leiding van Ignaz Moscheles was.

Grieg het by die konservatorium ingeskryf en sy studies op klavier toegespits. Hy het graag na die konserte en uitvoerings in Leipzig gaan luister. Hy het nie van die studierigting wat deur die konservatorium gebied is, gehou nie. ’n Uitsondering was egter die orrel wat verplig was vir klavierstudente. In die lente van 1860 het hy ’n lewensgevaarlike geval van pleuritis en tuberkulose oorleef. Die siekte het hom met ’n erg beskadigde linkerlong en ’n aansienlik misvormde borsspier gelaat waardeur sy gesondheid hom sy lewe lank gepla het. Hy het ook aan talle respiratoriese infeksies gely en het uiteindelik ’n gekombineerde long-en-hartsaking opgedoen. Grieg is verskeie kere in spa’s en sanatoria in Noorweë en elders opgeneem. Verskeie van sy dokters het persoonlik met hom bevriend geraak.

In 1861 het Grieg sy debuut as uitvoerende pianis in Karlshamn, Swede gemaak. In 1862 het hy sy studies in Leipzig afgesluit en sy eerste konsert in sy tuisdorp gehou met uitvoerings van Beethoven se Klaviersonata No. 8 ("Pathétique").
In 1863 het Grieg na Kopenhagen, Denemarke vertrek en vir drie jaar daar gewoon. Daar het hy die Deense komponiste J.P.E. Hartmann en Niels Gade ontmoet. Hey het ook die Noorse komponis Rikard Nordraak (komponis van die Noorse volkslied) ontmoet en goed met hom bevriend geword. Grieg het Nordraak as inspirasie beskou en na Nordraak se afsterwe in 1866 het Grieg ’n dodemars ter nagedagtenis aan Nordraak gekomponeer.

Op 11 Junie 1867 het Grieg met ’n kleinnig van hom, Nina Hagerup, getrou. Die volgende jaar is hul enigste kind, Alexander, gebore. Alexander is in 1869 aan breinvliesontsteking oorlede. In die somer van 1868 het Grieg sy Klavierconcerto in A-mineur gekomponeer terwyl hy met vakansie in Denemarke was. Die bekende klavierconcerto is vir die eerste keer op 3 April 1869 deur Edmund Neupert in die Kasino-teater in Kopenhagen uitgevoer. Grieg kon self nie daar wees nie omdat hy ander verpligtinge in Christiania gehad het.

In 1868 het Franz Liszt, wat nog nie vir Grieg ontmoet het nie, ’n getuigskrif vir Grieg aan die Noorse Ministerie van Opvoeding geskyf, wat daartoe gelei het dat Grieg ’n reisvergunning kon kry. Die twee komponiste het in 1870 in Rome ontmoet. Met Grieg se eerste besoek het hulle deur Grieg se Vioolsonata No. 1 gewerk en Liszt het baie daarvan gehou. Met sy tweede besoek in April het Grieg die manuskrip van sy klavierconcerto saamgeneem. Liszt het dit gebladlees en die gehoor het die uitermate geniet. Grieg het wel aan Liszt uitgewys dat hy die eerste beweging te vinnig gespeel het. Liszt het tydens hierdie besoek aan Grieg wenke oor orkestrasie gegee (soos om die melodie van die tweede tema in die eerste beweging aan ’n solotrompet te gee).

In 1874–1876 het Grieg op versoek van die skrywer toneelmusiek vir die premiére van Henrik Ibsen se stuk "Peer Gynt" geskryf.

Grieg het noue bande met die Bergen Filharmoniese Orkes (Harmonien) gehad en van 1880 tot 1882 die pos van Musikale Regisseur van die orkes behartig. In 1888 het Grieg vir Tsjaikofski in Leipzig ontmoet. Grieg is aangeraak deur die droefheid wat hy in Tsjaikofski waargeneem het. Tsjaikofski het Grieg se musiek hoog aangeslaan en die skoonheid, oorspronklikheid en warmte daarvan geprys.

Die Noorweegse regering het ’n pensioen aan Grieg betaal. In die lente van 1903 het Grieg nege gremmofoonopnames van sy klaviermusiek in Parys gemaak; al hierdie historiese opnames is op langspeelplate en CD’s heruitgegee ten spyte van die beperkte getrouheid daarvan. Grieg het ook pianola-musiekrolle vir die Hupfeld Phonola pianolestelsel en vir die Welte-Mignon reproduseringstelsel gemaak wat tot vandag nog bestaan en gehoor kan word. Hy het ook met die Æolian-maatskappy saamgewerk aan die ‘Autograph Metrostyle’ musiekrolreeks waarin hy tempokartering vir baie van sy stukke aangedui het.

In 1906 het Grieg die komponis en pianis Percy Grainger in Londen ontmoet. Grainger was ’n groot aanhanger van Grieg se musiek en ’n sterk band tussen die twee is gesmee. In ’n onderhoud in 1907 het Grieg gesê: “Ek het Noorweegse Boeredanse geskryf wat niemand in my land kan speel nie en hier kom hierdie Australiër wat hulle speel soos dit hoort! Hy is ’n genie wat die Skandinawiërs nie anders kan as om lief te hê nie.”

Edvard Grieg is in die voorjaar van 1907 op 64-jarige ouderdom oorlede na ’n lang siekbed. Sy laaste woorde was: “Wel, indien dit so moet wees.” Tussen dertig en veertigduisend mense het die begrafnis bygewoon in die strate van sy tuisdorp. Na sy wense is sy eie "Dodemars ter Herinnering aan Rikard Nordraak" deur ’n vriend van hom, Johan Halvorsen, uitgevoer. Halvorsen was met Grieg se nig getroud. Saam mer die Dodemars is ’n beweging van Chopin se Klaviersonata No. 2 gespeel. Grieg is veras en sy as is in ’n grafkelder in ’n berg naby sy huis, Troldhaugen, begrawe. Sy vrou is as is na haar afsterwe langs Grieg s’n begrawe.

Grieg en sy vrou het hulle Unitariste beskryf en Nina het die Unitêre Kerk in Kopenhagen bygewoon na Grieg se dood.

Van Grieg se vroeë werke sluit ’n simfonie (wat hy later onderdruk het) en ’n klaviersonata in. Hy het ook drie vioolsonatas en ’n tjellosonata geskryf.
Grieg het ook die “Peer Gynt Suite – In die Saal van die Bergkoning” gekomponeer. Dit is as toneelmusiek gebruik vir die stuk “Peer Gynt”. In hierdie musiekstuk steel Peer die bruid by ’n troue. Die woedende gaste jaag hom, hy val en stam sy kop teen ’n klip. Hy word wakker in ’n grot waar hy deur trolle omring is. Die musiek stel die kwaai trolle voor wat Peer uittart. Dit word harder met elke herhaling van die tema. Die musiek eindig waar Peer ontsnap.

In 1874 het Grieg in ’n brief aan sy vriend Frants Beyer sy ongelukkigheid uitgespreek oor die Dans van die Bergkoning se Dogter, een van sy komposisies van "Peer Gynt". Hy skryf: “Ek het ook iets geskryf vir die toneel in die saal van die bergkoning – iets wat ek nie kan uitstaan nie omdat dit absoluut stink na beesmis, oordrewe Noorweegse nasionalisme en trolagtige selfbevrediging! Maar ek het ’n gevoel dat die ironie waarneembaar sal wees.”

Grieg se "Holberg Suite" is oorspronklik vir klavier geskryf en later vir ’n strykorkes verwerk. Grieg het liedere geskryf deur tekste van Heinrich Heine, Johann Wolfgang von Goethe, Henrik Ibsen, Hans Christian Andersen, Rudyard Kipling en andere getoonset het. Die Russiese komponis Nikolaj Mjaskovski het ’n tema van Grieg gebruik vir die variasies waarmee hy sy Derde Strykkwartet afgesluit het. Die Noorweegse pianiste Eva Knardahl het Grieg se volledige klavierwerke gedurende 1978 en 1980 opgeneem. Die opnames is in 2006 deur BIS Records heruitgegee op 12 CD’s.




</doc>
<doc id="50766" url="https://af.wikipedia.org/wiki?curid=50766" title="Dmitri II van Twer">
Dmitri II van Twer

Dmitri van Twer of Dmitri die Verskriklike Oë (Russies: Дми́трий Миха́йлович Тверcко́й, Дми́трий Гро́зные О́чи; 1299 – 15 September 1326) was van 1318 tot 1326 die prins van Twer en van 1322 tot 1326 die grootprins van Wladimir. Hy was die seun van Michail van Twer en Anna van Kasjin.

Dmitri het sy pa se stryd teen Joeri III van Moskou voortgesit vir die amp van grootprins van Wladimir, wat die hoofprins van Rusland was en deur die khan van die Goue Horde aangestel is.

Ná Joeri se gekonkel, wat gelei het tot die toekenning van die amp aan hom en die teregstelling van Michail in 1318, het Michail se seuns, Dmitri en Aleksander, ’n reeks oorloë teen Joeri gemaak en hom by die Horde verkla. Dit het daartoe gelei dat Dmitri die amp van grootprins in 1322 gekry het en hy Joeri drie jaar later vermoor het. Dmitri self is vir die moord in hegtenis geneem en in 1326 deur die khan laat teregstel.



</doc>
<doc id="50767" url="https://af.wikipedia.org/wiki?curid=50767" title="Aleksander van Twer">
Aleksander van Twer

Aleksander (Russies: Александр Михайлович Тверской; 7 Oktober 1301 – 29 Oktober 1339) was as Aleksander I prins van Twer en as Aleksander II grootprins van Wladimir.

Aleksander was die tweede oudste seun van Michail van Twer en Anna van Kasjin. In 1326 het hy sy broer, Dmitri, opgevolg as grootprins van Wladimir nadat Dmitri Joeri III van Moskou vermoor het uit wraak vir die dood van hul pa en Dmitri toe deur die khan van die Goue Horde laat teregstel is.

In 1327 het ’n Tartaarse amptenaar van die Goue Horde, Shefkal, en ’n groot gevolg in Twer aangekom. Hulle het in Aleksander se paleis gebly en die stad begin terroriseer deur hot en haar te roof en moor. Gerugte het versprei dat Shefkal die prins wou vermoor, self die troon oorneem en Islam aan die stad opdwing. Op 15 Augustus 1327 het ’n skare tydens ’n beweerde rooftog op die Tartare afgestorm en hulle vermoor. Shefkal en die res van sy wagte is aan die brand gesteek.

Iwan I van Moskou, die broer van Joeri III van Moskou wat in 1322 deur Dmitri vermoor is, het na die Goue Horde se hoofstad, Sarai, gegaan en die khan oorreed om die amp van grootprins van Wladimir aan Moskou toe te ken. Die khan het Iwan ook met ’n leër van 50 000 man na Twer gestuur om die stad te straf. Aleksander en sy gesin het na Nowgorod gevlug, maar was nie welkom daar nie uit vrees vir die Tartare. Hulle het toe na Pskof gegaan.

Pskof het Aleksander nie net verwelkom nie, maar ook hul prins gemaak. Om te keer dat ’n Tartaarse leër Pskof aanval, wou Aleksander die stad verlaat, maar die inwoners wou hom nie laat gaan nie. In 1329 het Iwan en ander prinse oorlog teen Pskof verklaar. Aleksander het na Litaue en van daar na Swede gevlug. Hy het ’n jaar en ’n half later na Pskof teruggekeer.

In 1335 het hy sy seun, Fjodor, na die Horde gestuur om om vergifnis te pleit. Twee jaar later is hy self daarheen. Die khan het hom vir eers vergewe en na Twer teruggestuur. Dit het gelei tot verdere vyandelikheid met Moskou. Op 29 Oktober 1339 is Aleksander en Fjodor op bevel van die khan in Sarai tereggestel.



</doc>
<doc id="50768" url="https://af.wikipedia.org/wiki?curid=50768" title="Busan">
Busan

Busan (Koreaans: 부산광역시) is die tweede grootste stad naas die hoofstad Seoel in die suide van Suid-Korea en is in die suide van die Koreaanse Skiereiland aan die See van Japan geleë. Busan is die belangrikste hawestad van Suid-Korea en het 'n reuse houerterminaal. Busan is sterk geïndustrialiseer.

Busan lê aan die Nakdongrivier, oos van die berg Kumjung. Dié stad het 'n bevolking van 3,6 miljoen inwoners in 2015 gehad met 'n oppervlakte van 767,35 km². Busan lê in die provinsie Suid-Gyeongsang, maar is 'n onafhanklikbestuurde gebied.

Die berg Kumjung, wes van Busan, is 'n gewilde daguitstappie vir die stad se inwoners. 'n Drukbesoekte strand is die Haeundae-strand.

In die noorde van Busan is die Nasionale Universiteit van Busan. Rondom die universiteit is daar kafees, kroeë en restaurante. Die Chalgalchi-mark by die hawe is bekend vir sy vars vis en ander seekos. Die mark is in 'n gebied met smal straatjies.

Die stad het sy bod vir die 2020 Olimpiese Somerspele op 14 November 2005 aangekondig, maar het uiteindelik teen Tokio verloor. 

Die stad oorweeg dit tans om die Olimpiese Somerspele in 2028 of 2032 aan te bied. 


</doc>
<doc id="50769" url="https://af.wikipedia.org/wiki?curid=50769" title="Iwan I van Moskou">
Iwan I van Moskou

Iwan I van Moskou of Iwan Kalita (Russies: Ива́н I Дани́лович Калита́ ; 1288 – 31 Maart 1340) was van 1325 die prins van Moskou en van 1328 die grootprins van Wladimir. Hy was die seun van Daniil van Moskou.

Ná die dood van sy ouer broer Joeri III het Iwan prins van Moskou geword. Hy was een van die prinse wat meegeding het om die amp van grootprins van Wladimir, wat deur die khan van die Goue Horde toegeken is. Die prinse van Moskou se belangrikste teenstanders om die titel was die prinse van Twer – Michail, Dmitri die Verskriklike Oë en Aleksander, wat almal die amp gekry en toe verloor het. Hulle is almal deur die Goue Horde tereggestel.

In 1328 het Iwan Kalita toestemming van die khan gekry om die grootprins van Wladimir te word. Een van die redes waarom Moskou al hoe belangriker geword het, was omdat dit deur ander Russiese gebiede omring was en dus minder aangeval is. Al hoe meer mense wat moeg was vir plundertogte het daarheen getrek. Iwan het mense van ander gebiede genooi om daar te kom woon en Russe gekoop wat tydens strooptogte deur die Goue Horde gevange geneem is. Hy het van al die rowers in sy gebied ontslae geraak en dit dus veilig vir handelaars gemaak om te reis. Dit het gelei tot ’n vreedsame tydperk in Moskou.

Iwan het Moskou ook ryk gemaak deur lojaal aan die Horde te bly, vandaar sy bynaam, "Kalita" of "Geldsak". Hy het grond om Moskou opgekoop en ander stede het self by Moskou aangesluit – Oeglitsj in 1323, Belozero in 1328–1338, Galitsj in 1340. Hy het ook geld aan ander prinsdomme geleen en hulle het al hoe dieper in die skuld geraak. Hulle is later deur Iwan se opvolgers geannekseer. Iwan se grootste sukses was egter om die khan te oorreed dat sy seun Semjon die Trotse hom moet opvolg as grootprins van Wladimir. Van toe af het die prinse van Moskou feitlik altyd oor die ander stede regeer.

Die stad het bly groei onder Iwan en bouwerk aan die Moskouse Kremlin is in dié tyd begin.




</doc>
<doc id="50770" url="https://af.wikipedia.org/wiki?curid=50770" title="Iwan II van Moskou">
Iwan II van Moskou

Iwan II of Iwan die Mooie (Russies: Иван II Иванович Красный; 30 Maart 1326 – 13 November 1359) was die tweede seun van Iwan Katila. Hy het sy broer Semjon die Trotse in 1353 opgevolg as prins van Moskou en grootprins van Wladimir nadat dié aan die Swart Dood gesterf het.

Nadat hy sy broer opgevolg het, het Iwan dit vir ’n kort rukkie oorweeg om sy rug te keer op die Goue Horde en sy steun aan Litaue, ’n groeiende mag in die Weste, toe te sê vanweë toenemende onmin in die Horde. Hy het die idee egter gou laat vaar en die Horde gesteun.

Tydgenote het Iwan beskryf as ’n apatiese, pasifistiese heerser wat nie eens ’n oog geknip het toe Algirdas van Litaue sy skoonpa se hoofstad, Briansk, verower het nie. Hy was ook nie so suksesvol soos sy pa of oupa om sy gebied uit te brei nie. Hy het egter gebiede suidwes van Moskou geannekseer, onder meer Borofsk en Wereja.



</doc>
<doc id="50772" url="https://af.wikipedia.org/wiki?curid=50772" title="Germaanse kalender">
Germaanse kalender

Die Germaanse kalenders is die streekskalenders wat deur die Germaanse volke gebruik is vóór die instelling van die Juliaanse kalender in die vroeë Middeleeue.

Die maande was heel waarskynlik volgens die maan ingestel – dit kan nagespeur word in die Oudengelse "mónaþ", Oudnoorse "mánaðr, en Oudhoogduitse "mánód", sowel as in die moderne Engelse "month", moderne Yslandse "mánuður", moderne Noorse "måned", moderne Sweedse "månad", moderne Afrikaanse en Nederlandse "maand" en die Duitse "Monat", wat almal afleidings van die woord “maan” is en met hetsy ’n –t of –d agtervoegsel bygelas is. Hierdie verbinding kan ook in ’n paar ander Indo-Europese tale opgemerk word.

Die Germaanse maandname het volgens plek en streekstaal verskil, wat uiteindelik deur plaaslike aanpassings van die Romeinse maandname vervang is.
By die “week”, van Romeinse afkoms, wat omstreeks 1 n.C. ingevoer is, maak verskeie Germaanse tale van leenvertalings gebruik om die name van die klassieke planete (waarná die weeksname vernoem is) dié van Germaanse gode mee te vervang. Hierdie naamsvervanging heet interpretatio germanica.

Die verwysingsbron in hierdie artikel vir Oudengelse maandname spruit uit die Eerwaarde Bede (omstreeks 672-736). Hy het die voorchristelike Angel-Saksiese maandname in sy Latynse geskrif, bekend as "De temporum ratione" ("De mensibus Anglorum"), geskryf in 725, opgeteken.

Karel die Grote (768-814) het die Juliaanse Kalender só aangepas om van die Oudhoogduitse landboukalender-maandname in die dele van sy koninkryk gebruiklik te maak. Hierdie name was tot met die 15de eeu van krag en het tot met die 19de eeu in algemene of streekstaalgebruik bly voortbestaan.




</doc>
<doc id="50773" url="https://af.wikipedia.org/wiki?curid=50773" title="Omdoerman">
Omdoerman

Omdoerman (Arabies: أم درمان) is die grootste stad voor die hoofstad Khartoem in Soedan. In 2008 het die stad 'n bevolking van 2 395 159 gehad.

Khartoem grens aan die Nylrivier op die plek waar die Wit en die Blou Nyl ineen vloei. Vanuit die lug kan die twee kleure van die riviere (blou en wit) duidelik waargeneem word. Dis 'n streng Arabiese land en geen alkohol word toegelaat of verkoop nie. Selfs nie eers in Restaurante nie.

Besoekers moet toestemming verkry alvorens foto's geneem mag word. Openbare vervoer wissel tussen busvervoer, huurmotors en die "tuk-tuk's" wat 'n driewiel-motorfiets is met 3 klein sitplekkies agter die bestuurder. Die Tuk-tuks is baie gewild en word oral waargeneem.

By openbare swembaddens soos hotelle mag die mans en die vrouens nie saam swem nie en word daar swembeurte van een uur toegepas. Moslem vrouens mag glad nie in openbare swembaddens swem nie en daar is spesiale binnenshuise swembaddens vir hulle. Die meerderheid van die Moslem vroue in Omdoerman dra nie meer die tradisionele swart klere met die gesigbedekkings nie en oral kan vroue in gewone drag gesien word.

Sandstorms kom gereeld voor in Omdoerman en kan so erg wees dat dit stikdonker word in die middel van die dag. Dan word alle besighede gesluit en selfs die lughawens word gesluit.


</doc>
<doc id="50777" url="https://af.wikipedia.org/wiki?curid=50777" title="Plinius die jongere">
Plinius die jongere

Gaius Plinius Caecilius Secundus, gebore Gaius Caecilius of Gaius Caecilius Cilo (61 n.C. – ca. 112 n.C.), beter bekend as Plinius die jongere, was 'n regsgeleerde, outeur en magistraat van antieke Rome. Plinius se oom, Plinius die ouere, het gehelp om hom groot te maak en bygedra tot sy opleiding. Op 24 Augustus van die jaar 79 n.C. was hulle beide ooggetuies van die uitbarsting van Vesuvius.

Plinius is bekend om sy honderde behoue briewe, wat hooggeskat word as eietydse historiese bronne. Vele is aan die regerende keiser van die dag gerig, of aan prominente persoonlikhede soos die geskiedkundige Tacitus. Plinius was self 'n vername figuur, aangestel as keiserlike magistraat onder Trajanus (bewindstermyn 98–117 n.C.). Plinius is beskou as 'n betroubare en gematigde persoon, sodat hy opgang gemaak het deur 'n opeenvolging van keiserlik siviele en militêre aanstellings, die sogenaamde "cursus honorum". Hy was bevriend met die geskiedkundige Tacitus, en die biograaf Suetonius het onder sy staf getel. Plinius het verder kontakte opgebou met verskillende ander welbekendes van sy tyd, insluitend die filosowe Artemidoros en Euphrates tydens sy verblyf in Sirië.

Plinius die jongere is gebore in "Novum Comum" (hedendaagse Como, noord-Italië), as die seun van Lucius Caecilius Cilo, ook in Como gebore, en sy vrou Plinia Marcella, 'n suster van Plinius die ouere. Hy was die kleinseun van die senator en landheer Gaius Caecilius, gebore in Como om en by 61 n.C.. Hy het sy oom, Plinius die ouere, geadmireer, en beskrywings verskaf van sy oom se werksaamhede aan die "Naturalis Historia".

Plinius se pa is op vroeë ouderdom oorlede toe sy seun nog jonk was; sodat aanvaar word dat Plinius by sy ma gewoon het. Sy voog en preceptor oor sy opleiding was Lucius Verginius Rufus, roemryk weens sy onderwerping van die opstand teen Nero in 68 n.C..

Na aanvanklike tuisonderrig, is Plinius na Rome vir verdere opleiding. Daar is hy onderrig in retoriek deur Quintilianus, 'n gesiene leraar en outeur, asook Nicetes Sacerdos van Smirna. Dit was op hierdie stadium dat 'n nouer band gesmee is tussen Plinius en sy oom Plinius die ouere. Toe Plinius die jongere 18 was, het sy oom Plinius gesterf tydens 'n reddingspoging om vasgekeerdes tydens die uitbarsting van Vesuvius te bereik. Volgens die terme van die ouer Plinius se testament, is sy boedel aan sy susterskind oorgelaat. In dieselde dokument is die jonger Plinius aangeneem deur sy oom. Gevolglik het Plinius die jongere sy naam verander van "Gaius Caecilius" (of "Gaius Caecilius Cilo") na "Gaius Plinius Caecilius Secundus".

Daar bestaan sekere getuienis wat aandui dat Plinius 'n broer gehad het. Plinius die jongere het "Secundus" gemeld as een van sy name, aanduidend dat hy die tweede seun was. 'n Gedenkteken wat te Como opgerig is (tans CILV5279) herhaal die terme van die bemaking waardeur die aedile Lucius Caecilius Cilo, seun van Lucius, 'n fonds gestig het, waarvan die rente toegeken was vir die aankoop van olie (vir seepmaak) vir die baddens van die inwoners van Como. Die trustees word blykbaar genoem in die inskripsie: L. Caecilius Valens en P. Caecilius Secundus, seuns van Lucius, en die "contubernalis" Lutulla.

Die woord "contubernalis" waarmee Lutulla beskryf word, is die militêre term vir 'n "tentmaat", wat slegs kan beteken dat sy by Lucius ingewoon het, en nie as sy vrou nie. Die eersgenoemde man, L. Caecilius Valens, is waarskynlik die ouer seun. Plinius die jongere bevestig dat hy 'n trustee was vir die erflating "van my voorouers". Die inskripsie "P." staan waarskynlik vir "Plinius" eerder as die meer algemene "Publius". In daardie geval sal dit Plinius die jongere se aangenome naam wees; gevolglik moes die monument 'n aantal jare na die bemaking opgerig gewees het. Lutulla het dit miskien geadministreer tot die seun se mondigwording.

Plinius die jongere het drie keer getrou, die eerste keer toe hy baie jonk was, omtrent agtien, met die stiefdogter van Veccius Proculus, van wie hy die wewenaar geword het op ouderdom 37, tweedens met die dogter van Pompeia Celerina, op 'n onbekende datum, en derdens met Calpurnia, dogter van Calpurnius en kleindogter van Calpurnus Fabatus van Comum in noord-Italië. Plinius het vermoedelik skielik oorlede tydens sy aanstelling in Bithynië-Pontus, rondom 112 v.C., aangesien geen van die gebeure in sy briewe op 'n latere jaar betrekking het nie.

Plinius was weens sy gebore adelstand bestem vir die ridderlike rang, d.i. 'n lid van die adellike orde van "equites" (of ridders), die laer (ná die senatoriale orde) van die twee Romeinse aristokratiese ordes wat senior siviele en militêre aanstellings gemonopoliseer het in die vroeë ryk. Sy loopbaan, vanaf die ouderdom van agtien, het aanvanklik die normale roete vir ridderlikes gevolg. Maar, anders as by meeste ridderlikes, het hy toegang verkry tot die hoër ordes deur as quaestor verkies te word in sy laat-twintigs.

Plinius het aktief deelgeneem aan die Romeinse regstelsel, veral wat betref die Romeinse centumvirale hof, wat met erflatingsake bemoeid was. Later, was hy 'n welbekende aanklaer en advokaat by die sake van 'n aantal provinsiale goewerneurs.

Plinius se loopbaan word algemeen gesien as 'n oorsig oor die vername Romeinse publieke benoemings en is daarvan die besgedokumenteerde voorbeeld van sy tyd, wat getuienis lewer vir verskillende aspekte van die keiserbedeling. Effektief het Plinius paaie gekruis met al die organisatoriese hooffasette van die vroeë Romeinse ryk. Dit word verder as 'n allermins geringe prestasie vir 'n Romein geag, om nie bloot die bewinde van verskeie uiteenlopende keisers, waaronder die veelveragde Domitianus, te oorleef het nie, maar om nietemin deurlopend deur die range opgang te gemaak het.

In die verloop van sy lewe het hy 'n hoeveelheid gedigte geskryf, waarvan meeste verlore is, ten spyte van sy gehegdheid daaraan. As 'n erkende "spreker", was hy 'n uitgesproke navolger van Cicero, alhoewel sy prosa gewis meer hovaardig en minder direk as dié van Cicero was. Sy enigste behoue rede is die "Panegyricus Traiani", wat in 100 n.C. in die senaat gelewer is. Dit bied 'n beskrywing van Trajanus se persoon en optredes in 'n lofbetuigende, benadrukte formaat, waarin Trajanus veral teenoor die voormalige keiser Domitianus afgespeel word. Dit is nietemin 'n relevante dokument wat vele besonderhede van die keiserlike aksies tot ons beskikking stel, aangaande verskillende fasette van sy administratiewe gesag, waaronder belasting, wetgewing, militêre dissipline en handelswese. Plinius het dit bestempel as 'n opstel omtrent die "optimus princeps" (beste leier).

Die grootste liggaam van Plinius se behoue geskrifte is sy "Epistulae" ("Briewe"), 'n reeks persoonlike skrywes gerig aan sy vriende en kollegas. Hierdie briewe lewer 'n unieke getuienis van Romeinse administratiewe geskiedenis en alledaagse lewe van die eerste eeu. Die styl verskil heelwat van dié in die "Panegyricus" en sekere kommentators voer aan dat Plinius die skepper was van 'n nuwe styltrant: die brief wat vir publikasie geskryf is. Veral noemenswaardig onder hierdie briewe is twee waarin hy die uitbarsting van Berg Vesuvius van Augustus 79 beskryf, waartydens sy oom Plinius die ouere gesterf het ("Epistulae" VI.16, VI.20), benewens een waarin hy die keiser om voorskrifte vra omtrent die amptelike beleid jeens Christene ("Epistulae" X.96). Plinius se aandag aan detail in die briewe omtrent Vesuvius is so nougeset dat moderne vulkanoloë die betrokke soort beskryf as Pliniese uitbarstings.

In Frankryk het Giovanni Giocondo 'n manuskrip van Plinius die jongere ontdek wat briewe met sy korrespondensie aan Trajanus bevat het. Giocondo het dit in Parys gepubliseer en aan Lodewyk XII opgedra. Twee Italiaanse uitgawes van Plinius se "Epistulae" is deur Giocondo gepubliseer, waarvan een in Bologna gedruk is in 1498, benewens 'n ander van Aldus Manutius se drukpers in 1508.

Plinius was 'n liefhebber van villas, en was weens sy welstand die eienaar van verskillendes, soos die een in die Como-meer, genaamd "Tragedie" weens die ligging hoog teen 'n heuwel. 'n Ander, aan die strand van die meer, was weer genaamd "Komedie" weens die lae ligging.

Plinius se hooflandgoed in Italië was in die noorde van Umbria, onder die bergpasse van Bocca Trabaria en Bocca Serriola, 'n area wat hout verskaf het vir Romeinse skepe, wat via die Tiber na Rome vervoer is. Die area was van strategiese belang, aangesien Romeinse magte hier oor die Appenynse passe beheer kon uitoefen.


</doc>
<doc id="50778" url="https://af.wikipedia.org/wiki?curid=50778" title="Ou Nederlandse maandname">
Ou Nederlandse maandname

Die ou Nederlandse maandname word steeds deur sommige mense gebruik. Dikwels word dit gebesig deur Nederlandse taalsuiweraars of as woordeweknieë vir die gebruiklike name van die huidige Gregoriaanse kalenderstelsel ingespan. Ook in die Nederlandse letterkunde en digkuns kom hierdie name voor. Die "Nationaal-Socialistische Beweging" het gepoog om hierdie name weer vir algemene gebruik in te voer.

Hieronder word 'n lys taalpuristiese maandname gegee. Die algemeenste maandname is in die derde kolom opgeteken, terwyl dié wat in die vierde en vyfde kolom gegee is, gereeld opgemerk word, maar nie as gebruiklik beskou word nie. Sommige daarvan is van die name van die Franse Republikeinse Kalender afgelei.

Let daarop dat "wintermaand" en "oogstmaand" in twee kolomme voorkom, wat sodoende verwarring kan veroorsaak.

Dit val op dat die puristiese benaming vir Augustus "oogst"maand is – die woord "oogst" word deur taalpuriste as ’n verbastering van die ongewenste "augustus" beskou.


</doc>
<doc id="50779" url="https://af.wikipedia.org/wiki?curid=50779" title="Bahri">
Bahri

Bahri (Arabies: الخرطوم بحري) is die derde grootste stad naas die hoofstad Khartoem en Omdoerman in Soedan. In 2007 het die stad 'n bevolking van 1 725 570 gehad.

Bahri grens aan die Nylrivier op die plek waar die Wit en die Blou Nyl ineen vloei. Vanuit die lug kan die twee kleure van die riviere (blou en wit) duidelik waargeneem word. Dis 'n streng Arabiese land en geen alkohol word toegelaat of verkoop nie. Selfs nie eers in Restaurante nie.

Besoekers moet toestemming verkry alvorens foto's geneem mag word. Openbare vervoer wissel tussen busvervoer. Huurmotors en die "tuk-tuk's" wat 'n driewiel motorfiets is met 3 klein sitplekkies agter die bestuurder. Die Tuk-tuks is baie gewild en word oral waargeneem.

By openbare swembaddens soos hotelle mag die mans en die vrouens nie saam swem nie en word daar swembeurte van een uur toegepas. Moslem vrouens mag glad nie in openbare swembaddens swem nie en daar is spesiale binnenshuise swembaddens vir hulle. Die meerderheid van die Moslem vroue in Bahri dra nie meer die tradisionele swart klere met die gesigbedekkings nie en oral kan vroue in gewone drag gesien word.

Sandstorms kom gereeld voor in Bahri en kan so erg wees dat dit stikdonker word in die middel van die dag. Dan word alle besighede gesluit en selfs die lughawens word gesluit.


</doc>
<doc id="50781" url="https://af.wikipedia.org/wiki?curid=50781" title="Phu Quoc">
Phu Quoc

Phu Quoc (Viëtnamees: "Phú Quốc") is 'n Viëtnamese eiland. Dit is die grootste eiland van Viëtnam en is in die Golf van Thailand in die suidweste van Viëtnam geleë. Daar is ook 'n paar kleiner eilandjies. Administratief dit is 'n distrik van die Kiên Giang. Daar woon 93 000 mense op die eiland se 574 vierkante kilometer. Die eiland is 'n gewilde toeristebestemming met pragtige strande en 'n gematigde klimaat reg deur die jaar. Die Lughawe Phu Quoc is op die hoofeilande geleë.


</doc>
<doc id="50782" url="https://af.wikipedia.org/wiki?curid=50782" title="Barquisimeto">
Barquisimeto

Barquisimeto (Spaans Nueva Segovia de Barquisimeto) is 'n groote stad in Venezuela en is in 1552 deur Don Juan de Villegas gestig. Die stad het 'n bevolking van 1 200 000 en van 1 500 000 in die metropolitaanse gebied in 2010 gehad en het 'n oppervlakte van 1 600 km². Die Stad is die hoofstad van die deelstaat Lara in die noorde van Venezuela.


</doc>
<doc id="50783" url="https://af.wikipedia.org/wiki?curid=50783" title="Zinedine Zidane">
Zinedine Zidane

Zinedine Yazid Zidane (gebore op 23 Junie 1972 in Marseille) is 'n afgetrede Franse sokkerspeler. Zidane het as aanvallende middevelder gespeel vir die Franse nasionale sokkerspan, Juventus en Real Madrid. Zidane word as een van die beste sokkerspelers van alle tye beskou.


</doc>
<doc id="50784" url="https://af.wikipedia.org/wiki?curid=50784" title="Oos-Kantons">
Oos-Kantons

Die term Oos-Kantons (Duits "Ostkantone", Frans "Cantons de l'Est"; soms ook "Oos-België" of "Eupen-Malmedy", in die 1920's "Nieu-België" genoem) verwys na die vroeëre Duitse gebiede in die ooste van België wat ná die Eerste Wêreldoorlog volgens die Vredesverdrag van Versailles deur die Duitse Ryk aan België afgestaan moes word. Die merendeels Duitssprekende inwoners het sodoende Belgiese burgers geword.

Die grensstrook met 'n wydte van tussen 20 en 50 kilometer en 'n totale oppervlakte van 1 036 km² is ná 'n oorgangstyd van vyf jaar op 6 Maart 1925 by die Koninkryk België ingelyf. Die gebied behels die streek rondom die nedersettings Eupen, Malmedy, Sankt Vith en Kelmis (die sogenaamde Neutraal Moresnet) en word volgens die twee voormalige Pruisiese landdistrikte ook Eupen-Malmedy genoem.


</doc>
<doc id="50787" url="https://af.wikipedia.org/wiki?curid=50787" title="Haenertsburg">
Haenertsburg

Haenertsburg is 'n gehug in die Limpopoprovinsie, Suid-Afrika.

Die dorpie is vernoem na CF Haenert wat saam met sy broer goud in die heuwels hier ontdek het in 1886. Nadat die nuus versprei het was die dorp die hart van wat as die Woodbrush-goudveld bekend gestaan het. Die vonds was egter binne twee jaar uitgeput.

Bosbouplantasies vir die houtnywerheid is die belangrikste nywerheid in die distrik.



</doc>
<doc id="50789" url="https://af.wikipedia.org/wiki?curid=50789" title="Wasili I van Moskou">
Wasili I van Moskou

Wasili I (Russies: Василий I Дмитриевич; 30 Desember 1371 – 27 Februarie 1425) was sedert 1389 die grootprins van Moskou. Hy was die oudste seun van Dmitri Donskoi. Dmitri was die eerste grootprins wat sy titels aan sy seun nagelaat het sonder om eers die khan van die Goue Horde te raadpleeg.

Wasili het die vereniging van die Russiese gebiede voortgesit: In 1392 het hy Nizjni Nowgorod en Moerom geannekseer; in 1397–1398 Kaloega, Wologda, Weliki Oestjoeg en Komi.

Om te keer dat die Goue Horde Rusland binneval, het Wasili in 1392 ’n militêre bondgenootskap met Litaue aangegaan en met Sofia van Litaue, die enigste dogter van Vytautas die Grote, getrou. Die bondgenootskap sou later swakkerig blyk te wees, aangesien Vytautas Wjazma en Smolensk in 1403–1404 geannekseer het.

In 1395 het Timur van Sentraal-Asië Rusland binnegeval en die gebiede om die Wolga verwoes, maar hy het nie so ver as Moskou gevorder nie. Dit was eintlik tot voordeel van Wasili, aangesien dit die Goue Horde skade berokken het – laasegnoemde was die volgende 12 jaar in ’n chaos. In dié tyd is geen belasting aan die Horde betaal nie, hoewel Moskou groot bedrae bymekaargemaak het vir militêre doeleindes. In 1412 moes Wasili egter weer sy knie voor die Horde buig.

Wasili was getroud met Sofia, die enigste dogter van Vytautas die Grote van Litaue. Hulle het minstens nege kinders gehad, onder wie Wasili II van Moskou.



</doc>
<doc id="50790" url="https://af.wikipedia.org/wiki?curid=50790" title="Wasili II van Moskou">
Wasili II van Moskou

Wasili II of Wasili die Blinde (Russies: Василий II Васильевич Тёмный; 10 Maart 1415 – 27 Maart 1462) was die grootprins van Moskou. Tydens sy lang bewind, van 1425 tot 1462, het die grootste burgeroorlog (1425–1453) in die ou Russiese geskiedenis plaasgevind.

Wasili II was die jongste seun van Wasili I en Sofia van Litaue en die enigste seun wat sy pa oorleef het. Hy was maar 10 jaar oud toe hy grootprins geword het met sy ma as regent.

Sy oom Joeri van Zwenigorod en dié se twee seuns, Dmitri en Wasili die Skele, het die geleentheid gebruik om self die troon op te eis. Hul eise was gegrond op die testament van Dmitri Donskoi, Joeri se pa en Wasili II se oupa, dat Joeri vir Wasili I moes opvolg. Wasili het toe egter nog nie kinders gehad nie. Sofia se pa, Vytautas van Litaue, het Wasili II gesteun.

Ná Vytautas se dood in 1430 het Joeri na die Goue Horde gegaan en teruggekeer met hul toestemming om die troon oor te neem. Die khan het hom egter nie verder gesteun nie. Toe Joeri Moskou met ’n leër aanval, is Wasili in 1433 verslaan en gevange geneem. Nadat Joeri grootprins van Moskou geword het, het hy sy broerskind begenadig en na Kolomna gestuur om daar te regeer. Wasili het egter dadelik teen hom begin saamsweer. Joeri het besef sy aanspraak op die troon is nie baie sterk nie en het Moskou verlaat.

Sy seuns het egter die geveg voortgesit. Hulle het Wasili verslaan en dié het by die Goue Horde skuiling gesoek. Toe Joeri in 1434 sterf, het sy seun Wasili die Skele grootprins geword. Sy broer, Dmitri, het egter self sy oog op die troon gehad en ’n bondgenootskap met Wasili II gesluit. In 1435 het hulle daarin geslaag om Wasili die Skele uit Moskou te verjaag. Dié is gevang en sy oë uitgesteek.

Tydens Wasili se bewind het die Goue Horde begin disintegreer en in kleiner khanate verdeel. In 1439 het die khan van Kazan Moskou aangeval. Ses jaar later het Wasili die khanaat aangeval, maar hy is verslaan en is gevange geneem. Die Russe moes ’n enorme losprys vir hulle prins bymekaarmaak en hy is vyf maande later vrygelaat. In dié tyd het die mag in Dmitri se hande beland. Hy het die lot van sy broer onthou en Wasili se oë ook laat uitsteek en hom in 1446 na Oeglitsj verban – vandaar Wasili se bynaam "die Blinde". Omdat Wasili nog aanhangers in Moskou gehad het, het Dmitri hom toegelaat om oor Wologda te regeer. Wasili het egter gou ’n leër bymekaargemaak en die troon teruggeneem.

In 1450 het Wasili sy laaste oorwinning oor sy neef behaal toe hy Galitsj-Merski oorgeneem en Dmitri laat vergiftig het.

Ná die burgeroorlog het Wasili sy mag vergroot. Sy militêre veldtogte van 1441 tot 1460 het Moskou se houvas oor onder meer Soezdal, Nowgorod en Pskof verseker.

Intussen het die Ottomaanse Ryk Konstantinopel verower en die patriarg het ingestem om die pous in Rome se oppergesag te erken. Wasili het dit egter verwerp en in 1448 ’n Russiese biskop laat aanstel. Dit was ’n belangrike stap tot die wegbreek van die Russies-Ortodokse Kerk van die kerk in Konstantinopel. Dit het ook Wasili se aansien in die Ortodokse state verhoog.

In die laat 1450's is Wasili se oudste seun, Iwan, aangestel as medeheerser. Hy het sy pa in 1462 opgevolg as grootprins van Moskou.



</doc>
<doc id="50791" url="https://af.wikipedia.org/wiki?curid=50791" title="Tocantins">
Tocantins

Tocantins (uitgespreek [tokɐ̃ˈtʃĩs]) is een van die 26 state van Brasilië. Dit is die nuutste deelstaat in die land, en is slegs in 1988 gevorm. Tocantins se hoofstad en grootste stad, Palmas, het 'n bevolking van 208 165.


</doc>
<doc id="50794" url="https://af.wikipedia.org/wiki?curid=50794" title="Iwan III van Rusland">
Iwan III van Rusland

Iwan III of Iwan die Grote (Russies: Иван III Васильевич; 22 Januarie 1440 – 27 Oktober 1505) was die grootprins van Moskou en van "die hele Rusland" (всея Руси). Hy het die grootte van sy land verdriedubbel, die oorheersing van die Goue Horde oor Rusland beëindig, die Moskouse Kremlin laat herstel en die fondament gelê vir die onafhanklike Russiese staat. Hy was een van die langs regerende heersers in die geskiedenis.

Iwan was die oudste seun van Wasili II. Hy was in die laaste jare van sy pa se bewind medeheerser en het hom in 1462 opgevolg. Iwan het die beleid van sy voorgangers voortgesit om die grondgebied van die Russiese volk te verenig. Hy het egter enige gewelddadige konfrontasie met sy bure sover moontlik vermy tot die toestande ten volle in sy guns was. Moskou het teen dié tyd ’n magtige staat geword, terwyl die omringende state swakker geword het. Iwan het 43 jaar lank regeer voor hy op 27 Oktober 1505 oorlede is en deur sy seun Wasili opgevolg is.

Sy eerste veldtog was teen Nowgorod, wat by Litaue hulp gevra het. In 1471 het hulle egter oorgegee en ’n groot gebied in die noorde aan Iwan afgestaan. Hy het hulle in 1477 weer aangeval en nadat hulle deur die Russiese leër omsingel is, het hulle Iwan in 1478 as leier van die stad en al sy gebiede erken.

Ná opstande is die rykste en invloedrykste inwoners van die stad na Moskou gestuur. Die ander prinsdomme is eenvoudig opgeslurp – deur verowering, kooptransaksies en huwelikskontrakte: Jaroslawl in 1463, Rostof in 1474 en Twer in 1485.

Hy het ook oorlog teen sy broers gemaak en die gebiede wat hulle geërf het, oorgeneem. Hy het verder gelas dat alle prinse se grondgebied na die heersende grootprins moet gaan ná hul dood in plaas van na hul erfgename, en so het hy vir altyd ’n einde gemaak aan die semi-onafhanklike stadstate waaruit die Russiese grondgebied sedert die dae van Kiëf-Roes bestaan het.

Die regering onder Iwan het verander en ’n nuwe, outokratiese vorm aangeneem. Dit was nie net vanweë Moskou se heerskappy oor ander gebiede nie, maar ook omdat die Moskouse leiers ná die val van Konstantinopel deur kerkregsgeleerdes beskou is as die opvolgers van die Bisantynse keisers. Iwan self was blykbaar geneë met dié idee en het homself begin tsaar noem in sy korrespondensie.

Iwan se seun by sy eerste vrou, Maria van Twer, is in 1490 oorlede. Hy het ’n seun, Dmitri, agtergelaat wat in 1497 deur sy oupa Iwan III as sy opvolger aangewys is. Later het Iwan van plan verander en Wasili, sy oudste seun by sy tweede vrou, Sophia Paleologue, in 1502 as medeheerser aangewys. Dmitri is tronk toe gestuur, waar hy in 1509 sonder ’n vrou of kinders oorlede is toe sy oom reeds regeer het.

Iwan het al hoe meer regeer sonder om die bojare te raadpleeg. Die bojare het daarteen in opstand gekom, aanvanklik met ’n mate van sukses. ’n Nuwe regskode is ook tydens Iwan se bewind opgestel.

Iwan het sy bes gedoen om Moskou ’n waardige opvolger van Konstantinopel te maak en het baie buitelandse kunstenaars genooi om in Moskou te kom bly. Onder hulle was die Italianer Ridolfo di Fioravante, wat verskeie katedrale en paleise in die Kremlin gebou het. Hierdie monument van die Moskouse kuns is een van die steeds bestaande simbole van die mag en glorie van Iwan III.

Dit was tydens Iwan se bewind dat Rusland ontslae geraak het van die Tartaarse juk. In 1480 het hy geweier om belasting aan die khan van die Goue Horde te betaal. Die twee magte het mekaar regdeur die herfs aan teenoorgestelde kante van die Oegra-rivier gekonfronteer, totdat die khan op 11 November na die steppe teruggetrek het.

Die volgende jaar, terwyl die khan nog ’n ekspedisie teen Moskou beplan het, is hy deur ’n ander khan aangeval. Die Goue Horde het daarna verbrokkel.

Die verdere uitbreiding van Moskou is vergemaklik deur die dood van Casimir IV, koning van Pole en grootprins van Litaue, in 1492 waarna Pole en Litaue geskei is. Casimir se seun, Alexander van Pole, was nou op die Litause troon. Hy was so ’n swak leier en so onkapabel om sy grondgebied te verdedig dat hy met Iwan se dogter, Helena, getrou het in ’n poging om sy land te red. Iwan was egter so vasberade om soveel as moontlik van Litaue in te palm dat Alexander in 1499 in ’n oorlog betrokke geraak het teen sy skoonpa. Eindelik het Alexander vrede gekoop met grondgebied: Tsjernigof, Starodoeb, Nowgorod-Sewerski en 16 ander dorpe en stede.



</doc>
<doc id="50795" url="https://af.wikipedia.org/wiki?curid=50795" title="Wasili III van Rusland">
Wasili III van Rusland

Wasili III (Russies: Василий III Иванович; 25 Maart 1479 – 3 Desember 1533) was van 1505 tot 1533 die grootprins van Moskou. Hy was die seun van Iwan die Grote en Sophia Paleologue. Sy doopnaam was Gawriil (Гавриил).

Wasili III het die beleidsrigtings van sy pa voortgesit. Hy het Wolokolamsk in 1513, Rjazan in 1521 en Smolensk in 1514 geannekseer. Hy het ook die Russiese invloed na die gebiede om die Wolga uitgebrei.

In sy binnelandse beleid het hy die hulp van die Russies-Ortodokse Kerk ingeroep in sy stryd teen die feodale opposisie.

Teen 1526, toe hy 47 jaar oud was, was Wasili reeds 20 jaar getroud met sy eerste vrou, Solomonia Saboerowa, maar die egpaar was steeds kinderloos. Eindelik is besluit dat Wasili ’n nuwe vrou moet vat en hy is van Solomonia geskei. Daar was groot teenstand teen sy tweede vrou, prinses Elena Glinskaja, die dogter van ’n Serwiese prinses, omdat sy Rooms-Katoliek was. Sy het egter die seun gebaar wat hom opgevolg het: Iwan die Verskriklike. Drie jaar later het hulle nog ’n seun, Joeri, gehad.

Terwyl hy gejag het, het Wasili ’n pyn in sy heup gekry as gevolg van ’n abses. Hy is op sy versoek teruggeneem na Moskou, waar hy gevra het om ’n monnik gemaak te word. Hy het die naam Warlaam aangeneem. Hy is op 4 Desember 1533 oorlede.


</doc>
<doc id="50797" url="https://af.wikipedia.org/wiki?curid=50797" title="Moskowië">
Moskowië

Moskowië is ’n historiese naam wat dikwels gegee word aan die Rusland van voor die hervormings van Pieter die Grote van omstreeks 1700. Moskowië was een van die opvolgerstate van Kiëf-Roes.

Die staat was aanvanklik bekend as die Prinsdom van Moskou (княжество Московское; "Knjazjestwo Moskofskoje"), later as die Grootprinsdom van Moskou (Великое Княжество Московское; "Welikoje Knjazjestwo Moskofskoje") en eindelik as die Russiese Tsaredom (Царство Русское; "Tsarstwo Roesskoje"). In Russiese geskrifte word dit meestal die Grootprinsdom van Moskou genoem.

Die ontwikkeling van Rusland strek vanaf Kiëf-Roes via Wladimir-Soezdal, Moskowië en die Russiese Tsaredom tot by die Russiese Ryk, toe die amptelike titel van die heersers verander is van tsaar na keiser. Moskowië het mense en welvaart gelok na die noordoostelike deel van die streek en handelsbetrekkinge gevestig met die Oossee, Witsee, Kaspiese See en Siberië. In dié tyd het ook ’n gesentraliseerde en outokratiese politieke stelsel ontstaan.

Met die gebruik van die naam "Moskowië" beoog sommige historici om die kultuurverskille te benadruk tussen die Rusland van voor 1700, wat om godsdienstige redes verskil het van die Wes-Europese kultuur, en die Rusland van ná 1700, toe die adel in ’n groot mate verwesters het.

Sommige historici plaas die oorgang van Moskowië in Rusland egter vroeër, in die tyd van Iwan die Verskriklike of selfs Iwan III. Laasgenoemde het die laaste onafhanklike staat van Kiëf-Roes, Nowgorod, verower, waarmee hy die vereniging van die Russiese gebiede voltooi het. Hierna het die uitdrukking leier "van die hele Rusland" ontstaan. Iwan III het ook vanaf 1476 geweier om belasting aan die Goue Horde te betaal en in 1480 ’n strafekspedisie geloods teen die Horde se khan.


</doc>
<doc id="50798" url="https://af.wikipedia.org/wiki?curid=50798" title="Gamkarivier">
Gamkarivier

Die Gamka-, Groot- en Olifantsriviere en hul sytakke is die bolope van die Gouritsrivier. Die Gamakrivier dreineer die oostelike deel van daardie deel van die Groot Karoo wat in die Wes-Kaapprovinsie val.

Die Gamkarivier ontspring in die Nuweveldberge en vloei dan suid deur Beaufort-Wes. In sy opvanggebied is die jaarlikse reënval slegs 203 mm, maar na hewige donderstorms loop die rivier baie sterk.
Die Koekemoers-, Leeu- en die Gamkariviere kom by die dorpie Leeu-Gamka saam en vloei as die Gamka suid en teen die noordelike hellings van die Swartberge suidweswaarts tot die Dwyka daarby aansluit.

Die Dwykarivier is die belangrikste sytak van die Gamka. Dit ontspring op 1 700 m in die Komsberg, so 'n 16 km noord van Merweville en is 95 km lank. 'n Neerslag wat wissel tussen 100 en 250 mm p.j. word as normaal beskou. Gevolglik is daar weinig sprake van waterbewaring en besproeiing. Hierdie is van die droogste dele in die halfwoestyn bekend as die Karoo. Saam het hierdie riviere 'n opvanggebied van 18 300 vk. km. 

Die vergrote Gamkarivier vloei hierna deur die Gamkapoort, verby Gamkaskloof (Die Hel) deur die Swartberg, verby Calitzdorp tot waar die Olifantsrivier van oos aansluit. Van hier af staan die rivier as die Gouritsrivier bekend. Die noordgrens van die Wes-Kaap vorm so rofweg die waterskeiding vir hierdie rivierstelsel. As die rivier deur die Swartberge gaan, verdeel hy die bergreeks in die Groot-Swartberge na die ooste en die Klein-Swartberge na die weste. Die gebied waardeur die Gamka en sy sytakke vloei, is warm en droog met gemiddelde dagtemperature wat wissel tussen 10 °C tot selfs meer as 32 °C. Die riviere vloei gewoonlik slegs in die laatsomer na die winter, d.w.s. die reënseisoen. Dus is die jaarlikse gemiddelde reënval minder as 500 mm.

Die ekonomiese aktiwiteit van hierdie streek wentel om die boerdery. Lusern, weiding, vrugte en wingerd word onder besproeiing verbou. Besproeiing word egter belemmer deur 'n gebrek aan water. Weens die brakkerige oppervlaktewater word boorgatwater vir die boerdery sowel as huishoudelike gebruik aangewend. Daar word geboer met volstruise en skape. Al hoe meer wildplase word gevestig en toerisme is beperk.

Hierdie streek het 'n bevolking van slegs 48 500, waarvan 80% in dorpe en kleiner nedersettings woon. Weens 'n gebrek aan 'n ekonomiese trekpleister word verwag dat hierdie getal nie sal styg nie. 'n Trek van die plase na die dorpe sal waarskynlik voortduur. Op die hoofpad na die noorde, die N1 nasionale pad, lê Beaufort-Wes aan die oewers van die Gamka. Dit is die grootste dorp in die gebied. Prins Albertweg en Leeu-Gamka (voorheen bekend as Fraserburgweg) lê ook aan die N1. Calitzdorp en Prins Albert lê onderskeidelik aan die R62 en R407. Die pad na Merweville draai by Prins Albertweg noordnoordwes weg van die N1.


Nie-standhoudende riviere in die Karoo het nie ’n watertafel naby genoeg aan die oppervlakte om die tipiese oewerplantegroei wat baie water vereis te onderhou nie. Plantegroei wat wel voorkom langs die riviere en spruite van die Karoo is gewoonlik digter of groei sterker as die plantegroei verder van die rivier. Ook is die plantsamestelling anders as in die omliggende gebied. Hierdie stroke langs die riviere is die habitat vir baie plante en diere en 'n groot verskeidenheid lewende organismes kom daar voor. Veral die Acacia karroo (soetdoring) is volop langs die oewers. Dit vorm 'n korridor vir die beweging van diere. Sommige van die diere bly hul hele lewe afhanklik van die oewerplantegroei. Ander weer slegs sekere tye van die dag, in sekere seisoene of lewensstadium. Hierdie habitat verskaf voedsel, water, beskerming teen roofdiere en die harde klimaat van die Karoo, slaapplek en om nes te maak.

Die ekologiese toestand van die Gamkarivier word as redelik beskou. Opnames van die toestand van die Dwykariver beskryf dit as goed.

Dwyka is 'n Khoi-woord met die betekenis “brak” of “souterig”. Die reisiger John Barrow is die enigste skrywer wat sê dat Dwykarivier vertaal moet word as Renosterrivier. Die rivier deel die naam Dwyka met die laagste gesteentelaag in die bodem van Suider-Afrika. Geoloë praat van die Dwyka-tilliet. Gamka is die Khoi-woord vir “leeu”. In die dorpsnaam Leeu-Gamka kom dus 'n interessante toutologie (stylfiguur) voor.



</doc>
<doc id="50801" url="https://af.wikipedia.org/wiki?curid=50801" title="Geskiedenis van die Britse Ryk en Statebond">
Geskiedenis van die Britse Ryk en Statebond

Gedurende die negentiende eeu het verskeie bewegings die politieke samestelling van Brittanje en die state van Wes-Europa heeltemal verander. As gevolg van die ontwikkeling van selfbestuur het die gewone volk 'n rol in die regering van hul land begin speel. Magtige nasionale state is gevorm, namate mense wat deur dieselfde kulturele en politieke bande verbonde was, staatkundige eenheid verwerf het. Gedurende dieselfde tydperk was daar soortgelyke bewegings binne die Britse Ryk, veral in daardie dele waar talryke blanke gemeenskappe hulle gevestig het. Een van dié bewegings het op die ontwikkeling van volledige selfregering in die groter kolonies uitgeloop, waardeur hulle bevry is van inmenging in hul huishoudelike sake deur die Kroon. 'n Ander beweging het die federasie van uitgestrekte gebiede in enkele staatkundige eenhede wat as Vrygeweste erken is, tot gevolg gehad. Hierdie Vrygeweste het uiteindelik konstitusionele gelykheid met Brittanje verlang, en ontwikkel tot die status van soewereine volke wat tesame die Britse Gemenebes van Nasies vorm.

Gedurende die agttiende eeu het Brittanje se oorsese besittings en handel uitgebrei. Tydens die handelsoorloë wat hy teen Frankryk, Nederland en Spanje gevoer het, het hy die oppermag op see verwerf en sy mededingers verslaan en sodoende die politieke beheer in Indië, Noord-Amerika en die Wes-Indiese Eilande in die hande gekry.
Ondanks die feit dat Brittanje die Dertien Kolonies verloor het, toe hulle hul onafhanklikheid verwerf het (1783), was hy aan die einde van die eeu nog die belangrikste koloniale moondheid in Europa.

Dit was Brittanje veral te doen om sy oorsese ryk met sy waardevolle handel teen vyandelike aanvalle te beveilig. Hy het hierdie doel as gevolg van die Napoleontiese oorloë bereik. Verseker van sy onbetwiste oppermag op see ná die oorwinning by Trafalgar (1805), het Britse magte die meeste van die kolonies van Frankryk, Holland en Spanje vóór die neerlaag van Napoleon by Waterloo beset. Na die beëindiging van die Napoleontiese oorloë (1814) het Brittanje aanspraak gemaak op dié strategiese besittings wat hy tydens die vyandelikhede beset het, ten einde sy handelsroetes en kolonies in die Nuwe Wêreld en die Ooste te beveilig. Die Kaap en Ceylon moes deur Nederland, en Mauritius deur Frankryk aan hom afgestaan word ten einde sy seemag in die Suid-Atlantiese en Indiese Oseaan vir die beskerming van sy belange in Indië en Australië te konsolideer. Deurdat hy Malta behou het en sy invloed in die Ioniese Eilande erken is, het Brittanje sy posisie in die Middellandse See versterk. Deur die verkryging van die Spaanse Trinidad en die Franse St. Lucia en Tobago het hy sy vat op die Karibiese See in Amerika versterk. 
Intussen is Britse gesag vanuit die strafkolonie by Botanybaai (1788) oor die hele Australiese vasteland en die Nieu-Seelandse eilande uitgebrei. 'n Ander gevolg daarvan was die opbouing van Britse politieke belange in die Stille Oseaan vroeg in die neëntiende eeu.

Die Britse kolonies het aanmerklik van mekaar verskil wat geografiese ligging, ekonomiese ontwikkeling en bevolking betref. Aangesien hierdie omstandighede bepaal het hoeveel vordering in die neëntiende eeu op die weg na selfregering gemaak sou word,
is dit nodig om die kolonies in meer besonderhede te beskou.

(a) In die trope het Brittanje verskeie eilande en handelsposte besit. Die meeste hiervan was in die Wes-Indiese Eilande, wat nog altyd belangrik was weens hul produksie
van suiker en tabakprodukte, waarvoor daar 'n groot afsetgebied in Europa was. Jamaika was die grootste eiland, en St. Lucia en Tobago is kort tevore aangeskaf omdat hulle goeie hawens waardevol kon wees vir die handhawing van die Britse see-oppermag in die Karibiese See. Deur die verkryging van Trinidad is Brittanje se vat op die handelsroetes na Suid-Amerika, waar hy gedurende die Napoleontiese oorloë uitgebreide handelsbelange verwerf het, versterk. Hierdie belange kon uitgebrei word, aangesien die kolonies besig was om 'n geslaagde onafhanklikheidsoorlog teen hul moederland te voer. Die Suid-Amerikaanse vasteland was nou beskikbaar as afsetgebied vir Britse goedere en vir handel. In Wes-Afrika was daar handelsposte by plekke soos Bathurst en Akkra, 'n oorblyfsel van die slawehandel met Amerika wat in 1807 beëindig is, en Sierra Leone, 'n kolonie wat vir vrygestelde slawe gestig is. Hierdie plekke kon as vlootbasisse dien ten einde die handelsroetes in die Suid-Atlantiese Oseaan na die Ooste te beskerm.
Die Indiese skiereiland het reeds die ekonomiese middelpunt van die Tweede Britse Ryk, wat na die verlies van die Amerikaanse Kolonies opgebou is, geword. In hierdie land het die Britse Oos-Indiese Kompanjie Britse invloed vinnig gedurende die Napoleontiese oorloë en daarná uitgebrei deur die sluiting van verdrae met die inlandse vorste. Die Kaap, Ceylon en Mauritius is in 1815 behou ten einde die Britse handel en politieke mag in Indië te beskerm. Op die seeweg na die Ooste was die Kaap die poort na die Indiese Oseaan. 
(b) In die gematigde lugstreek was die volksplantingskolonies geleë, waarheen mense in groot getalle verhuis het om 'n nuwe tuiste te soek. Daar was ses van hierdie kolonies in Noord-Amerika – Ontario, Quebec, Nieu-Skotland, Nieu-Brunswyk, Prins Eduard-eiland en Newfoundland. Hulle was langs die Sint Lawrence-rivier geleë, en was bure van die jong groeiende republiek, die Verenigde State van Amerika.
Na die verlies van die Amerikaanse kolonies het Brittanje nedersettings in Australasië gestig en sodoende politieke belange in die Stille Oseaan verkry. Die bandietenedersetting wat in 1788 by Botanybaai deur kaptein Phillip gestig was, het met die hulp van vrygestelde misdadigers en immigrante tot die kolonies Nieu-Suid-Wallis, Victoria, Tasmanië en Suid-Australië ontwikkel. 
Queensland en Wes-Australië is teen die middel van die neëntiende eeu bygevoeg. In die dertiger jare het immigrasie van dieselfde aard tot die kolonisasie van Nieu-Seeland gelei.
Aan die suidelike punt van Afrika was die Kaapkolonie, wat beskou is as 'n volksplantingskolonie. Alhoewel dit 'n talryke slawebevolking gehad het en as 'n strategiese punt vir die veiligheid van die handel en belange in die Ooste gedien het, is dit in die gematigde lugstreek geleë en het dit 'n groot aantal blanke koloniste bevat, wat hierdie land hul vaste tuiste gemaak het.

Die tropiese besittings het 'n veelrassige bevolking gehad. Die blanke koloniste het daar as 'n klein maar invloedryke minderheid gewoon. Te midde van 'n groot slawebevolking in die Wes-Indiese Eilande het die blanke planters die ekonomiese mag in die hande gehad. In Wes-Afrika het die blanke amptenare, handelaars en sendelinge met 'n talryke onontwikkelde bevolking in aanraking gekom. Die skiereiland Indië was bewoon deur 'n ontsaglike groot inheemse bevolking bestaande uit verskillende kulture wat verskillende tale gepraat het en aanhangers van verskeie godsdienste was. Daar was die blanke 'n beampte van die magtige Engelse Oos-Indiese Kompanjie en het hy die Kompanjie se ekonomiese belange probeer bevorder of sy administratiewe pligte as beampte in diens van die Kompanjie uitgevoer. Weens die strawwe klimaatstoestande van dié dele, het die blanke hom nie metterwoon as kolonis in die tropiese streke gevestig nie. Sy verblyf daar was slegs tydelik van aard, en hy het aan die end van sy dienstermyn na sy vaderland teruggegaan. 
Vir die blanke was die gematigde lugstreek daarenteen 'n gebied van blywende vestiging, want die klimaat was soortgelyk aan dié van sy tuisland. Beskou uit die oogpunt van blanke kolonisasie, was die kolonies geleë langs die Sint-Laurensrivier in 1815 die belangrikste Britse besittings in die gematigde lugstreek. Ontario is deur die “United Empire Loyalists” gekoloniseer. Hulle was die mense wat tydens die Amerikaanse opstand lojaal aan Brittanje gebly het en ná die beëindiging van vyandelikhede daarheen verhuis het. Quebec, 'n Franse kolonie, is in 1763 aan Brittanje afgestaan. In teenstelling met Ontario, waar die nedersetters Engelssprekende Protestante was, was die oorgrote meerderheid van sy bevolking Franssprekende Rooms-Katolieke. Alhoewel Quebec 'n Britse kolonie was, is die Franse toegelaat om hul taalregte, hul burgerlike regstelsel, hul feodale stelsel van grondbesit en hul Rooms-Katolieke godsdiens te behou. 
Ten tyde van sy anneksasie (1814) het die Kaapkolonie Brittanje voor 'n soortgelyke volkvraagstuk as dié in Quebec vyftig jaar tevore geplaas, want sy blanke bevolking was van vreemde herkoms en oorwegend Nederlandssprekend. Hier, net soos in Quebec, is die Hollandssprekendes toegelaat om hulle identiteit te behou, alhoewel hulle Britse onderdane geword het. Hollands het die landstaal gebly, die Romeins-Hollandse reg is as die regskode behou, en die Nederduits Gereformeerde Kerk is erken. In die Kaapkolonie is die konstitusionele ontwikkeling as gevolg van die aanwesigheid van 'n groot nie-blanke bevolking van wie 'n deel slawe was, egter vertraag. 
Die vestiging van 'n blanke bevolking van Britse herkoms in die Australiese kolonies het 'n homogene samelewing net soos dié wat in Ontario en Brittanje, die tuisland van die koloniste, woonagtig was, tot stand gebring. 
Die Britse Ryk het teen 1815 'n baie heterogene bevolking gehad. 'n Groot deel van die blanke bevolking was nie van Britse afkoms nie. Die nie-blanke volke het Asiate en Afrikane, sowel as baie slawe, ingesluit. Van laasgenoemdes was die meeste op die suikerplantasies in die Wes-Indiese Eilande gevestig.

Gedurende die neëntiende eeu het verskeie Britse kolonies tot selfregerende kolonies ontwikkel. Ander het egter koloniale besittings gebly wat direk uit Londen deur die Ministerie van Kolonies bestuur is.

In baie gevalle het die Ryksregering 'n kolonie direk uit Londen bestuur deur middel van 'n benoemde goewerneur as sy verteenwoordiger. Dit is die eenvoudigste vorm van koloniale bestuur en word Kroonkolonieregering genoem. Die goewerneur was slegs aan die Sekretaris vir Kolonies in Londen vir sy optrede verantwoordelik. Hy het wette vir die kolonie gemaak by wyse van proklamasie en kon alle amptenare behalwe die hoogste onder hom uit hul betrekkings ontslaan. 
Onder hierdie regeringsvorm het die koloniste geen verteenwoordiging hoegenaamd in die regering gehad nie. Hierdie soort kroonkoloniebestuur het in besittings bestaan wat vir die vloot of die leër van strategiese waarde was, in watter geval die goewerneur gewoonlik 'n hoë vloot- of militêre offisier was. In kolonies met 'n multikulturele bevolking of waar die blanke bevolking klein in getal of onervare in selfregering was, is 'n burgerlike persoon as goewerneur aangestel. 
Die meeste tropiese kolonies sowel as 'n paar in die gematigde lugstreek, soos Quebec en die Kaapkolonie, het hierdie strenge vorm van kroonkolonieregering gehad. 
Namate die kolonies ontwikkel het, is mettertyd 'n hoër vorm van kroonkoloniebestuur ingevoer, 'n Adviserende raad is ingestel om die goewerneur van advies te bedien, maar hy was nie verplig om die aanbevelinge van hierdie raad te volg nie. Aanvanklik was die lede van die raad amptenare wat deur die goewerneur benoem is. Later is koloniste bygevoeg, maar aangesien hulle benoemde lede was, was hulle nie direkte verteenwoordigers van die burgerlike bevolking nie. Uiteindelik is die wetgewende raad, wat bestaan het uit benoemde amptenare en verkose nie-amptelike lede, ingevoer, wie se goedkeuring die goewerneur moes verkry vir die aanneming van wetgewing of die heffing van belastings. Dit is die hoogste vorm van kroonkolonieregering. 'n Raad waarin die koloniste verteenwoordig was, het die bestuursmag met die goewerneur en sy amptenare gedeel. Die Kaapkolonie het al hierdie trappe van kroonkoloniebestuur ervaar.

Teen die begin van die neëntiende eeu het 'n meer gevorderde vorm van regering reeds in party kolonies in die gematigde lugstreek ontwikkel. Hier het 'n bloeiende blanke bevolking van Britse afkoms hom gevestig, en hier was daar ook geen slawe- of inboorlingvraagstukke nie. In hierdie kolonies het die goewerneur met die hulp van 'n parlement bestaande uit een of twee kamers regeer. Die goewerneur is nog deur die Kroon benoem, maar in sy regering moes hy die goedkeuring van die parlement in verband met alle sake rakende die kolonie, behalwe verdediging en die regulering van die koloniale handel, verkry. 
Oor laasgenoemde twee sake het die Britse parlement die seggenskap behou. In die meeste gevalle is die Hoërhuis (Wetgewende Raad) deur die Kroon benoem, maar die Laerhuis (Wetgewende Vergadering) is sonder uitsondering deur die koloniste gekies op die basis van 'n kiesreg waarvolgens die meeste mans stemgeregtig was. Die goewerneur en die amptenare moes hulle skik na die wil van die Laerhuis, wat, as direkte verteenwoordiger van die koloniste, alle wetgewing oor finansiële aangeleenthede moes goedkeur. Indien die Laerhuis weier om die belastingvoorstelle wat elke jaar ingedien is, goed te keur, was die goewerneur magteloos. Die goewerneur was inderdaad afhanklik van die goeie gesindheid van die verkose Laerhuis ten einde goed te kan regeer. Hierdie soort regering is bekend as verteenwoordigende regering, en was die hoogste vorm van selfbestuur wat in die Britse kolonies in 1815 bestaan het. In die praktyk het 'n kolonie onder dié stelsel feitlik volle selfregering in verband met binnelandse aangeleenthede gehad, weens die mag wat deur die verkose Wetgewende Vergadering uitgeoefen is. Die Wetgewende Vergadering het as mondstuk van die inwoners van die kolonie gedien.
Daar het voorheen verteenwoordigende regering in die dertien kolonies in Noord-Amerika bestaan. Na die Amerikaanse opstand (1783) het die belangstelling in die koloniale ryk in Brittanje verminder, omdat die openbare mening was dat kolonies mettertyd “sou afval soos ryp vrugte van 'n boom af”. Party staatsmanne in Brittanje het egter gemeen dat ander kolonies beweeg kon word om nie die voorbeeld van die dertien kolonies te volg nie, indien die ruimste mate van selfbestuur wat destyds in swang was, aan hulle toegeken word. So 'n beleid sou wrywing met die moederland voorkom en die kolonies geen rede gee om van die Ryk af te skei nie. Hierdie opvatting het by die Britse parlement ingang gevind en is daarna eers toegepas in die oorblywende kolonies in Noord-Amerika. Die rede hiervoor was dat hierdie kolonies geografies naaste aan die V.S.A. geleë was en miskien beweeg kon word om af te skei. So is dan in 1791 selfregering aan Bo-Kanada (Ontario) en Onder-Kanada (Quebec) toegeken. Mettertyd is dit-ook in Nieu-Skotland, Nieu-Brunswyk, Prins Eduard-eiland en Newfoundland ingevoer. Elkeen van hierdie kolonies is deur 'n goewerneur benoem deur die Kroon en 'n parlement van twee kamers regeer. Die Wetgewende Raad was ook 'n genomineerde liggaam, maar die Wetgewende Vergadering is deur die koloniste gekies. Op dié wyse is die voortbestaan en die uitbreiding van verteenwoordigende regering, wat deur baie mense as die direkte oorsaak van die opstand van die dertien kolonies beskou is, in die Britse kolonies gedurende die neëntiende eeu verseker. Dit is daarna aan die Australiese kolonies toegestaan, en in 1854 ook aan die Kaapkolonie.

Die kolonies in Noord-Amerika het die leiding geneem in die beweging vir die verkryging van volle selfbestuur. Die swak skakel in die masjinerie van verteenwoordigende regering was die Uitvoerende Raad (die ministers). Alhoewel die ministers sitting in die Laerhuis gehad het en wetgewing moes indien, is hulle deur die goewerneur benoem en hulle aan hom verantwoordelik. Indien die meerderheidsparty in die Laerhuis nie die vertroue van die ministers geniet het nie, kon wrywing maklik tussen die Laerhuis aan die een kant en die Uitvoerende Raad en die Goewerneur aan die ander kant ontstaan. So 'n konstitusionele krisis het dan ook uiteindelik in sowel Bo- as Onder-Kanada ontstaan, en tot verder ontwikkeling in selfbestuur gelei.

Bo-Kanada was geheel en al Brits, daar dit deur die United Empire Loyalists gekoloniseer was. Sedert die einde van die Napoleontiese oorloë het die bevolking as gevolg van aansienlike immigrasie uit Brittanje toegeneem. 'n Klein welopgevoede deel van die Lojaliste het Ontario as hulle besondere erfenis beskou, en hulle tot 'n aristokratiese kliek gevorm wat as die “Family Compact” bekend geword het.
Hulle het die meeste openbare ampte beklee, en die Uitvoerende Raad en die Wetgewende Raad onder hul beheer gehad, omdat hulle op die steun van die goewerneur kon reken. Bowendien het die Lojaliste neergesien op die nuwe immigrante, aangesien
hulle nie tot die Anglikaanse Kerk, waarvoor hulle beheer oor die meeste van die kerkreserwes in die kolonie (die Clergy Reserves) toegeëien het, behoort het nie. Die oorheersing van hierdie kliek het heftige teenstand in die Wetgewende Vergadering verwek, waarin die Hervormingsparty, wat die nuwe immigrante verteenwoordig het, uiteindelik die meerderheid gekry het. Om die mag van die Lojaliste te verbreek, het die Hervormingsparty, gelei deur MacKenzie, die afskaffing van die kerk-reserwes geëis
en ook daarop aangedring dat die Wetgewende Raad verkies moes word en die Uitvoerende Raad aan die Wetgewende Vergadering verantwoordelik gemaak moes word. Laasgenoemde was inderdaad 'n eis om verantwoordelike bestuur. Die goewerneur het geweier om hierdie voorstelle te oorweeg, waarop die Wetgewende Vergadering geweier het om die nodige fondse te voorsien. Die goewerneur het toe die geld wat uit die verkoop van kroongrond verkry is, invoerregte en toelaes van die Britse parlement gebruik om die regering voort te sit. Toe baie hervormers vervolg is, is 'n kritieke stadium bereik. Uiteindelik het MacKenzie, wat nou verlang het dat Ontario by die Verenigde State ingelyf moes word, in 1837 'n opstand verwek. Die meerderheid van sy party wou egter nie die toevlug tot sulke uiterste maatreëls neem nie, en het hom dus nie ondersteun nie. Die rebellie is maklik onderdruk, en MacKenzie was genoodsaak om oor die grens na die V.S.A. te vlug.

In Onder-Kanada het 'n soortgelyke toestand as gevolg van kultuurverskille ontstaan. Aangesien die oorweldigende meerderheid van die bevolking Franse was, is die Wetgewende Vergadering deur hulle beheer. Om die Britse minderheid te beskerm, het die goewerneurs uiteindelik Engelse as lede van die Wetgewende Raad en van die Uitvoerende Raad aangestel, en hulle het op hul beurt die Wetgewende Vergadering teengewerk. Toe die Wetgewende Vergadering in 1831 die reg van die Kroon verkry
om die finansies te beheer, het hy die mag gebruik om die Uitvoerende Raad in die uitvoering van sy beleid te dwarsboom. Die Vergadering het geweier om wetsontwerpe goed te keur wat deur die Uitvoerende Raad voorgestel is met die doel om die handel van die kolonie te bevorder, waarby die Britse bevolking veral belang gehad het. Na 1833 het die Wetgewende Vergadering geweier om fondse te bewillig, met die gevolg dat 'n dooie punt bereik is. 
Uiteindelik het Papineau, die welsprekende leier van die Franse, in 1834 verantwoordelike regering geëis. Die toestand was so ernstig dat die Britse Regering in 1835 'n kommissie van ondersoek onder lord Gosford uitgestuur het. Die kommissie het geweier om die eis om verantwoordelike regering te oorweeg. In die plek daarvan het dit die opskorting van die grondwet en regering deur middel van krygswet, indien die Vergadering sou volhard in sy weiering om fondse te bewillig, voorgestel. Toe hierdie aanbeveling in 1837 in Quebec bekendgemaak is, het Papineau 'n opstand begin.
Die gematigde Franse party, net soos die gematigde in Ontario, het hulle nie daarmee vereenselwig nie, en die rebellie is maklik onderdruk. Die opstande in Ontario en Quebec het die Britse parlement tot 'n besef van die erns van die toestand in Kanada gebring. Die Liberale party wat met lord John Russel as Sekretaris van Kolonies aan die bewind was, het daarop, in 1838, lord Durham as goewerneur en hoë kommissaris uitgestuur om ondersoek in te stel en aanbevelinge in verband met die toekomstige bestuur van
Kanada te doen.

Durham se sending was van groot betekenis in verband met die ontwikkeling van koloniale selfbestuur, daar hy die voorstander was van 'n nuwe koloniale beleid wat deur die Britse parlement aanvaar is. Daar was destyds baie mense in Brittanje wat nie meer enige belang in die koloniale ryk gestel het nie. Hulle het kolonies beskou as “meulstene om ons nekke”, aangesien hulle vir die moederland 'n sware finansiële las was. Koloniale tekorte moes aangesuiwer word en troepe voorsien word om die kolonies teen aanvalle van inboorlinge of buitelandse vyande te beskerm. Die toename van die oorsese handel met gebiede buite die Ryk as gevolg van die suksesvolle toepassing van vryhandel en wederkerigheid na 1849 het ook die waarde van kolonies in die oë van die handelaarsklasse verminder. 
Teenoor hierdie opvatting was daar dié van 'n klein groepie manne wat besef het wat die toekomstige betekenis van kolonies vir Brittanje sou wees. Hulle wou die kolonies onder geen omstandighede prysgee nie. Hulle was die Radikale Imperialiste, en in hul geledere was manne soos graaf Grey en lord John Russel, lede van die Whig-party wat in 1830 aan die bewind gekom het, lord Durham, Gibbon Wakefield en sir George Grey, wat later goewerneur van die Kaapkolonie en van Nieu-Zeeland geword het.
Hulle het veral in die volksplantingskolonies belanggestel. In die uitgestrekte onbewoonde hinterlande van hierdie streke, waar setlaars in staat sou wees om 'n ordentlike bestaan te vind, kon die groot oortollige bevolking van Brittanje gevestig word. Hierdie streke kon ook ontwikkel word om groot hoeveelhede voedsel en die grondstowwe wat in Brittanje se nywerhede benodig was, te lewer. Die oorvloed van kapitaal in Brittanje kon aangewend word om hierdie gebiede te ontwikkel. Gibbon Wakefield het 'n wetenskaplike plan vir die stelselmatige kolonisasie van kroongrond in hierdie kolonies ontwerp. Die Radikale Imperialiste het geglo dat, om verder afskeiding van kolonies te voorkom, die grootste mate van selfbestuur aan hierdie kolonies toegestaan moes word. Dit sou wrywing tussen die koloniale wetgewende liggame en die Britse parlement voorkom. Die Radikale Imperialiste het 'n merkwaardige invloed op die ontwikkeling van hierdie sienswyse in die Britse koloniale beleid uitgeoefen, want die Whig-party, wat in 1830 in Engeland die bewind aanvaar het, het hulle ten volle ondersteun.

Toe Durham in Kanada aankom, moes hy sy aandag aan twee vraagstukke wy: die gevaarlike toestand wat deur die opstande veroorsaak is, en die vorm van die toekomstige regeringsvorm van Kanada. Met betrekking tot die eerste waagstuk het hy die feit beklemtoon dat kulturele wrywing tussen die Engelse en Franse koloniste die grondliggende oorsaak van die moeilikhede was, want, het hy beweer, hy het in Onder-Kanada “nie twee politieke partye nie, maar twee nasies binne 'n enkele staat wat met mekaar oorlog maak”, aangetref. Om hierdie toestand van sake te bowe te kom, het hy die vereniging van die twee Kanadas onder een parlement aanbeveel met die doel om die
Franse te oorstroom, want hulle sou dan deur die gesamentlike stemme van die Britse koloniste oorstem kon word. Lord Durham het gehoop dat al die kolonies in Noord-Amerika uiteindelik sou verenig, sodat die verengelsing van die Franse verhaas kon word. Hy was van mening dat kulturele geskille sou verdwyn, as ekonomiese vooruitgang bevorder kon word. Hy het dus die aanlê van spoorweë en kanale aanbeveel, sodat die verskillende dele van die bevolking nouer met mekaar in aanraking gebring kon word. Immigrasie op groot skaal vanuit Brittanje moes ook aangemoedig word ten einde Kanada meer Brits in bevolking en aard te maak. 
Vir die toekomstige regeringsvorm van Kanada het hy die voortduring van verteenwoordigende bestuur afgekeur. Hy het gemeen dat die oorsaak van al die konstitusionele moeilikhede die feit was dat die Uitvoerende Raad nie aan die Laerhuis verantwoordelik was nie. In die van hierdie stelsel het Durham 'n hoër vorm van selfregering voorgestaan – een waar die Uitvoerende Raad uit lede van die Laerhuis aangewys word en daaraan verantwoordelik moes wees. Dit was in wese verantwoordelike Regering. Dit is hierdie aanbeveling wat die Durham-verslag so 'n belangrike dokument gemaak het. Die aanvaarding van hierdie beginsel het die ontwikkeling van volle selfbestuur in die volksplantingskolonies moontlik gemaak. Indien die voorstel van Durham aanvaar word sou die gevaar dat Kanada aangetrek en uiteindelik ingelyf word deur sy magtige naburige land (die V.S.A.) verminder.
Volgens Durham, het verantwoordelike regering nie die beheer van alle binnelandse aangeleenthede deur die koloniale parlement beteken nie. In verband met sake rakende die ryksbeleid of die Britse konneksie, soos buitelandse beleid, die verkoop van kroongrond, oorsese handel en die nuwe grondwet sou die Britse parlement sy wetgewende bevoegdheid behou. Die beheer oor kroongrond sou die Imperiale regering in staat stel om grootskaalse emigrasie van mense van Britse herkoms na Kanada te organiseer. As Liberalis was Durham ook ten gunste van die instelling van munisipaliteite in die Kanadese kolonies, omrede dit as 'n middel ter opleiding in plaaslike selfregering sou dien. Hierdie bestuursvorm is in 1835 in Brittanje ingestel.
Durham was slegs ses maande in Kanada gewees, toe hy verplig was om te bedank as gevolg van 'n verskil van mening met die Britse regering omtrent die behandeling van sommige rebelle. 
Tog is sy verslag een van die belangrikste dokumente in die Britse koloniale geskiedenis, want dit het die weg gebaan vir die instelling van volle selfregering.

Die Britse parlement het onmiddellik in die gees van Durham se Rapport te werk gegaan.
In 1840 is 'n wet aangeneem wat Bo- en Onder-Kanada onder een goewerneur verenig het. Die parlement het uit twee kamers bestaan, 'n Wetgewende Raad wat vir lewenslank deur die Kroon benoem is, en 'n verkose Wetgewende Vergadering. In albei kamers (huise) het elke provinsie ewe veel lede gehad, alhoewel Onder-Kanada se bevolking groter was. Die Uitvoerende Raad (ministerie) het uit agt lede benoem deur die goewerneur uit albei Kamers bestaan, en daar is veronderstel dat hulle die steun van die meerderheid in die parlement sou hê. Engels sou die amptelike taal wees, maar Frans is kort daarna ook erken. Volle verantwoordelike regering is nie onmiddellik toegepas nie, omdat die Britse regering bedug was vir die stappe wat 'n onafhanklike kabinet miskien kon doen. Derhalwe het die eerste drie goewerneurs nie altyd die ministeries uit die meerderheidsparty gekies, of aan die wense van hul ministers uitvoering gegee nie.

In 1846 het 'n Liberale regering in Brittanje aan die bewind gekom. Graaf Grey, die Sekretaris vir Kolonies, het besluit om die beginsel van verantwoordelike regering sonder versuim in Kanada in werking te stel. In 1847 het hy lord Elgin, 'n skoonseun van lord Durham en 'n sterk ondersteuner van sy beginsels, as goewerneur van Kanada aangestel. Elgin het opdrag ontvang om die ministerie uit die meerderheidsparty te kies en gevolg te gee aan hul wense. Hy was dus die eerste goewerneur wat volle verantwoordelike regering tot stand gebring het. 
In 1849 is verantwoordelike regering aan 'n dramatiese toets in Kanada onderwerp. Die Liberale party het 'n wetsontwerp aangeneem waarvolgens die bevolking van Onder-Kanada vergoed sou word vir verliese wat hulle in die Papineau-rebellie gely het. Onmiddellik het die Lojaliste van Bo-Kanada sterk beswaar aangeteken en geëis dat die goewerneur die wetsontwerp moes veto. 
Lord Elgin het geweier om teen die advies van die ministerie op te tree en die wetsontwerp bekragtig, nieteenstaande hy beledig en die parlementsgebou deur die gepeupel aan die brand gesteek is. 
Hierdie moedige optrede het die werk van Durham bekroon en verantwoordelike regering 'n werklikheid gemaak. Dit het ook die ontwikkeling tot volle verantwoordelike selfregering van ander Britse kolonies moontlik gemaak.

Kanada was dus die eerste Britse kolonie wat volle selfregering in verband met binnelandse aangeleenthede gehad het. Teen 1853 is dit reeds in al die orige Noord-Amerikaanse kolonies ingestel, en later het ander volksplantingskolonies aan die beurt gekom. In Australië is dit eerste ingestel in Nieu-Suid-Wallis (1854), kort ná die verbanning van bandiete daarheen gestaak is en die ontdekking van goud die kolonie voorspoedig gemaak het. In die loop van die volgende paar jaar is dit aan Victoria, Suid-Australië, Tasmanië en Queensland toegeken. In Wes-Australië was die vooruitgang so langsaam dat verantwoordelike bestuur daar eers in 1890 ingestel is. As gevolg van die bekwame administrasie van sir George Grey is verantwoordelike regering in 1856 aan Nieu-Seeland toegeken. 
Selfbestuur in Suid-Afrika het teen 'n langsamer tempo ontwikkel as gevolg van plaaslike toestande. Die Kaapkolonie het eers in 1872 verantwoordelike regering gekry. Aan die ander kolonies is dit eers aan die einde van die eeu toegeken. 
Teen 1860 was verantwoordelike regering dus al 'n gevestigde stelsel in die volksplantingskolonies. Die Imperiale regering het beheer oor hul verdediging uitgeoefen, hul buitelandse beleid behartig en die reg besit om wetgewing van 'n koloniale parlement wat met dié van die Britse parlement gebots het, te veto. Origens het hierdie kolonies volle selfregering ten opsigte van hul binnelandse aangeleenthede gehad. Teen daardie jaar het hulle reeds beheer oor kroongrond en immigrasie sowel as die regulering van die handel met die moederland en met buitelandse moondhede gehad.

Teen die middel van die neëntiende eeu was daar sowel in Europa as 'n Noord-Amerika kragte aan die werk wat gelei het tot die totstandkoming van nouer staatkundige eenheid tussen state en kolonies met mense van dieselfde ras en met gemeenskaplike vraagstukke om op te los. Hierdie kragte het in Europa in die sestiger jare tot die staatkundige vereniging van die Duitse en Italiaanse state gelei. In Noord-Amerika is 'n burgeroorlog in die V.S.A. gevoer ten einde die Amerikaanse eenheid te bewaar, terwyl daar tegelykertyd 'n beweging om die Britse kolonies langs die St. Lawrence-rivier te federeer ontstaan het. Dit het op sy beurt gedien as voorbeeld vir 'n soortgelyke beweging met die doel om die Britse kolonies in Australië en dié in Suid-Afrika nouer aan mekaar te verbind.

Daar was baie onderliggende redes wat federasie noodsaaklik gemaak het. Die opkoms van nasionalisme was 'n spoorslag tot die staatkundige vereniging van state met volke behorende tot dieselfde kultuur en met dieselfde taal en gewoontes. Dit het tot die ontstaan van die Duitse ryk en die koninkryk Italië gelei. In die Britse selfregerende kolonies was daar ander ewe sterk oorsake. Die moontlikheid van 'n aanval van die kant van magtige aggressiewe buurstate het sommige kolonies beweeg om te verenig ten einde hul verdediging te versterk. Netelige ekonomiese vraagstukke, soos die bestaan van hoë doeane-tariewe het sommige kolonies genoodsaak om 'n nouer vereniging aan te gaan as enigste metode om 'n tariewe-oorlog te beëindig. 
'n Staatkundige unie kon ook tot 'n vinniger ontwikkeling van gemeenskaplike hulpbronne lei. Binnelandse moeilikhede soos wrywing oor konstitusionele vraagstukke of probleme met inboorlingvolke het sommige kolonies beweeg om te verenig ten einde dié vraagstukke doeltreffender aan te durf. Gedurende die sewentigerjare is in Brittanje hernieude belangstelling in sy oorsese ryk opgewek. Hierdie nuwe imperialisme was 'n uitvloeisel van die Industriële Omwenteling. Die moederland het meer grondstowwe en groter afsetgebiede nodig gehad. Die Konserwatiewe Party, eers onder die leiding van Disraeli en, teen die einde van die eeu, lord Salisbury, was 'n kragtige voorstander van hierdie beleid. Benewens die Britse fabrieke van grondstowwe en nuwe afsetgebiede te voorsien, sou kolonies die internasionale aansien van Brittanje verhoog deur die verwerwing van meer koloniale besittings. Die ontwikkeling van die kolonies deur middel van beplande immigrasie en federasie tot groot staatkundige en ekonomiese eenhede sou dieselfde uitwerking hê. Dit sou Brittanje ook vrystel van die swaar geldelike las om in die verdediging te voorsien. Die ontwikkeling van doeltreffende vervoermiddels soos spoorweë en stoomskiprederye, 'n goedkoop posdiens en die aanwesigheid van 'n oorvloed van kapitaal in Brittanje het die ekonomiese ontwikkeling van dergelike gefedereerde gebiede binne die perke van moontlikheid gebring.

Die eerste federasiepoging is in Australië aangewend. Graaf Grey het die Australiese kolonies reeds in 1847 aangemoedig om te federeer ten einde 'n tariewe-oorlog te voorkom, maar sonder sukses. 'n Soortgelyke vrugtelose poging is in 1858 deur sir George Grey in Suid-Afrika aangewend, toe hy stappe gedoen het om die Kaapkolonie, Brits-Kafferland en Natal met die Oranje-Vrystaat te federeer. Kanada het weer eens die voortou geneem. Dit was die eerste gebied van blanke vestiging waar 'n federasie tot stand gekom het, en sodoende het hy 'n voorbeeld gestel wat die kolonies in Australië en Suid-Afrika kon navolg.

Die vereniging van die twee Kanadas (1840) het nie, soos lord Durham gehoop het, tot die verdwyning van die Franse nasionaliteit gelei nie. Die Britte was op politieke gebied só verdeeld dat, alhoewel hulle as gevolg van ononderbroke immigrasie die Franse in getalsterkte oortref het, geen enkele party sterk genoeg was om 'n volstrekte meerderheid in die Wetgewende Vergadering te verkry nie. Koalisieregerings moes dus met die Franse Liberale of Konserwatiewe gevorm word. Hierdie toestand van sake het die Franse in staat gestel om hul ideaal om as aparte volksgroep in Kanada voort te bestaan, te bereik. Die Franse aan wie gelyke verteenwoordiging met die Britte in die Laerhuis in 1840 toegestaan is, het om dieselfde rede in 1860, toe die Britte hulle as gevolg van immigrasie in getalsterkte ver oortref het, geweier om in te stem dat verteenwoordiging volgens bevolking moes geskied. Die Franse het gevrees dat hul nasionaliteit deur so 'n stap ondermyn sou word. Die bestaan van 'n Franse minderheid in Kanada het die gladde werking van selfregering bemoeilik.

Die Unie het nie die konstitusionele moeilikhede van Kanada uit die weg geruim nie.
Weens skerp beleidsverskille in die koalisiekabinette moes die regerings dikwels bedank.
MacDonald, leier van die Britse Konserwatiewe, het daarin geslaag om met Cartier, leier van die Franse Konserwatiewe, 'n stabiele koalisieregering te vorm, en hierdie koalisie het van 1856 tot 1862 aan bewind gebly. Selfs toé het dit nog maar moeilik gegaan, want die twee Konserwatiewe partye het nie dieselfde opvattings gehuldig, of dieselfde belange gehad nie. Die tweeledige aard van die regering is in elke opsig beklemtoon. Daar was in werklikheid twee eerste ministers, een Brits en een Frans, en in die ministerie moes Bo- en Onder-Kanada gelykop verteenwoordig wees. Bowendien, wou nóg die Franse nóg die Britte die uitgawe van geld in belang van een provinsie goedkeur, tensy 'n gelyke bedrag vir die ander een beskikbaar gestel is nie. Dit het die regering baie duur gemaak. Ook moes die beginsel van 'n “dubbele meerderheid” in die parlement toegepas word. Enige maatreël wat een provinsie geraak het, moes eers die goedkeuring van die verteenwoordigers van daardie provinsie wegdra voordat dit deur die parlement aangeneem kon word. Dit het die parlementêre prosedure baie omslagtig gemaak. In 1862, toe hierdie regering as gevolg van 'n meningsverskil oor 'n milisiewetsontwerp geskeur het, het twee verkiesings gevolg, en is verskeie ministries kort na mekaar verslaan.
Ten spyte van verantwoordelike regering het die bestaan van die koalisieministeries dus die werking van die grondwet onmoontlik gemaak. In 1864 is egter 'n koalisieregering gevorm deur die twee Britse partye onder MacDonald, die Konserwatief, en George Brown, die Radikaal. Die leiers wat voorheen bittere teenstanders was, het hierdie ooreenkoms getref ten einde verdere nuttelose verkiesings te vermy, en het belowe om alle bestaande moeilikhede uit die weg te ruim deur te agiteer vir 'n federasie van die twee provinsies en later ook die ander Noord-Amerikaanse kolonies. Dit was duidelik dat slegs 'n federasie die dooiepunt in die regering kon verwyder en die uiteenlopende belange van Quebec en Ontario kon versoen. Deur federasie het die Britte ook verwag om gunstiger verteenwoordiging in die parlement te verkry.

Daar was in Ontario 'n groep wat begerig was om die band met Brittanje te verbreek en wat na staatkundige vereniging met hulle magtige buurman, die V.S.A., gestreef het. Dit het gestrook met die beleid van die Amerikaanse Republiek, wat van 1840 af besig was om Kanada deur ekonomiese belange nader na hom te trek.
Nadat Brittanje in 1846 die Koringwette afgeskaf en 'n vryhandelsbeleid begin volg het, is Amerikaanse meel nie meer oor Kanada na Brittanje ingevoer nie, maar oor New York.

Die Kanadese meulenaars het swaar verliese gely, en die regering is van sy kanaal- en haweregte beroof. In 1854 het lord Elgin 'n verdrag van wederkerigheid vir 'n tydperk van tien jaar met die V.S.A. gesluit. Die vernaamste produkte van elke land sou die ander feitlik belastingvry kon binnegaan, en dit het gehelp om die ekonomiese welvaart van Kanada te laat herleef. In 1865, toe die verdrag verstryk het, het die V.S.A. geweier om dit te hernieu, deels omdat Brittanje met die Gekonfedereerde State tydens die Burgeroorlog gesimpatiseer het, maar ook om aan Kanada duidelik te toon hoeveel hy verloor het deur aan Brittanje verbonde te wees en buite die V.S.A. te bly. Die meerderheid van die Kanadese was egter teen inlywing gekant. Die opsegging van die Wederkerigheidsverdrag (of Resiprositeitsverdrag) het in werklikheid die saak van federasie in Kanada bevorder. Dit het nou reeds 'n dringende noodsaaklikheid geword weens die mislukking van die koalisieregerings om aan die bewind te bly. As federasie eers eenmaal tot stand gekom het, sou die handel tussen die kolonies bevorder word, want die beperkings van die tolgrense sou verdwyn. Op hierdie wyse sou die kolonies hulle vir die verlies van hul handel met die V.S.A. kon vergoed. 
Die gevaar van inlywing was destyds werklik dreigend. Die Burgeroorlog het pas geëindig, en die seëvierende Noordelike State was vol gewapende soldate. Sommige van hulle het gewapende strooptogte oorkant die Kanadese grens uitgevoer, maar is deur Britse en Kanadese troepe teruggedrywe. Dit was opvallend dat die regering van die V.S.A. min gedoen het om hierdie strooptogte te verhoed. Baie Kanadese het besef dat, indien die Noord-Amerikaanse kolonies sou federeer, hulle in staat sou wees om hul grense teen die vyandige planne van die V.S.A. te beskerm. Dit het ook duidelik geword dat die onbewoonde prêriestreke tussen Ontario en Brits-Columbia aan die Stille Oseaan-kus deur Kanada geannekseer en deur 'n trans-kontinentale spoorweg met die volksplantingskolonies langs die St. Lawrence verbind moes word. So 'n stap sou voorkom dat die V.S.A. sy gesag oor die prêrie uitbrei en Kanda afsny van die Britse nedersettings langs die Pasifiese kus. Die droom van 'n groot Kanada onder 'n federale regering het vaste vorm begin aanneem.

Die eerste stappe in die rigting van nouer aaneensluiting is deur die Kuskolonies – Nieu-Skotland, Nieu-Brunswyk en Prins Eduard-eiland – gedoen. Ten einde hul ekonomiese belange te bevorder, wou hierdie kolonies 'n inter-koloniale spoorweg van Halifax of St. John na Montreal aanlê. Deur so 'n plan sou hulle verseker wees van spoorwegverkeer met Kanada gedurende die wintermaande wanneer die St. Lawrence vasgeys is. Die verkeer is tydens die wintermaande na New York afgewend. Die vooruitsig op die aanvaarding van lae doeanetariewe deur die kolonies sou ook vir hul onderlinge handel voordelig wees. In 1864 het die Kusprovinsies afgevaardigdes na Charlottetown, die hoofstad van prins Eduard-eiland, gestuur met die doel om 'n gesamentlike ooreenkoms tot stand te bring. Daardie konferensie is ook deur verteenwoordigers van Kanada bygewoon.

Uiteindelik is besluit om te verdaag en later in Quebec 'n konferensie te hou om die stigting van 'n omvangryker unie wat al die Britse kolonies in Noord-Amerika sou insluit, te oorweeg. In Oktober 1864 is hierdie konferensie deur verteenwoordigers van Kanada, die Kusprovinsies en Newfoundland bygewoon. Daar was baie moeilikhede wat oorwin moes word. Die Franse het 'n federasie gevrees wat die Britte 'n kans kon gee om hul nasionaliteit te ondermyn. Die Kusprovinsies het die oormag van Kanada gevrees, veral omdat laasgenoemde onpatriotiese elemente soos die Franse ingesluit het, en ook manne wat inlywing by die V.S.A. verlang het. Tog het John MacDonald, leier van die Unie-party, wat soos 'n ware staatsman opgetree het, die vyandige elemente oorgehaal.
MacDonald was ten gunste van 'n unie, maar die konferensie het op 'n federale unie besluit ten einde die Franse en die Kusprovinsies, wat gevrees het dat hulle hul identiteit sou verloor tevrede te stel. Daar is ook gevoel dat die verskeidenheid van plaaslike belange soos daar in 'n uitgestrekte gebied soos Brits-Noord-Amerika bestaan het, in 'n federasie veel beter aandag sou geniet. Ten slotte moes finansiële toegewings en die aanlê van spoorweë aan die Kusprovinsies beloof word om hulle oor te haal om tot die Kanadese federasie toe te tree.

Die Quebec-besluite is daarná aan die verskillende parlemente voorgelê. Kanada het hulle onvoorwaardelik goedgekeur, maar in die kusprovinsies het moeilikhede ontstaan. Uiteindelik is die Quebec-besluite deur 'n vergadering van afgevaardigdes in Londen gewysig, en in die vorm eenparig aangeneem. Die Britse regering wie se Sekretaris vir Kolonies, lord Carnarvon, vuriglik begeer het om die federasie verwesenlik te sien, het ruime geldelike steun vir die aanlê van 'n interkoloniale spoorweg van Quebec na Halifax beloof. In Maart 1867 het die Britse parlement die “British North America Act” aangeneem, waardeur die twee Kanadas, Nieu-Skotland en Nieu-Brunswyk onder die naam Dominium Kanada gefedereer is. Om afguns te voorkom, is daar besluit dat Ottawa, 'n onbekende plattelandse dorp, die hoofstad sou wees.

In 1871 is Brits-Columbië, aan die kus van die Stille Oseaan, tot die Kanadese federasie toegelaat. 
Een voorwaarde van sy toetrede was dat die Regering van die Dominium 'n spoorweg oor die vasteland moes aanlê wat Vancouver met die St. Lawrence sou verbind. Met dié doel is die groot uitgestrekte prêriewêreld tussen die Rotsgebergte en Ontario in 1869 van die Hudsonbaai-maatskappy gekoop, en Manitoba (1870), Saskatchewan en Alberta (1905) tot provinsies gevorm. Intussen het die “Canadian Pacific Railway” in die sewentiger jare tot stand gekom, en as 'n belangrike faktor gedien faktor gedien om hierdie prêrieprovinsies oop te stel. In 1873 het Prins Eduard-eiland weens geldelike moeilikhede aansoek gedoen om as provinsie toegelaat te word. Newfoundland het buite die federasie gebly tot 1950, toe soortgelyke redes hom genoodsaak het om ook toe te tree.

Die grondwet het voorsiening vir 'n goewerneur-generaal benoem deur die Kroon en 'n parlement van twee kamers of “huise” gemaak. Lede van die senaat word vir lewenslank benoem en dié van die Laerhuis. (House of Commons) word deur die volwasse manlike persone gekies. 
Die grondwet van Kanada is minder onbuigsaam as dié van die V.S.A. In laasgenoemde word die bevoegdhede van 'n staatsparlement nie duidelik omskryf nie. Hierdie leemte was aanleiding tot die stryd oor “staatsregte”, wat een van die grondliggende oorsake van die burgeroorlog was. Hierdie moeilikheid is in die Kanadese grondwet oorwin, daar die bevoegdhede van sowel die Federale as die Staatsparlemente omskryf word. Elke provinsie het sy eie luitenant-goewerneur en 'n verkose parlement. 
In die grondwet is die taal- en ander burgerlike regte van die Franse in Quebec verskans. Aan hierdie provinsie is gelyke verteenwoordiging met Ontario in die Hoërhuis toegeken. Hierdie voorregte word beveilig deur die bepaling in die grondwet waarvolgens wysiginge in die “British North America Act” slegs deur die Britse parlement aangebring kon word.

In die jaar toe die federasie van Kanada tot stand gekom het (1867), het Nieu-Suid-Wallis (die moederkolonie), Victoria, Suid-Australië, Tasmanië en Queensland alreeds verantwoordelike regering gehad en het hulle ekonomiese voorspoed beleef as gevolg van vrye immigrasie en hul wol en goud. Wes-Australië, die sesde kolonie, het eers in 1890 selfregering gekry.

Meer as dertig jaar sou verloop eerdat die federasie van die Australiese kolonies verwesenlik is, omdat daar geen dringende behoefte aan nouer aaneensluiting bestaan het nie. Daar was nie, soos in die geval van Kanada, 'n magtige naburige land om te vrees nie. Die kolonies was teen federasie gekant, omdat hulle gevrees het dat Nieu-Suid-Wallis, die moederkolonie, dan miskien oor hulle kon baasspeel. Geografies was die kolonies ver van mekaar verwyderd en elkeen het ekonomies afsonderlik ontwikkel. Bowendien was daar geen dringende behoefte aan 'n gemeenskaplike naturellebeleid nie, aangesien die inboorlinge weinig in getal was, en boonop vreedsaam was.

Die eerste stap om federasie te bewerkstellig is in 1847 deur graaf Grey gedoen, toe hy die stigting voorgestel het van 'n Algemene Raad wat sy aandag aan sake van gemeenskaplike belang soos doeaneregte en interkoloniale spoorweë moes wy. Die kolonies het naamlik hoe tariefmure teen mekaar opgerig, wat interkoloniale handel belemmer en onderlinge wantroue en afguns veroorsaak het. Hulle was gekant teen inmenging vanuit Londen, en Grey het sy voorstel dus laat vaar. In die daaropeenvolgende jare is verskeie interkoloniale konferensies gehou. Alhoewel die pogings om 'n eenvormige tarief daar te stel misluk het, aangesien Nieu-Suid-Wallis vryhandel voorgestaan het, terwyl die ander hoë doeanetariewe wou behou, het hierdie konferensies tog die idee van federasie aan die lewe gehou. 
Belangstelling in federasie is in l883 opgewek as gevolg van Duitse bedrywigheid in Nieu-Guinee en Franse belangstelling in die Nieu-Hebride eilande naby Australië geleë. Die behoefte aan 'n nasionale-verdedigingstelsel het duidelik geblyk, en daarvoor was die een of ander soort federasie nodig. In daardie jaar het verteenwoordigers van die Australiese kolonies en van Nieu-Zeeland aan 'n konvensie deelgeneem as gevolg waarvan die Imperiale regering in 1885 'n Federale Raad in die lewe geroep het. In hierdie raad kon verteenwoordigers van die kolonies verdediging en sake van gemeenskaplike belang bespreek. Hierdie raad het elke jaar vergader, maar sy aansien het gely as gevolg van die afwesigheid van Nieu-Suid-Wallis en Nieu-Seeland. By die eerste koloniale konferensie in Londen in 1887 het die Australiese afgevaardigdes ingestem om by te dra tot die vlootkoste van die Ryk.

'n Voorstel vir die verdediging van die kolonies op land, wat ook 'n vorm van politieke federasie behels het, het hierop gevolg. Dus het sir Henry Parks, eerste minister van Nieu-Suid-Wallis, 'n poging aangewend om die kolonies te verenig. Hy het hulle beweeg om verteenwoordigers na 'n konvensie in Sydney in 1891 te stuur ten einde 'n federale grondwet te bespreek en op te stel. 'n Ontwerpgrondwet is opgestel, maar dit is verwerp deur die parlement van Nieu-Suid-Wallis waar Parks uit die kussings gelig is deur 'n Arbeidersregering wat skrikkerig was vir militaristiese planne.

Nuwe buitelandse gevare teen die einde van die eeu het weer die beweging ten gunste van federasie laat herleef. Daar was die bedreiging van Sjinese immigrasie, wat alleenlik deur gesamentlike optrede beheer kon word. Japan het Sjina kort tevore verslaan en Formosa geannekseer (1895), en sodoende suidwaarts in die rigting van Australië uitgebrei. Albei gevare kon die voortsetting van die “Blanke Australië”-beleid in gevaar stel. Ernstige arbeidsgeskille het ook in die verskillende kolonies teen die einde van die eeu ontstaan. Daar was talryke stakings in die myne van Nieu-Suid-Wallis, gevolg deur ander in die fabrieke, en daar was ook stakings onder die skaapskeerders en dokwerkers.
Arbeideronluste het die handel benadeel en ekonomiese vooruitgang belemmer. Die een of ander soort sentrale owerheid was nodig om die arbeidsgeskille bevredigend te besleg. Ekonomiese depressie het ook sy verskyning gemaak. Dit het tot 'n ernstige bankkrisis
gelei, as gevolg waarvan Australië se buitelandse krediet geweldig gely het. Slegs deur middel van 'n sterk sentrale beheer kon die buiteland se vertroue in die finansiële stabiliteit van die Australiese kolonies herstel word, sodat lenings weer in die buiteland met gemak en teen redelike voorwaardes aangegaan kon word. Federasie kon miskien ook die langdurige tariewestryd tussen die kolonies beëindig, en dit sou ook eenvormigheid in die wetgewing en regstelsels van die kolonies teweegbring. Die bevolkings van die kolonies het nou self die saak van federasie aangepak, terwyl dit voorheen slegs deur die regerings van die kolonies voorgestaan was. Federasieverbonde
(Federation Leagues) is oral gestig en hulle het daarin geslaag om die belangstelling van die publiek op te wek. Federasie kon slegs met sulke steun tot stand gebring word.

Hierdie faktore het gelei tot die hou van 'n konvensie in Adelaide in 1897. Die afgevaardigdes was nou regstreeks deur die bevolking gekies. Al die kolonies behalwe Queensland was daar verteenwoordig. Nieu-Seeland het toe alreeds definitief besluit om nie met die Australiese kolonies te federeer nie. 'n Nuwe ontwerpgrondwet is opgestel en aan die inwoners van die verskillende state deur middel van 'n volkstemming voorgelê, maar weer het Nieu-Suid-Wallis die beweging verongeluk. 
In 1899 is die grondwet op 'n konferensie van eerste ministers op so 'n manier gewysig dat dit Nieu-Suid-Wallis bevredig het. Wes-Australië is oorgehaal om toe te tree deur die belofte dat hy nog vyf jaar ná die totstandkoming van federasie sy doeanetariewe sou mag behou. Intussen is die grondwet voorgelê aan en goedgekeur deur die Imperiale Parlement (Julie 1900). Op 1 Januarie 1901 het die Gemenebes Australië tot stand gekom. Die federale hoofstad sou in Nieu-Suid-Wallis wees, maar op Canberra, 'n nuwe
plek wat ver van Sydney af geleë was. Hierdie besluit is geneem met die doel om dié vrees van die ander kolonies wat die moederkolonie nog altyd gewantrou het, te verdryf.

Die konstitusionele hoof van die Gemenebes is die goewerneur-generaal, wat deur die Kroon vir vyf jaar aangestel word. Die federale parlement bestaan uit twee kamers. Die senaat het 36 lede. Die ses state word elkeen deur ses senatore verteenwoordig, wat vir 'n termyn van ses jaar deur die kiesers van die staat, wat as een stemdistrik stem, gekies word. 
Elke drie jaar tree die helfte van die senatore af. In die huis van verteenwoordigers word die state in verhouding tot hul bevolking verteenwoordig. Alle volwassenes bo 2l jaar is stemgeregtig, en enige kieser is as lid van enigeen van die huise verkiesbaar. Die parlement mag slegs wette aanneem in verband met sake wat die Gemenebes as geheel raak; byvoorbeeld, sulke aangeleenthede soos verdediging, buitelandse sake, immigrasie, die geldwese, en handel. Hierdie groepe magte word in 'n lys bestaande uit 39 onderwerpe in die federale grondwet uiteengesit, en is die enigste magte wat deur die state (die gewese kolonies) afgestaan is toe hulle tot die federasie toegetree het. Die oorblywende magte val binne die wetgewende bevoegdhede van die staatsparlemente. Waar geskille tussen die state en die federale regering oor wetgewende bevoegdhede ontstaan, moet die federale hooggeregshof beslis wie gelyk het.
Elke staat het sy eie regeringstelsel. Dit het 'n goewerneur wat deur die Kroon benoem word en wat onafhanklik van die goewerneur-generaal optree. Elke staat het sy eie parlement wat wette maak oor alle sake wat nie spesifiek aan die federale regering afgestaan is nie. Elke staat het sy eie regspraak. Sowel die laer as die hoër howe van 'n staat is onafhanklik van die federale hooggeregshof. Daar mag van die staatshooggeregshowe na die Geheime Raad in Londen geappelleer word. Die Australiese Gemenebes vertoon meer die kenmerke van 'n federasie as die dominium
Kanada, want die state besit groter magte en word nie deur die federale parlement oorheers nie. Dit moet toegeskryf word aan die feit dat die kolonies dwarsdeur hul geskiedenis steeds geweier het om hulle identiteit prys te gee. Toe hulle gefedereer het, het hulle slegs dié soewereine magte wat van nasionale belang was, aan die federale parlement afgestaan.

Die vae jurisdiksie wat die goewerneur van Nieu-Suid-Wallis oor die blanke handelaars, seeliede en sendelinge in Nieu-Seeland sedert 1817 uitgeoefen het, is in 1840 beëindig. Dié eilande is toe tot 'n aparte kolonie gevorm en onder 'n goewerneur met 'n genomineerde raad geplaas.

Die meeste Maori's; die oorspronklike inwoners, was in Noord-eiland woonagtig. Deur die Verdrag van Waitangi (1840) het die Maori's hulle aan die Britse gesag onderwerp. Tegelykertyd is aan hulle die besit van hul grond gewaarborg. Die stamme is toegelaat om hul grond alleenlik aan die Britse regering te verkoop, maar nie aan partikuliere maatskappye of individue nie. Intussen is die “New Zealand Land Company” in Engeland opgerig, hoofsaaklik deur die toedoen van Gibbon Wakefield. Dit het baie Britse koloniste na Nieu-Zeeland uitgestuur, en nedersettings het in die omgewing van Auckland en Wellington in Noord-eiland en om Nelson, Dunedin en Canterbury in Suid-eiland ontstaan. Nieu-Seeland is dus nooit, soos Australië, as aflaaiplek vir bandiete gebruik nie. 
Die koloniste het op die grond wat aan die Maori's behoort het, oortree, en dit het vyandelikhede veroorsaak. Gelukkig was sir George Grey, wat in 1845 goewerneur geword het, in staat om 'n reëling wat vir almal aanneemlik was, teweeg te bring. Deur streng die besitreg van die Maori's op die grond te handhaaf en deur sy onkreukbaarheid en insig het hy die vertroue van die Maori's gewen. Hy was dus in staat om voldoende grond vir blanke nedersetters in die hande te kry, en hulle het die skaapboerdery en wol-
bedryf in die land gevestig. Teen die jaar 1850 was daar sowat 30 000 setlaars, en hulle getal het in die daaropvolgende twee dekades tot 300 000 aangegroei. Die meerderheid van die koloniste het hulle in Suid-eiland gevestig, waar die Maori's op minder grond aanspraak gemaak het.

As gevolg van sy ekonomiese vooruitgang is verteenwoordigende regering in 1852 aan die kolonie toegeken. Die sentrale regering het uit 'n goewerneur en 'n verkose parlement bestaan. Die ses nedersettings is elkeen tot 'n provinsie gevorm met sy eie verkose provinsiale raad wat plaaslike aangeleenthede moes behartig. In 1856 is verantwoordelike bestuur ingevoer. 
Met die koms van die spoorweë het dit duidelik geword dat plaaslike regeringsinstellinge onnodig was, aangesien die oppervlakte van die kolonie nie groot was nie. In 1876 is die provinsiale rade afgeskaf. Alle soewereine magte is aan die sentrale regering met sy setel te Wellington oorgedra. Unifikasie is dus verder gevoer as in Kanada of Australië. Nieu-Seeland het dus as enkele eenheidstaat volledige staatkundige eenheid bereik.
Die goewerneur-generaal word deur die Kroon aangestel. Daar is 'n parlement bestaande uit twee kamers of huise. Die lede van die Wetgewende Raad was eers vir lewenslank benoem, maar van 1891 af is hulle vir 'n termyn van sewe jaar verkies. Die huis van
verteenwoordigers word deur die volwasse stemgeregtigdes sonder aansien van ras gekies. Daar is vier verteenwoordigers van die Maori's in die laerhuis en drie in die Hoërhuis.

As gevolg van die Groot Trek het twee Boererepublieke, die Oranje-Vrystaat (1854) en die Zuid-Afrikaansche Republiek (1858) ontstaan en is Natal afgeskei van die Kaapkolonie (1856). Vier afsonderlike regerings wat elkeen gesag oor 'n afgebakende gebied gevoer het, het dus tot stand gekom Grey se Federasiepoging. Na 'n suksesvolle termyn in Nieu-Seeland het sir George Grey in 1854 goewerneur van die Kaapkolonie geword. As hoë kommissaris in Suid-Afrika moes hy aandag aan sake in die gebied benoorde die Oranjerivier wy ten einde Britse belange in die binneland te beveilig. Hy het spoedig tot die gevolgtrekking gekom dat die staatkundige verdeeldheid in Suid-Afrika dit vir die kolonies en state moeilik gemaak het om die verskillende vraagstukke wat hulle almal geraak het, op te los. 
Ten noorde van die Vaalrivier was 'n sterk gesentraliseerde regering nog nie tot stand gebring nie, en die gesag is uitgeoefen deur vier plaaslike kommandant-generaals. Dit was gevaarlik, gesien die betrekkinge met die naturellestamme. Alhoewel die Oranje-Vrystaat reeds 'n gevestigde regeringsvorm ingestel het, was die Republiek te swak wat bevolking en finansiële hulpbronne betref het, om die aanvalle van die Basoeto's met sukses die hoof te bied. Hul leier, Moshoeshoe, wou die vrugbare koringlande langs die oosgrens van die Republiek in besit neem. Om hierdie doel te bereik, was hy besig om die Xhosa-stamme aan te hits om die oosgrens van die Kaapkolonie aan te val. Hy het gehoop dat, ingeval die Kolonie in 'n oorlog gewikkel sou raak, geen Britse troepe beskikbaar sou wees om die Oranje-Vrystaat te help nie. Die swakheid van die Republiek het dus die vrede van Suid-Afrika in gevaar gestel, en aanleiding tot duur oorloë langs sy eie grense sowel as dié van die Kaapkolonie gegee.
Grey het gemeen dat die naturellegevaar deur middel van politieke federasie met welslae die hoof gebied kon word. Een sentrale regering kon 'n eenvormige naturellebeleid in Suid-Afrika toepas, doeltreffend beheer oor alle naturellerasse uitoefen, en plaaslike
opstande, indien hulle sou voorkom, gemaklik deur gesamentlike militêre optrede onderdruk. Grey wou dus die Konvensies wat die onafhanklikheid van die Oranje-Vrystaat en die Transvaal gewaarborg het, opsê en 'n staatkundige federasie van die kolonies en state onder Britse leierskap teweegbring ten einde die vrede in Suid-Afrika te bewaar.

Die geleentheid het hom in 1858 voorgedoen. Die Oranje-Vrystaat kon nie meer die Basoeto-aanvalle weerstand bied nie, en vra dus die Hoë Kommissaris om as bemiddelaar in die oorlog op te tree. Die Volksraad het ook besluit om op federasie aan te dring ten einde die Basoeto-gevaar te beëindig. In hierdie stadium het die Britse regering Grey versoek om verslag te doen in verband met die moontlikheid van 'n federasie van die Britse besittings in Suid-Afrika (Kaapkolonie, Brits-Kafferland en Natal) om Brittanje in staat te stel om sy troepe uit die land terug te trek. Grey het egter sy opdrag oorskry toe hy die saak van federasie met die Republieke in die Kaapse parlement te berde gebring het. Brittanje was nie ten gunste van so 'n beleid nie, aangesien dit hom groter onkoste op die hals sou haal op 'n tydstip toe hy sy finansiële verpligtinge in sy oorsese kolonies juis wou verminder. Dus is Grey in 1859 teruggeroep, en het die eerste poging om Suid-Afrika te federeer geëindig. 'n Aantal jare het verloop voordat die volgende poging aangewend is.

Die tweede poging is aangewend deur lord Carnarvon, die Sekretaris vir Kolonies in Brittanje, wat gehelp het om federasie in Kanada teweeg te bring en begerig was om dieselfde doel in Suid-Afrika te bereik. So 'n stap sou Brittanje se politieke mag in die binneland versterk en buitelandse moondhede wat hul invloed in die gebied ten suide van die Zambezi wou uitbrei, buite hou. Dit sou ook 'n sentrale gesag in die lewe roep wat sterk genoeg sou wees om 'n naturellebeleid toepaslik op die hele Suid-Afrika op te stel. Dit was as gevolg van die onwettige handel met vuurwapens by die Diamantvelde en die weerbarstigheid van die Bapedi's onder Sekoekoen en van die Zoeloes onder Cetshwayo asook weens die groeiende mag van die Xhosas onder Sandile, dringend nodig.

Carnarvon het eers probeer om nouer aansluiting deur middel van konferensies teweeg te bring (1875-6). Die Kaapkolonie, die vernaamste vennoot in so 'n federasie, was egter reeds in die harnas gejag. Die Koloniale Sekretaris het naamlik die verteenwoordigers van die Britse kolonies wat die konferensie moes bywoon, benoem sonder om die Kaap-
kolonie te raadpleeg, ondanks die feit dat dit in 1872 verantwoordelike bestuur verskry het. Molteno, die eerste minister, was teen die beweging gekant. Die Republieke het die saak ook geen steun verleen nie, omdat hulle vervreemd was deur die Britse anneksasie
van Basoetoland (1868) en van die Diamantvelde (1871).

Carnarvon het derhalwe geprobeer om nouer aaneensluiting deur middel van die Zuid-Afrikaansche Republiek te verkry deur die ongewildheid van die Burgers-bewind uit te buit ten einde die Republiek te annekseer. Indien Transvaal, Natal en Griekwaland-Wes in 'n noordelike konfederasie verenig kon word, sou die Kaapkolonie en die Oranje-Vrystaat uiteindelik verplig wees om daarby aan te sluit. Dit was met dié doel dat
Shepstone Transvaal in 1877 geannekseer het. Hierdie stap het egter nie die saak van konfederasie bevorder nie; inteendeel, dit was die vernaamste oorsaak van sy mislukking. Alhoewel hulle teen Burgers gekant was, was die Transvaalse burgers teen anneksasie deur Brittanje, daar dit die verlies van hul onafhanklikheid beteken het. Hulle het uiteindelik besluit om met wapengeweld hul onafhanklikheid te herwin, en dáárom die Vryheidsoorlog (1880). Na die nederlaag van die Britse troepe op Majuba is die Britse ministerie, waarvan Carnarvon 'n lid was, uit die kussings gelig, en die Liberale wat toe aan die bewind gekom het, het besluit om Transvaal as onafhanklike staat te herstel. Die Kaapse goewerneur, sir Henry Bartle Frere, is gelas om geen verdere pogings aan te wend om konfederasie teweeg te bring nie. Deur die Konvensie van Pretoria (1881) is die Britse gesag aan Transvaal onttrek. Die poging om nouer aaneensluiting teweeg te bring het dus weereens misluk, daar dit 'n beweging van buite was en nie een wat van die mense wat daarby betrokke was, afkomstig was nie.

Die derde poging om nouer aaneensluiting in Suid-Afrika teweeg te bring is deur Cecil Rhodes, die stigter van Rhodesië, aangewend. Hy het dit probeer bewerkstellig deur middel van 'n tolverbond tussen die kolonies, die Protektorate en die Republieke. Die Kaapkolonie en die Oranje-Vrystaat het reeds 'n tolverbond gestig om die handel te bevorder. Toe Rhodes in 1890 eerste minister van die Kaapkolonie word, het hy die ledetal van die tolverbond probeer uitbrei. Hy het daarin geslaag om Basoetoland en Betsjoeanaland tot toetrede te beweeg (1891-3), maar Natal wou eers nie inwillig nie.
Dit was noodsaaklik dat Transvaal die belangrikste staat vanweë die Rand se goudvelde ook lid moes word. President Paul Kruger was vasbeslote dat so 'n stap nie gedoen sou word nie. Hy het gevrees dat die politieke onafhanklikheid van die Republiek in die gedrang sou kom as dit by 'n tolverbond onder Britse beheer ingeskakel word. Bowendien was dit vir die Republiek, weens sy rykdom wat ten gevolge van die ontwikkeling van die goudmynindustrie verkry is, nie nodig om by 'n tolverbond aan te sluit nie. Kruger het dus die aanbou van 'n spoorweg na Lourenço Marques voorgestaan, en vir sy invoer op die neutrale hawe Delagoabaai staatgemaak. In 'n desperate poging om Transvaal te dwing om by sy tolverbond aan te sluit, het Rhodes in 1894 probeer om Delagoabaai te koop. Die heftige besware van buitelandse moondhede (Frankryk en Duitsland) het hierdie plan verydel.

Daarna het Rhodes die ontevredenheid van die uitlanderbevolking aan die Rand gebruik om sy doel te bereik. Die ontevredenheid is veroorsaak deur beperkinge wat op die uitoefening van die stemreg deur Uitlanders geplaas is. Die plan was om 'n opstand aan te hits en dan van buite af hulp te verleen. Só sou die Kruger-bewind omvergewerp word. Dr. Jameson en 'n mag van die “British South Africa Company” se troepe is derhalwe langs die Transvaalse grens gestasioneer. Op 29 Desember 1895 het Jameson Transvaalse gebied binnegeval, maar hy moes vyf dae later aan die Republikeinse magte in die nabyheid van Johannesburg oorgee. Die mislukking van die Jameson-inval het Rhodes se plan om Transvaal in die tolverbond te bring, wat bedoel was om uiteindelik tot politieke federasie te lei, verongeluk.
Alhoewel die twee Republieke as gevolg van die Tweede Vryheidsoorlog (1899–1902) ook Britse kolonies geword het, het die ekonomiese vraagstukke wat voor die aanvang van vyandelikhede bestaan het, voortgeduur en 'n neiging vertoon om moeiliker te word.
Die kuskolonies het met mekaar en met Transvaal gewedywer om die vervoer van goedere na die Rand. Dit het uitgeloop op 'n spoorwegoorlog wat net so hewig as onder die Kruger-bewind was. Transvaal was ook ontevrede met die tolooreenkoms wat met die Kaapkolonie en Natal aangegaan was. Transvaal het kennis gegee dat hy nie die ooreenkoms sou hernieu wanneer sy tyd in 1908 verstryk nie. Dit was 'n harde slag vir die kuskolonies, wat afhanklik was van die inkomste wat hulle uit doeaneregte en
spoorwegtariewe ontvang het. Dit het vir die meeste mense in Suid-Afrika duidelik geword dat ekonomiese vrede en finansiële stabiliteit slegs deur die een of ander vorm van nouer aansluiting herstel sou word. 
'n Sentrale regering wat volstrekte beheer oor al die naturelle-rasse in Suid-Afrika sou uitoefen en 'n gemeenskaplike naturelle-beleid sou toepas, sou ook voordeliger wees as die bestaande toestand van sake, waaronder vier verskillende stelsels in stand gehou moes word. So 'n beleid sou ook verseker dat die Indiër-vraagstuk, wat alreeds ernstig in Natal en Transvaal was, doeltreffend die hoof gebied word.

Van 1907 af was die openbare mening sterk ten gunste van staatkundige eenheid. Daar dit 'n beweging was wat uit die volk self ontstaan en daaruit ook sy krag geput het, kon dit nie anders as slaag nie. Die politieke leiers van die onderskeie kolonies het toe met die plan voortgegaan. In Julie 1907 het die Hoë Kommissaris vir Suid-Afrika die Selborne-memorandum gepubliseer waarin die redes waarom staatkundige eenheid noodsaaklik was, duidelik uiteengesit is. Politieke leiers soos John X. Merriman, eerste minister van die Kaapkolonie, en Smuts van Transvaal het ook samesprekings gevoer. In 1908 het al die koloniale parlemente mosies ten gunste van nouer aaneensluiting aangeneem. Toe die kolonies dáárdie jaar by die tariewekonferensie nie tot ooreenstemming kon geraak nie, het generaal Jan Smuts voorgestel dat eenwording verkry word ten einde die ekonomiese stryd te beëindig. Hierdie voorstel is aangeneem. Die afgevaardigdes het ook besluit dat hulle onderskeie regerings 'n Nasionale Konvensie byeen moes roep volgens 'n plan wat deur hulle aanvaar is. Die doel hiervan was om so spoedig moontlik staatkundige eenheid teweeg te bring.
Die eerste vergadering van die Nasionale Konvensie het in Oktober 1908 in Durban plaasgevind. Baie vraagstukke moes oorweeg word en belangrike besluite is geneem. As gevolg van die beraadslaginge is 'n grondwet vir 'n Verenigde Suid-Afrika opgestel. In 1909 is hierdie grondwet deur die Britse parlement as die Suid-Afrika-wet aangeneem, wat gelei het tot die totstandkoming van die Unie van Suid-Afrika op 31 Mei 1910. Eindelik het die beweging wat deur Grey in 1858 begin is, die lankbegeerde doel – staatkundige eenheid – bereik.

Aan die begin van die twintigste eeu het Kanada, Nieu-Seeland en Australië as gevolg van nouer aaneensluiting selfregerende gebiede geword. Suid-Afrika het dieselfde konstitusionele status binne die volgende tien jaar bereik.

Alhoewel hulle, vergeleke met die res van die Ryk, reeds ver gevorder het op die weg na volle selfregering, het hierdie selfbesturende gebiede nog nie dieselfde status as dié van 'n soewereine moondheid bereik nie. Elkeen het volle binnelandse selfregering gehad, maar hul wetgewing kon nog deur die Kroon geveto word en sou, kragtens die “Colonial Laws Validity Act” (1865), ongeldig wees indien dit met enige wet van die Britse parlement sou bots. Daarby kon die selfregerende kolonies ook nie 'n eie buitelandse beleid volg, of verdrae met ander moondhede sluit, of oorlog verklaar nie, aangesien dié sake die prerogatief van die Britse parlement was, wat alleen namens die hele Ryk besluit het.

Die ontwikkeling van outonomie het plaasgevind as gevolg van koloniale konferensies, waarvan die eerste in 1887 tydens die viering van die jubileum van die regering van koningin Victoria gehou is. By hierdie konferensie en die drie wat daarop gevolg het, het die Sekretaris vir Kolonies voorgesit, en die afgevaardigdes het slegs sake van gemeenskaplike belang bespreek. Geen besluite is geneem nie, en die beraadslaginge was
slegs in die vorm, van 'n wisseling van gedagtes. Een saak wat op elke konferensie bespreek is, was verdediging, veral seeverdediging. 
Die Kaapkolonie en Australië het ingestem om jaarlikse bydraes te betaal vir die instandhouding van die vlootmagte wat in hul waters gestasioneer was. 'n Ander onderwerp was die handel. Die selfregerende kolonies was ten gunste van 'n voorkeurstelsel, maar Brittanje was teensinnig om dit te ondersteun, daar hy nie van die vryhandelsbeleid wat hy in 1849 met die afskaffing van die Skeepvaartwette aanvaar het, wou afsien nie. 
Die konferensie van 1907 was gedenkwaardig. Die selfregerende kolonies het reeds 'n tyd lank aangedring op ruimer erkenning van hul koloniale status, omdat hulle alreeds tot afsonderlike state binne die Ryk ontwikkel het. Op hierdie konferensie is aan hierdie kolonies uiteindelik erkenning van hoër status verleen. 
Hulle sou voortaan as Dominiums of Vrygeweste bekend staan, en daar is ook nou 'n Dominium-afdeling in die Departement van Kolonies ingestel. Daar is voorts ooreengekom dat toekomstige konferensies, wat elke vier jaar gehou sou word, deur die eerste ministers as afgevaardigdes bygewoon sou word. Die Britse eerste minister sou op sulke vergaderings voorsit. Met die oog op die hoër status wat die kolonies reeds bereik het, sou toekomstige konferensies as rykskonferensies bekend staan. 
Op die eerste Rykskonferensie (1911) was die Unie, wat kort tevore as dominium erken is, deur sy eerste minister, generaal Louis Botha, verteenwoordig. Verdere erkenning van outonome magte het hierop gevolg. Die Dominiums is toegelaat om verdrae met vreemde moondhede te sluit, met dien verstande dat sodanige verdrae deur die naaste Britse ambassadeur mede-onderteken moes word. Kanada, nog steeds die leier onder die dominiums, het so 'n verdrag met Frankryk gesluit. Buitelandse beleid het egter nog die prerogatief van die Britse parlement gebly. Dus is die dominiums in 1914, toe Brittanje oorlog teen Duitsland verklaar het, nie geraadpleeg nie. Op hierdie konferensie het Brittanje egter onderneem om die dominiums te raadpleeg voordat hy 'n politieke verdrag
sluit waarby hulle belange gemoeid was, en om tydens die sitting van rykskonferensies vertroulik met hulle aspekte van sy buitelandse beleid te bespreek.

Die verloop van die Eerste Wêreldoorlog (1914–1918) was van groot betekenis in die ontwikkeling van die konstitusionele status van die dominiums. Hoewel Brittanje oorlog verklaar het, is elke dominium toegelaat om self te besluit watter rol hy in die stryd wou speel. Australiese en Nieu-Seelandse troepe (“Anzacs”) het in die Midde-Ooste geveg, Kanadese magte het in Frankryk diens gedoen, en Unie-troepe het veldtogte in Duits-Suidwes-Afrika en Oos-Afrika gevoer en ook in Frankryk geveg. In l9l7 is die dominiums 'n tyd lank regstreeks in verband met die oorlogvoering. Dáárom is aan die dominiums en Indië verteenwoordig in die Imperiale oorlogskabinet toegestaan. Generaal Smuts is as verteenwoordiger van die Unie aangewys. Die dominiums met Kanada aan die voorpunt het meer erkenning by die vredeskonferensie geëis, aangesien hulle 'n aktiewe rol gedurende die oorlog gespeel het. Aan al die dominiums is verteenwoordiging in die Britse afvaardiging na die vredeskonferensie toegestaan, en hulle is toe gelaat om die Vrede van Versailles (1919) as afsonderlike state te onderteken. Bowendien is die parlemente van die dominiums toegelaat om die vredesverdrag afsonderlik te bekragtig. 
Nog 'n ander stap in die rigting van hul erkenning as soewereine state deur die Groot Moondhede is gedoen. In 1919 is die dominiums toegelaat om as onafhanklike lede toe te tree tot die Volkebond, 'n internasionale liggaam wat aan die einde van die oorlog gestig
is met die doel om toekomstige oorloë te voorkom. Dit het hulle dus vrygestaan om in die Volkebondsvergadering onafhanklik van Brittanje te stem soos hulle verkies het. Bowendien het party van hulle mandaathouers geword aan wie die bestuur oor sekere gewese Duitse kolonies opgedra is. Aan die Unie is die mandaat oor Suidwes toevertrou, aan Australië dié oor Nieu-Guinee, en Nieu-Zeeland sou vir Duits-Samoa verantwoordelik wees. Hierdie gebeurtenisse het die weg gebaan tot die uiteindelike erkenning van die dominiums as soewereine moondhede. As gevolg van die Oorlog het die dominiums dus groter konstitusionele magte binne die Ryk en op internasionale konferensies verwerf. Hierdie posisie het as dominiale of vrygewestelike status bekend gestaan.

Die dominiums het in 1921 by die Washingtonse Vlootkonferensie 'n terugslag gely, toe die V.S.A. (die sameroeper van die konferensie) geweier het om hulle as soewerein onafhanklike state erken. Gevolglik moes hulle met verteenwoordiging in die Britse afvaardiging tevrede wees. Toe die onderhandelinge wat op die sluiting van die Verdrag van Locarno (1925) uitgeloop het tussen die Groot Moondhede gevoer is, is die dominiums nie uitgenooi nie. Brittanje het die verdrag namens homself onderteken, maar 'n klousule laat invoeg ten effekte dat die bepalinge van die verdrag nie van toepassing op die dominiums sou wees nie, aangesien hulle nie direk by die onderhandelinge verteenwoordig was nie. Dit was vir die dominiums 'n belangrike stap na volle soewereiniteit, aangesien Brittanje nou erken het dat hy nie meer alleen die buitelandse beleid namens die hele Ryk gevoer het nie. Bowendien was die dominiums reeds sedert 1921 toegelaat om aan die koning aanbevelings in verband met buitelandse beleid te doen.

Intussen is verdere vordering op Rykskonferensies gemaak. In 1923 is Kanada toegelaat om selfstandig met die V.S.A. 'n verdrag te sluit. Dieselfde reg is aan ander dominiums toegestaan op voorwaarde dat sodanige verdrae nie tot nadeel van ander dominiums sou strek nie. As gevolg hiervan is ambassadeurs deur verskillende dominiums aangestel sodat hulle regstreeks met vreemde moondhede kon onderhandel in plaas van deur Londen, soos tot dusver die gebruik was. Die Ierse Vrystaat (Suid-Ierland, aan wie dominiale status in 1921 toegeken is) was die eerste wat hierdie stap gedoen het, toe hy in 1924 'n gevolmatigde minister in Washington aangestel het. Kort daarna het Kanada hierdie voorbeeld gevolg. Die Unie het in 1929 'n soortgelyke aanstelling in Den Haag gemaak. Vreemde moondhede het die posisie erken deur op hul beurt ambassadeurs in die dominiums aan te stel.

As gevolg van hierdie vooruitgang wat die status van die dominiums betref het, het generaal J.B.M. Hertzog, eerste minister van die Unie, by die Rykskonferensie wat in 1926 gehou is, daarop aangedring dat die dominiums as volkome soewereine state erken moes word. Hy het ook verlang dat 'n duidelike omskrywing van die konstitusionele status soos dit alreeds in die praktyk erken was, opgestel moes word. Dit sou die statusposisie binne die Ryk en met betrekking tot buitelandse moondhede ophelder. Dit sou ook die twis binne die Unie wat vanweë gebrek aan duidelikheid ontstaan het, beëindig. 'n Komitee van nege is aangestel met lord Balfour as voorsitter. Hulle beraadslaginge het uitgeloop op die aanvaarding van die Balfour-verklaring waarin die gelykheid van status van Brittanje en die dominiums erken is. Dit het hulle beskryf as “outonome gemeenskappe binne die Britse Ryk, gelyk in status, op generlei wyse die een aan die ander ondergeskik in enige opsig van hulle binne- of buitelandse sake nie, hoewel verbonde deur gemeenskaplike trou aan die Kroon en vryelik verenig as lede van die Britse Gemenebes van Nasies”. Hierdie verklaring het die dominiums erken as aparte nasies verenig as 'n federasie van state gelyk in status binne die Britse Gemenebes. Verskeie dominiums het later wetgewing aangeneem wat dominiale burgerskap in die lewe geroep het, en ook 'n afsonderlike vlag aanvaar. Hierdie veranderinge het hulle onderskei van die kolonies in die Ryk wat tot nog toe nie selfregering verwerf het nie. Teen 1926 het die dominiums op konstitusionele gebied reeds tot by susterskap met Brittanje binne die Britse familie van nasies gevorder.

Wysigings moes in die grondwette-van die dominiums aangebring word om hulle in ooreenstemming te bring met die nuwe status wat verwerf is. 'n Spesiale komitee is aangestel om hieraan aandag te gee, en sy aanbevelings is voor die Rykskonferensie van 1930 gelê. Nadat sy voorstelle aanvaar is, is die Britse parlement versoek om wetgewing aan te neem ten einde wetlike erkenning aan die nuwe posisie te verleen. Dit is in Desember 1931 deur die Statuut van Westminster verleen.

Die statuut het in duidelike bewoording die inter-imperiale gelykheid van Brittanje en die dominiums verklaar. Gevolglik is ondergenoemde veranderinge in die betrekkinge tussen die state erken: 
l. Aangesien die koning die hoof van 'n groep aparte nasies geword het, sou hy voortaan as die konstitusionele hoof van Brittanje en van elke dominium afsonderlik erken word. Die koninklike titel is dienooreenkomstig gewysig. Elizabeth II is Koningin van Groot-Brittanje en van die Unie en van elke dominium afsonderlik. 
2. Die goewerneur-generaal verteenwoordig nie meer die Britse parlement nie, maar die Britse kroon. Hy is die geakkrediteerde verteenwoordiger van die Koningin as Soewerein van die dominium en word deur die Koningin aangestel op advies van die kabinet van die dominium en nie, soos in die verlede, van die Britse regering nie. Hierdie hoë amp is agtereenvolgens in die Ierse Vrystaat, die Unie van Suid-Afrika, Australië en Nieu-Seeland deur 'n burger van die betrokke dominium beklee. 
3. Die soewereiniteit van die dominiale parlemente is erken. Hulle is bevry van onderhorigheid aan die Britse parlement, en dus is die “Colonial Laws Validity Act” herroep. Die Britse parlement kan nie meer dominiale wetgewing veto nie. Britse wetgewing sal ook nie meer op 'n dominium van toepassing wees nie, tensy die goedkeuring van die dominium daartoe verkry word. Die parlement van 'n dominium kan wette aanneem wat bots met dié wat in Brittanje van krag is. Die gelykheid van die Britse en die dominiale parlemente is op hierdie wyse erken. Wetgewing van die dominiums wat die handtekening van die Koningin of haar verteenwoordiger vereis, moet dus deur 'n lid van die kabinet van die betrokke dominium mede-onderteken word. As gevolg van hierdie Statuut word die dominiums as soewerein onafhanklike state binne die Britse Gemenebes erken.

In die dominiums is wetgewing aangeneem wat hul konstitusionele masjinerie in ooreenstemming met hul nuwe status gebring het. Aangesien die goewerneur-generaal nie meer as skakel tussen die dominium en die Britse parlement gedien het nie, moes 'n nuwe kanaal vir die voer van onderhandelinge in die lewe geroep word. In Brittanje is 'n aparte Departement vir Dominiale Sake onder 'n Sekretaris vir die Dominiums gestig. Laasgenoemde staan het bekend gestaan as die Sekretaris vir Dominiale (of Vrygewestelike) Betrekkinge. In die dominiums is soortgelyke departemente opgerig.
Brittanje en die dominiums het hoë kommissarisse aangestel wat hul regerings in die onderskeie hoofstede verteenwoordig het. Deur hierdie kanale is die lede geraadpleeg van die Gemenebes mekaar oor sake van gemeenskaplike belang, en veral in verband met verdediging en buitelandse sake, ten einde 'n eenvormige beleid en, waar moontlik, gesamentlike optrede te verseker. 

Indien dit nodig is om na kort kennisgewing belangrike besluite te neem, raadpleeg die Britse eerste minister regstreeks die eerste ministers van die dominiums. Raadpleging vind ook gereeld met tussenpose op rykskonferensies plaas. Hierdie konferensies is
tafelrondes waar verteenwoordigers van die susterstate tot onderlinge verstandhouding oor ryksaangeleenthede soos verdediging in buitelandse betrekkinge geraak. 

In baie ander opsigte is die nuwe konstitusionele posisie deur die praktyk bevestig. In 1936, toe Eduard VIII van die troon afstand gedoel het, is na wedersydse raadpleging 'n afsonderlike afstandsakte deur die Britse parlement en elke dominiale parlement aangeneem. Toe die Wêreldoorlog in 1939 uitgebreek het, het elke dominium afsonderlik teen Duitsland oorlog verklaar. Eire (die Republiek Ierland) het egter verkies om neutraal te bly, met die gevolg dat Brittanje nie Ierland se vlootbasisse gedurende die oorlog kon gebruik nie, selfs nie toe Duitse duikbote besig was om die Britse en Geallieerde skeepvaart in die Atlantiese Oseaan sware verliese toe te dien nie. 

In 1955 is ná onderhandelinge tussen die regering van die Unie en dié van Brittanje ooreenstemming oor die oordrag van Simonstad bereik. Die Unie se Minister van Verdediging het in Londen samesprekings met lede van die Britse Kabinet gevoer. As gevolg van dié samesprekings is ooreengekom dat hierdie belangrike vlootbasis in 1957 aan die Unie oorgedra sal word. Die Unie-regering het onderneem om Brittanje f750,000 as vergoeding vir die bestaande installasies te betaal, en 'n waarborg gegee dat hy die basis in 'n toestand van doeltreffendheid sou hou. Die Britse vlootopperbevel mag die basis gebruik wanneer Brittanje in 'n oorlog verkeer, selfs al sou die Unie neutraal bly. Die Unie moes sy seestrydkragte binne agt jaar tot 'n ooreengekome sterkte vergroot, en dié skepe sou in Brittanje teen 'n bedrag van £l8 miljoen gebou word. Daar is ook ooreengekom oor die wyse waarop die seestrydkragte van die unie met die Britse vlooi sal saamwerk om die kusverdediging te behartig en strategiese roetes na die Nabye Ooste en Indië te beskerm. Die Unie sal ook 'n konferensie van belanghebbende moondhede bywoon, waar die versterking van die seeverdediging van die Suid-Atlantiese oseaan bespreek word.

Toe die Tweede Wêreldoorlog (1939) uitgebreek het, het die ses lede van die Statebond (Brittanje, Kanada, Nieu-Seeland, Australië, die Unie van Suid-Afrika en die Ierse Vrystaat) uit volke van oorwegend blanke afkoms bestaan. Die meeste was van Britse
afkoms. Die oorlog het egter baie gedoen om nasionale aspirasies in Asië op te wek. In Indië het dit uitgeloop op die stigting van drie nuwe, dominiums (Indië, Pakistan en Ceylon) en die insluiting van Asiatiese lede in die Statebond.

Hierdie groot skiereiland waaroor die Britse parlement sedert die einde van die Muitery
(1858) geregeer het, is vier maal so groot as die Unie van Suid-Afrika, en dit het teen 1918 'n bevolking van 300 miljoen gehad. Die meerderheid van die mense is Hindoes (75%) en die orige Mohammedane (20%), Boeddhiste, Christene, ensomeer. Sowat vyftig
tale was erken in 1950, waaronder Tamil, Hindoestani en Oerdoe die vernaamste is. Verder is daar 'n gebrek aan eenheid as gevolg van die kastestelsel onder die Hindoes, van wie die Brahmane (priesterkaste) die hoogste en die “onaantasbares”, omtrent een vyfde van die Hindoebevolking, die laagste is. Bowendien het die tekort aan Indiërs met kennis van selfregering en die hoe mate van ongeletterdheid en armoede onder die massas gedugte vraagstukke in verband met die administrasie geskep en veel daartoe bygedra om vooruitgang in die rigting van selfregering te vertraag. 
Die Britse bestuur in Indië moes dus in die tweede helfte van die neëntiende eeu deur amptenare behartig word, en dit was iets soortgelyk aan kroonkolonieregering. In 1909 is 'n soort verteenwoordigende regering ingevoer. Die Britse Kroon was in Indië verteenwoordig deur die onderkoning (goewerneur-generaal) wat deur die Sekretaris vir Indië, 'n lid van die kabinet, aan die Britse parlement verantwoordelik was. Vanuit Delhi het die Onderkoning met 'n Uitvoerende Raad waarvan die lede Britse amptenare was, en 'n sentrale Wetgewende Raad waarin die Indiese verteenwoordigers in die minderheid was, oor twee derdes van Indië regeer. Met die oog op die plaaslike bestuur is hierdie ontsaglike gebied in nege groter en ses kleiner provinsies verdeel. Aan die hoof van elke provinsie was daar 'n luitenant-goewerneur, 'n genomineerde uitvoerende raad waarin daar 'n paar Indiër-lede in die minderheid was. Nóg die sentrale, nóg die plaaslike wetgewende raad het beheer oor die uitvoerende raad gehad. Dus is Indië tot 1918 onder 'n soort verteenwoordigende regeringstelsel bestuur. Die provinsiale administrasie was baie doeltreffend, want dit is waargeneem deur 'n goed opgeleide Indiese Staatsdiens wat verantwoordelik was vir die regspraak, beheer oor die inkomste uitgeoefen het, paaie, spoorweë en besproeiingswerke aangelê het, en ook vir gesondheids- en hospitaaldienste, skole en dergelike behoeftes voorsiening gemaak het. 
Oor die orige een derde van Indië het sowat seshonderd prinse regeer, wat despotiese mag in hul state uitgeoefen het, terwyl die onderkoning verantwoordelik was vir die instandhouding van Britse garnisoene op strategiese plekke en, in hoofsaak, vir die behartiging van hul buitelandse sake.

Die stigting van skole en universiteite het dit moontlik gemaak om groot getalle Indiërs op te lei, van wie mettertyd baie tot die laer betrekkings in die Staatsdiens toegelaat
is. Dit het vir die Indiërs 'n uitstekende terrein vir oefening in plaaslike selfregering geword. Die klein minderheid van opgevoede Hindoes en Mohammedane het mettertyd 'n Indiese Nasionale Kongres gestig ten einde aanspraak op 'n groter aandeel in die regering te maak; en hulle is in hul aspirasies ondersteun deur 'n groot aantal koerante wat in die inheemse tale verskyn het. Toe die Mohammedane egter besef dat vooruitgang in die rigting van selfregering op Brahmaanse heerskappy sou uitloop, het hulle hul aan die Nasionale Kongres onttrek en 'n Al-Indiese Mohammedaanse Bond gestig wat op spesiale behandeling as 'n rasseminderheid aangedring het. 
Die Eerste Wêreldoorlog het baie bygedra om die Indiese eis insake volle selfregering te versterk, want Indiese troepe het 'n belangrike bydrae tot die Britse oorlogspoging gelewer, en aan Indië was ook verteenwoordiging in die Imperiale oorlogskabinet (l9l7) en op die Vredeskonferensie toegeken. In 1918 is dus 'n nuwe grondwet toegestaan. In die nege groter provinsies is 'n soort verantwoordelike bestuur soos dié wat in die dominium Kanada in 1867 bestaan het, ingevoer. Hierdie plaaslike wetgewende rade het beheer oor alle sake gekry, behalwe 'n paar aangeleenthede soos die polisie, justisie, grondbelasting en besproeiing, waaroor die onderkoning self deur die luitenant-goewerneur beheer uitgeoefen het. Die plaaslike uitvoerende rade is met Indiër-ministers gevul en in die staatsdiens is Britse amptenare geleidelik vervang deur die aanstelling van Indiërs in die meer verantwoordelike betrekkings. In die sentrale regering is aan Indiërs heelwat meer verteenwoordiging in die Wetgewende Raad toegeken, en wel op 'n groepsbasis, sodat die provinsies, die verskillende rasse, kommersiële groepe en politieke partye hul menings kon lug. Hierdie raad het ook groter wetgewende magte gekry, want die onderkoning kon slegs in verband met aangeleenthede soos buitelandse sake, verdediging en finansies hul besluite ter syde stel. Drie van die sewe setels in die Uitvoerende Raad is aan Indiërs toegewys. Teen 1919 was Brits-Indië goed op pad om 'n dominium te word. Wat die bestuur van die Indiese state betref het, is 'n Kamer van Prinse opgerig wat met die onderkoning oor verskeie onderwerpe moes beraadslaag.

Indië het in die dertiger jare 'n ekonomiese omwenteling beleef. Katoenfabrieke is in stedelike sentrums opgerig, en Indiërs het op die gebied van handel en bankwese 'n belangrike rol begin speel. Intussen is die leër ook Indies gemaak en 'n Indiese vloot en 'n lugmag in die lewe geroep. In 1930 het Indiese verteenwoordigers ook die eerste keer 'n Rykskonferensie bygewoon. Indiese leiers was dus ontevrede met die stadige konstitusionele vooruitgang, aangesien die Britse beleid wat daarop gemik was om selfregering (swaraj) paaiementsgewyse toe te ken, hulle nie bevredig het nie. Mahatma Gandhi, leier van die Nasionale Kongres, het dominiale status van die soort wat ander lede van die Gemenebes gehad het, geëis. Toe dit nie toegestaan word nie, het die Indiese nasionaliste op algehele onafhanklikheid van Brittanje (purna swaraj) aangedring. Die Britse regering het toe die dominiale status beloof, mits die Indiërs ooreenkom om te federeer, sodat 'n uitvoerbare grondwet opgestel kon word. 
Pogings om federasie teweeg te bring sodat 'n konstituerende vergadering bymekaargeroep kon word, het nie geslaag nie. Eerstens was die Prinse gekant teen dominiale status, omrede hulle gevrees het dat hulle hul mag sou verloor. Die Mohammedane onder Mohammed Jinnah, wetende dat hulle deur die Hindoes oorweldig sou word, was nie gewillig om tot 'n federasie toe te tree nie en het geëis om tot 'n aparte staat gevorm te word. Ook het Mahatma Gandhi nie die onverdeelde steun van die Kongres geniet nie. 
Die Kommunistiese element onder Subbas Bose wou sy leiding nie volg nie, en die leier van die “onaantasbares” het die afskaffing van hulle maatskaplike beperkings geëis. Aangesien die verskillende groepe nie wou saamwerk nie, was geen konstitusionele ontwikkeling moontlik nie. Die uitbreek van die Tweede Wêreldoorlog (1939) het verder vertraging veroorsaak. Gedurende hierdie jare het die Kongresleiers die provinsiale regering geboikot, waardeur die plaaslike bestuur in 'n toestand van chaos beland het. Gevolglik het hongersnood, wanorde en bloedvergieting gedurende die volgende sewe jaar dikwels in baie dele van Brits-Indië voorgekom.

Aan die einde van die Tweede Wêreldoorlog het die Britse Regering besluit om sake tot 'n punt te dryf. In 1947 is lord Mountbatten as Onderkoning uitgestuur. Hy het die Indiese leiers meegedeel dat Brittanje hom binne 'n sekere tydperk uit Indië sou onttrek, en dat hulle in die tussentyd van sy dienste gebruik kon maak om tot 'n verstandhouding ten opsigte van die regeringsvorm te kom. Uiteindelik het hy daarin geslaag om die Hindoese en Mohammedaanse leiers te beweeg om die drastiese maatreëls wat hy voorgestel het, goed te keur.
Die Mohammedaanse gebiede bestaande uit Bengale en die Pendsjaab is gevorm tot 'n Mohammedaanse staat waaraan die naam Dominium Pakistan gegee is, met Karatsji as hoofstad. 
Jinnah het die eerste goewerneur-generaal daarvan geword. Die Hindoese gebied het die Dominium Indië geword, met Delhi as hoofstad. Mountbatten het sy invloed gebruik om die meerderheid van die Prinse te beweeg om hulle gebiede by die twee nuwe state te laat insluit. Hierdie state het amptelik op 15 Augustus 1947 tot stand gekom-'n dag wat as openbare vakansiedag gevier word. Terselfdertyd is aan albei state volle dominiale status toegeken. 
Indië het kort daarna ambassadeurs in Londen en Washington aangestel. 
Die betrekkinge tussen die twee nuwe dominiums was allesbehalwe hartlik. Die oordrag van Mohammedaanse en Hindoeminderhede het op bloedige slagtings uitgeloop. Betrekkinge het verder gestrem geraak oor die insluiting van Kasjmir, 'n susterstaat waarop albei aanspraak gemaak het. As gevolg daarvan het hulle wedersyds tolgrense teen mekaar opgerig. Toe die Britse amptenare teruggetrek is, moes albei dominiums
hul eie amptenare voorsien om die hoër betrekkinge in die Staatsdiens te beklee. 'n Tekort aan amptenare het baie vraagstukke geskep en eerlike, doeltreffende administrasie bemoeilik. In 1948 is Gandhi deur 'n ekstremis vermoor, en het Jawaharlal Nehroe hom as eerste minister van Indië opgevolg.

Die oorgroot meerderheid van die bevolking van hierdie eiland is Boeddhistiese Ceylonese (of Singalese). Die minderheid bestaan uit 'n aantal Mohammedane en Hindoese arbeiders wat uit Suid-Indië geëmigreer het om op die tee- en rubberplantasies te werk. 
Gedurende die Tweede Wêreldoorlog is Ceylon, wat 'n vorm van verteenwoordigende bestuur gehad het, deur die sukses van swaraj-regering in Indië aangespoor om aanspraak op volle selfregering te maak. 'n Beperkte vorm van verantwoordelike regering is toegestaan ten einde vas te stel of die Ceylonese in staat was om volle verantwoordelike regering te behartig. In 1948 is dominiale status aan Ceylon verleen, nadat 'n verdedigingsverdrag met Brittanje onderteken was. Senanayake, die eerste minister, het die grootse ondernemings aangepak om wetenskaplike landbou te bevorder ten einde 'n groter voorraad voedsel vir die snel aanwassende bevolking te verskaf. 
As gevolg van die toelating van die drie Asiatiese dominiums is die hele samestelling van die Statebond radikaal verander. 'n Presedent is daardeur geskep vir die toelating van gebiede met 'n oorwegend nie-blanke bevolking tot die Statebond, wat gevolglik nie meer volke van blanke of Britse afkoms alleen bevat nie. 
Die vorming van 'n dominium in Wes-Afrika was daarna aan die beurt. In 1957 is die Goudkus as die dominium Ghana tot die Britse Statebond toegelaat; en besprekings is daarna gevoer oor die toekenning van 'n soortgelyke status aan Nigerië.

Op grond van die soewereine status wat die Statuut van Westminster (1931) aan hulle toegeken het, het sommige dominiums verklaar dat hulle die konstitusionele reg besit om neutraal te bly wanneer Brittanje in 'n staat van oorlog verkeer, en dat hulle selfs uit die Statebond mag uittree. Die Ierse Vrystaat onder De Valera met sy Republikeinse Party het hom die bereiking van dié oogmerke ten doel gestel. In 1932 het dit die eed van getrouheid aan die Kroon afgeskaf en tydens die krisis wat op die troonsafstand van Eduard VIII uitgeloop het (1936), het hy die goewerneur-generaalskap afgeskaf en deur 'n verkose president vervang. Toe die Tweede Wêreldoorlog uitbreek (1939), het die Ierse Vrystaat hom neutraal verklaar, die enigste lid van die Gemenebes wat dié stap gedoen het. In 1949 het hy uiteindelik uit die Statebond getree en die Republiek Ierland (Eire) geword. Daarmee het hy die laaste skakel met die Kroon verbreek.
Ierland se voorbeeld is tot sekere hoogte deur Indië gevolg, wat begerig was om 'n republiek te word, maar ook lid van die Statebond te bly. Op die Konferensie van Eerste Ministers in 1948 is besluit dat 'n dominium geregtig sou wees om so 'n stap te doen. Indië is dus in 1950 tot republiek uitgeroep en sy goewerneur-generaal deur 'n verkose president vervang, maar hy het lid van die Statebond gebly. In 1950, toe die Kasjmirvraagstuk nie opgelos kon word nie, het Pakistan 'n dergelike stap oorweeg waaraan uitvoering in 1956 gegee is.
Sedert 1907, toe hulle erkenning as dominiums verlang het, het die selfregerende dominiums dus 'n ingrypende verandering van konstitusionele status ondergaan. Binne een geslag het hulle ontwikkel van selfregerende kolonies tot soewerein onafhanklike state, wat met mekaar binne die Statebond as 'n werklike volkebond vryelik verenig is.



</doc>
<doc id="50802" url="https://af.wikipedia.org/wiki?curid=50802" title="Cursus honorum">
Cursus honorum

Die cursus honorum (Latyn vir "erekursus") was die opeenvolging van publieke aanstellings wat deur voornemende politici in beide die Romeinse Republiek en die vroeë ryk beklee is. Dit was bestem vir mans van die senatoriale orderang. Die "cursus honorum" het uit 'n afwisseling van militêre en politieke administrasieposte bestaan. Benoeming in elke amp was onderhewig aan 'n minimum ouderdomsperk. Daar was minimum intervalle tussen die bekleding van opeenvolgende ampte asook wette wat 'n herhaling van ampsbekleding verbied het. 

Hierdie reëls is aangepas of flagrant geïgnoreer in die verloop van die Republiek se laaste eeu. Byvoorbeeld het Gaius Marius konsulskappe beklee vir die aaneenlopende vyf jare tussen 104 v.C. en 100 v.C.. Alhoewel formeel uitgebeeld as geleenthede vir publieke diens, was die aanstellings meermale blote weë tot selfpromovering. Die hervormings van Lucius Cornelius Sulla het egter vereis dat 'n dekade verloop voor 'n volgende termyn in dieselde posisie beklee kon word.

Om elke amp te beklee teen die vroegste toegelate ouderdom ("in suo anno," of "in sy jaar") was 'n gesogte politieke prestasie, aangesien die misloop van 'n praetorskap op 39, meegebring het dat konsulskap op 42 buite bereik was. Cicero het dit as rede tot groot trots geag dat hy enersyds 'n "novus homo", of "nuwe man" was, wat konsul geword het sonder dat enige van sy voorgeslagte ooit die posisie beklee het, en daarbenewens die amp aanvaar het "in sy jaar".


</doc>
<doc id="50803" url="https://af.wikipedia.org/wiki?curid=50803" title="Opkoms van Japan as Wêreldmoondheid">
Opkoms van Japan as Wêreldmoondheid

Die snelle opkoms van Japan in die moderne wêreld kan beskryf word as een van die merkwaardigste ontwikkelinge van die vorige eeu. Dit is merkwaardig in dié opsig dat 'n volk wie se bestaan tot ongeveer honderd en vyftig jaar gelede vir die wêreld van geen politieke of belang was nie, in dié tydbestek tot een van die toonaangewende wêreldmoondhede geword het. Tot in die 1940’s het die Westerse wêreld nie ten volle die betekenis van die veranderinge besef wat in die Verre-Ooste aan die gang was nie. Hierdie veranderinge was die gevolg van die kontak met die Weste en sy instemminge met die ou kultuur, instellinge en volke van die Ooste.

Die Japanse ryk bestaan uit drie groepe eilande wat soos bergtoppe uit die Stille Oseaan naby die ooskus van Asië verrys. Japan is in noue aanraking met Asië, want van Foesan in Korea na die hawe van Sjimoneseki is maar sowat honderd myl (160.93 kilometer). Die land sal dus net so besorg wees oor sy nasionale veiligheid ten opsigte van gebeurtenisse in Asië as wat Groot-Brittanje in die sake van België of Frankryk belangstel. Japan het 'n strawwe klimaat, want tifone kom dikwels gedurende die somer voor, en die winters is, veral in die noorde, baie straf. Buitendien is baie van die berge werksame vuurspuwende berge, en aardbewings is baie algemeen; tot sewentien aardskokke is soms op een dag ervaar. Hierdie strawwe toestande het daartoe bygedra om 'n baie gespierde volk voort te bring. 

Gedurende die afgelope sewe-en-twintig eeue het daar net een vorstehuis in Japan geheers. Hierdie kontinuïteit word deur die Japanners self sterk benadruk. Daar is aanspraak op gemaak dat die erflike hoof van die staat, die Keiser, van goddelike afkoms was, en dat wát hy ook al gedoen het, noodwendig reg moes wees. Dit was deel van die Japanse tradisie en ritueel om hulle soewerein in hoë eer te hou. Op grond van hul geloof, het hulle geglo dat die welsyn van die volk vereenselwig was met dié van die keiser. Dit is 'n belangrike punt, want dit verklaar waarom die volk so geredelik die veranderinge aanvaar het wat in 1868 enkel deur 'n edik onderteken deur die keiser teweeggebring is.

Tot die tweede helfte van die neëntiende eeu was die hele Japan volgens 'n stelsel van die strengste feodalisme ingerig. Die keiser is as soewerein erken, maar alle werklike mag is uitgeoefen deur die hoof van 'n vername Japanse familie aan wie die titel Sjogoen toegeken is. So groot was die aansien van die Sjogoen, dat hy deur Europeërs wat Japan besoek het, as "U Majesteit" aangespreek is. Die verskillende provinsies is deur feodale leenhere (daimio’s) regeer. Onder hulle het troepe militêre volgelinge (samoerai) gedien. Onder hulle was weer die boere, wat die vernaamste belastingbetalers was, en die ambagslui. Die handelaars is beskou as laerklas, omdat die mening gehuldig is dat hulle niks geproduseer het nie. Nog laer was die werkende klasse, die "onmense" soos hulle genoem is.

Japan was dus soos 'n feodale gemeenskap georganiseer, en is regeer deur 'n vors met onbeperkte mag. In hierdie opsigte het hierdie Oosterse staat baie ooreenkoms met die Wes-Europa van die tydperk vóór die Franse Rewolusie vertoon.

Die eerste Europese handelaars wat in Japan geland het, was die Portugese, en wel teen die middel van die sestiende eeu. Hulle is gasvry ontvang, en is deur die Spanjaarde en die Nederlanders gevolg. Na die handelaars het die sendelinge gekom. Die Christene is geduld totdat die Japanse regering agterdogtig begin word het omtrent die bedoelinge van die Europeane. Daarna is die Christene vyftig jaar lank vervolg, totdat alle spore van die Christendom oënskynlik uitgewis was.

In 1637 het die Sjogoen 'n bevel uitgevaardig dat geen Europeër toegelaat sou word om in Japan te land nie, en dat geen Japannees die land sou mag verlaat nie. Daar het 'n tydperk van isolasie begin wat tot die middel van die neëntiende eeu geduur het. Die enigste kontak met die buitewêreld was deur middel van die Nederlanders wat, aangesien hulle Protestants en anti-Spaans was, beskou is as ook teen die Christendom, en toegelaat is om een beperkte handelstasie op 'n klein eilandjie in die hawe van Nagasaki aan te hou.

Dit was vir die Sjogoenaat egter nie moontlik om Westerse invloed heeltemal uit te sluit nie. Deur die Nederlanders by Nagasaki is die Westerse geleerdheid, die sogenaamde Nederlandse studies, in Japan ingevoer. Die kennis wat op dié wyse van die Westerse wetenskap, veral mediese kennis, verkry is, het 'n diepgaande uitwerking op die Japanse denkwyse gehad, en gaandeweg die begeerte aangewakker om verkeer met vreemde volke te hervat. Verligte Japanse denkers en skrywers het daarop gewys dat die mag en rykdom van die Westerse volke berus het op die snelle uitbreiding van buitelandse handel en skeepvaart en van die nywerhede.

Buitelandse faktore was die oorsaak dat die afsondering van Japan beëindig is. Omdat hy die suidwaartse gebiedsuitbreiding van Rusland en die toenemende belangstelling in die aanknoping van handelsbetrekkinge met China gevrees het, het die Sjogoenaat 'n heftige anti-buitelandse opstoking teen Europese nasies wat probeer het om Japan binne te kom, aangewakker. Dit was eintlik as gevolg van die druk wat deur die Verenigde State uitgeoefen is, dat die Japanse regering genoodsaak was om sy houding te verander. Vroeëre pogings om handelsverdrae met Japan te sluit het almal misluk. 
In 1853 het kommodoor Perry Edobaai (naby Tokio) met vier skepe binnegevaar en aan die keiser 'n brief van die Amerikaanse president oorhandig. Die versoeke daarin vervat was:

Toe Perry 'n jaar later met 'n groter eskader oorlogskepe weer kom, vind hy dat die Japannese besluit het om die versoeke in te willig, en 'n verdrag van vrede en vriendskap is toe gesluit. Handelsverdrae is daarna ook met Groot-Brittanje, Rusland en die Nederlanders onderteken. Japan, sowel as China, was nou vir die Europese handel oopgestel.

Die toestemming wat aan die Westerse moondhede verleen is om Japan binne te kom, was die oorsaak van 'n binnelandse politieke omwenteling. 'n Aantal van die magtige stamme in die suide het alreeds uitgesien na 'n geleentheid om die ondergang van die Sjogoen te bewerkstellig, want hulle het geglo dat die keiser in werklikheid die wettige soewerein was. In 1854 het hierdie vyande van die Sjogoen hul kans waargeneem, en die geroep ,Weg met die barbare (uitlanders) en weg met die Sjogoen”, het deur die land weergalm. Twee van die suidelike leenhere het die Europeane openlik uitgetart, maar hulle is sonder veel omslag deur 'n bombardement van die moondhede tot onderwerping gedwing. Die gevoelens van die leenhere het nou so hoog geloop, dat daar besef is dat slegs 'n verenigde volk kon hoop om die nasionale veiligheid te bewaar. 

Ten einde hierdie eenheid te bewerkstellig, het die Sjogoen wat in 1866 sy amp aanvaar het, in 1867 bedank, en so die jong keiser, Mutsohito (1867-1912) self die oppergesag oor die land aanvaar. Kort daarna het al die daimio’s hulle onderwerp, en dit is gevolg deur 'n maatskaplike en ekonomiese omwenteling wat 'n nuwe tydperk in die geskiedenis van Japan ingelui het. Die hervormings het almal van die keiser uitgegaan, en is dus sonder aarseling deur die volk aanvaar. Die keiser het vir sy bewind die benaming Meiji (verligte regering) gekies. Binne die tydsbestek van 'n kwart eeu was die verwestering van Japan reeds ver gevorder, en was hy ook reeds in staat om sy plek onder die groot moondhede van die wêreld in te neem.

Dikwels is al beweer dat die Japannese na-apers is, en slegs die denkbeelde van ander volke oorneem en by hul omstandighede aanpas. Hierdie kritiek moet egter met heelwat voorbehoud aanvaar word. Japan is in groot mate deur die Chinese kultuur en godsdiens asook die deur die Chinese regeringstelsel beïnvloed. Die Japannese was egter nie slaafse navolgers nie. Japan het 'n vreemde beskawing nagevolg, oorgeneem en aangepas om in sy eie behoeftes te voorsien, maar toe die proses voltooi is, was sy beskawing Japans en nie Chinees nie. 

(a) Afskaffing van die leenstelsel
Een van die treffendste kenmerke van die rekonstruksie van Japan was die snelheid waarmee 'n feodale gemeenskap in 'n industriële gemeenskap omgeskep is. Die eerste teken van 'n naderende verandering was toe die keiser van sy vorige afsondering afgesien het en persoonlik die diplomatieke verteenwoordigers van die buitelandse moondhede ontvang het, en hom daarna ook aan sy onderdane getoon het. Die beginsels waarop al die daaropeenvolgende hervormings gebaseer was, is uiteengesit in die ,Oktrooi-Eed van Vyf Artikels” wat die keiser in van die nuwe denkbeelde wat deur die regering aanvaar is, was die oorplasing van die hof van die heilige verblyfplek in Kioto na Edo, wat tot Tokio (oostelike hoofstad) herdoop is. 'n Nuwe Raad en Staat is gevorm, met 'n kanselier en sewe staatsdepartement. In 1869 is feodalisme afgeskaf. Die voormalige landgoedere van die leenhere is omgeskep tot prefekture onder regeringsamptenare wat die plaaslike bestuur moet behartig, en 'n eenvormige reg- en muntstelsel is ingevoer. Op hierdie wyse is 'n maatskaplike omwenteling teweeggebring, en is die hele volk verenig.

(b) Reorganisasie van die Leër en die Vloot
Een van die eerste noodsaaklike maatreëls van die stigting van 'n sterk nasionale leër in die plek van die Samoerai-magte. Die staande leër en die polisiemag is gereorganiseer en gemoderniseer. Teen 1873 was diensplig reeds ingevoer, waarvolgens alle mans op die ouderdom van twintig jaar dienspligtig geword het, en op hierdie wyse is 'n nasionale leër tot stand gebring. Aanvanklik het die afrigting van die leër onder Franse leiding geskied, maar as gevolg van die sukses van Duitsland in die Frans-Pruisiese Oorlog is die Franse deur Duitse instrukteurs vervang.

Baie van die Samoerai het openlik teen hierdie militêre veranderinge in opstand gekom. Hulle was nie teen die keiser gekant nie, maar teen dié ministers wat, volgens hulle gemeen het, hom van verkeerde advies bedien het. In die daaropeenvolgende burgeroorlog (1877) het die nasionale leër getoon dat dit heeltemal in staat was om so 'n toestand die hoof te bied, en die rebelle is verslaan. Dit is egter betekenisvol dat die ou veggees van die samoerai in die leër behou is. 
Wat die vloot betref, het Japan na Brittanje omgesien as indertyd die vernaamste seemoondheid. Die grondslag van die magtigste Japanse vloot is in 1873 gelê. Hoewel stoom- en seilskepe reeds in gebruik geneem was, was dit noodsaaklik om moderne oorlogskepe te bekom. Hulle is van Brittanje aangekoop. 

(c) Een van die eerste belangrike maatskaplik hervormings wat teweeggebring is, was die hervorming van die stelsel van regspleging. Daar was groot behoefte aan so 'n hervorming, want die ou onderdrukkende stelsel van die feodale tydperk was nog in swang. Die Europese state het Japan as 'n onbeskaafde moondheid beskou en was onwillig om hul onderdane wat in Japan woonagtig was, onder die strawwe landswette te plaas. 'n Nuwe strafkode wat onder leiding van 'n Franse regsgeleerde hersien is, het in 1882 in werking getree, en die gevangenisstelsel is sodanig verbeter dat dit beter was as dié in baie Europese lande. Later is die burgerlike kode met behulp van Duitse regsgeleerdes ook deeglik hersien. Ten gevolge hiervan was al die ou verdrae teen 1889 hersien, toe Japan formeel as volkome gelykwaardig aan Europese state erken is. Die keiser het verorden dat al sy onderdane hartlik moes optree teenoor die volke uit vreemde lande.

(d) Na 1871 het die onderwysstelsel van die land 'n algehele verandering ondergaan. In hierdie jaar is 'n departement van onderwys ingestel en die jaar daarop is 'n onderwyswet, gebaseer op die Franse en Amerikaanse onderwysstelsels, aangeneem waardeur openbare onderwys verpligtend gemaak is. Hierdie wet het bepaal dat die ,hele volk, van 'n hoë of lae stand en van albei geslagte, onderwys moet geniet, sodat nie een gesin in die hele ryk, of een lid van 'n familie, onkundig en ongeletterd moes wees nie.”

Primêre onderwys is verpligtend gemaak vir alle kinders bo die ouderdom van ses jaar vir 'n periode van ses jaar. Die Japanners het uit die staanspoor 'n groot dors na kennis aan die dag gelê. Aangesien daar toendertyd geen onderwysers beskikbaar was nie, moes hulle aanvanklik uit vreemde lande ingevoer word. Deur die nuwe nasionale onderwysstelsel, wat 'n gees van vaderlandsliefde aangewakker het, is alle klasse, selfs die allerlaagste, in staat gestel om tot iets beters opgevoed te word. Die getal skole, opleidingskolleges en universiteite in Japan het vinnig aangegroei. Daar is bereken dat waar daar in 1923 slegs twintig persent van die Sjinese bevolking as geletterd beskou kon word, die persentasie ongeletterdheid in Japan minder as een persent was.

Sedert die herroeping van die verbod teen Christelike godsdiens in 1873 het die Christelike kerke veel daartoe bygedra om die onderwys in Japan te bevorder. Hoewel die getal nominale Christene in Japan betreklik klein is, het sommige van die voortreflikste onderwysinrigtinge en die beste hospitale in die hele Japan onder Christelike beheer gestaan.
Al hierdie verreikende moderne hervormings is natuurlik nie met gelatenheid deur die volk aanvaar nie. Aanvanklik het die boere, wat die grootste deel van die volk uitgemaak het, by baie geleenthede hulle misnoeë te kenne gegee. Daar was, byvoorbeeld, opstootjies toe aangekondig is dat die Gregoriaanse kalender dié gebaseer op die maanmaand sou vervang. Die wettigverklaring van die Christendom, die oprigting van regeringskole, die instelling van inenting en militêre diensplig en 'n paar minder belangrike hervormings het tot baie ontevredenheid gelei. Nietemin het die verwestering vinnig gevorder.

Na die imperiale restourasie is baie tegniese deskundiges na Japan gelok, en baie Japanse studente het na die buiteland gegaan om Europese industriële metodes te bestudeer. Ten gevolge hiervan is 'n volkome reorganisasie op tegniese en industriële gebied teweeggebring. Een van die eerste sake wat aandag geëis het, was die verbetering van die verkeerswese. Die regering het beslag gelê op al die beskikbare skepe, en 'n gereelde skeepsdiens is tussen die verskillende hawens ingestel. 'n Aantal skepe is aangekoop of gebou, sodat die Japanners teen 1871 ses-en-veertig skepe besit het. Hierna het die handelsvloot onder die beskerming en aanmoediging van die regering snel uitgebrei. Die opening van die eerste spoorweg, naamlik dié tussen Tokio en Yokohama, is in 1872 deur die keiser self waargeneem. 

Hoewel kapitaal en toerusting van Brittanje verkry is en die aanbou onder die toesig van Britse ingenieurs plaasgevind het, het die Japanners hulle spoorweë self gebou en in besit en beheer daarvan gebly. Terwyl Britse ingenieurs telegraaflyne en vuurtorings gebou het, myne ontgin en syspinnerye opgerig het, het die Franse met die aanbou van skeepswerwe gehelp. Banke op die lees van dié in Amerika geskoei, is opgerig. Die eerste bank is in 1873 geopen, en in 1882 is die Bank van Japan opgerig waardeur die uitgifte van banknote beheer word. 'n Munt is ook opgerig.

Hoewel baie hervormings binne die eerste vyf jaar van die Meijiregering aangebring is, sou een-en-twintig jaar verloop voordat 'n nuwe grondwet afgekondig is. Van die begin af het sommige staatsliede op 'n liberale regeringsvorm aangedring, maar die konserwatiewe groepe het dit beveg tot 1881 toe 'n keiserlike dekreet in 1890 beloof is.
Die eerste nasionale parlement het in daardie jaar bymekaar gekom. Die grondwet was opgestel deur 'n Kommissie wat 'n studie van die konstitusies van verskeie Europese lande en die Verenigde State gemaak het, maar die grondwet wat hulle te voorskyn gebring het, was nie 'n blote navolging van dié van ander lande nie. Die grondwet was kenmerkend Japans van aard en het met die inheemse volkstradisies ooreengestem: 



Op industriële gebied was Japan in die middel van die neëntiende eeu vir die Europese volke ver agter. Dit was nie so maklik om industriële tegniek soos die ander hervormings in te voer nie, want voldoende geskoolde arbeiders en 'n bestendige toevloei van kapitaal is nodig om nywerhede te ontwikkel. Die Japanners was egter geheel en al onbekend met nywerheidsorganisasie en –tegniek, en die vermoënde leiers was huiwerig om hul geld in nuwe en onbeproefde nywerhede te belê. Net soos op ander gebiede, het die regering hier ook die voortou geneem. Staatsnywerhede is eers opgerig en daarna in private ondernemings teen besonder billike voorwaardes omgeskep. 'n Merkwaardige kenmerk van die Japanse industralisasie is dat, terwyl tegniese advies van Europese lande verkry is, slegs twee buitelandse lenings gedurende die neëntiende eeu aangegaan is – een vir die aanbou van die eerste spoorweglyn en die ander vir pensioenbetalings. Die regering wou nie staatmaak op buitelandse kapitaal vir die ontwikkeling van die staat nie.

Nywerhede van militêre betekenis is die eerste ontwikkel, soos die wapenfabrieke, ystergieterye, skeepswerwe, en skepe vir die vloot. Sodoende het Japan se vooruitgang hemelsbreed van China s’n verskil, waar die regeerders slegs geringe aandag aan die landsverdediging bestee het. Die regering was meer gereed om die ligte nywerhede, soos die tekstielbedryf, aan private ondernemings te oorhandig sodra hulle proefondervindelike stadium ontgroei het. Fabrieke is opgerig vir die vervaardiging van sy- en katoengoedere, porseleinware, ingelegde vis, speelgoed en talryke ander artikels. Omdat daar in die begin geen fabriekswette bestaan het nie, was toestande op industriële gebiede net so ellendig as wat dit in die vroeë dae van Brittanje was. Die regering het industriële bedrywigheid op elke moontlike manier aangemoedig. Groot geldelike toelaes is aan jong nywerhede geskenk; banke, tegniese en handelskole is opgerig, en 'n departement van landbou en handel is georganiseer. Die regering het ook probeer om 'n eenvormige standaard van fabrikasie te handhaaf deur baie van die gefabriseerde artikels sorgvuldig te ondersoek.

Ten gevolge van die toenemende bedrywigheid op industriële gebied, het die handel gestadig uitgebrei, en stede soos Osaka en Kobe het vinnig ontwikkel. Teen die end van die eeu was die uitvoerhandel twaalfmaal so groot soos in 1870. Teen 1913 het dit £60 000 000 beloop, en in 1927 oor die £ 200 000 000. Die handel het ontsaglik uitgebrei gedurende die Eerste Wêreldoorlog, want die Japannese het in die gunstige posisie verkeer van die enigste produserende land te wees wat in staat was om die tekort aan goedere in die Verre Ooste aan te vul, en hulle kon selfs die oorlogvoerendes in Europa van oorlogsmateriaal en ander gefabriseerde goedere voorsien. Japan se invoer het egter nog die uitvoer oortref. Groot hoeveelhede rys is ingevoer omdat Japan nie genoeg kon produseer om 'n snel aangroeiende bevolking te onderhou nie. Steenkool, yster en ander minerale produkte, insluitende olie, waar ook onder die belangrike invoergoedere. 

Op hierdie wyse is dus 'n maatskaplike, ekonomiese en konstitusionele omwenteling van geweldige omvang in Japan vóór die aanvang van die twintigste eeu teweeggebring. 'n Moderne verwesterde staat het in die Verre Ooste opgekom, en hy sou later 'n vername rol op die Asiatiese vasteland speel. Nietemin het die land sy nasionale identiteit behou. Alhoewel hy die tegniese metodes van die Weste aanvaar het, het hy nog sy eie gewoontes behou, en sy godsdienstige gebruike in ere gehou en sy skryfwyse het bly voortbestaan.

Gedurende die aanvangsjare van die Meijiregering is die grondslag gelê vir die proses waardeur die land doeltreffend onder Westerse invloed omgeskep is. Voor die einde van die eeu is Japan se gelykheid met die Europese state dan ook erken. Onder die baie hervormings wat teweeggebring is, is veral dié voorop gestel wat ten doel gehad het om Japan 'n magtige vloot en leër te besorg, sodat die skending van sy soewereiniteit deur die Europese moondhede nie moontlik sou wees nie. Dit het geheel en al verskil van die Chinese beleid van lydelike verset, wat ook getrag het om die moondhede teen mekaar uit te speel. Die Japanners het gevoel dat slegs 'n doelbewuste militêre beleid Japan op 'n gelyke voet met die Westerse moondhede sou plaas. Die Japanse buitelandse beleid word goed saamgevat in die woorde wat 'n Japanse staatsman in 1887 gebesig het en wat in 'n Amerikaanse publikasie aangehaal is: 

"Verseker ons land se veiligheid deur militêre voorbereidings – bemoedig en beskerm die volk tuis, en wag dan die tyd van chaos in Europa af, wat uiteindelik vroeër of later moet kom; en hoewel dit ons nie onmiddellik aangaan nie, sal ons dit wel voel, want so 'n gebeurtenis sal die Oosterse volke in beroering bring, en gevolglik, al is ons land nie by die saak betrokke nie, sal ons wat Europa betref, die baas van die Ooste word."

So 'n militaristiese beleid het Japan met drie van sy bure – Korea, China en Rusland – in botsing gebring. Die sukses van die Japanners in die oorloë wat gevolg het, was 'n bewys van die volslae verandering wat die staat ondergaan het. Japan het uit 'n afsonderlike land tot 'n eersterangse see- en koloniale moondheid ontwikkel.

Sodra hulle aan die buitelanders 'n verenigde front kon toon, het die Japanners hulle na China en die omliggende eilande gewend om gelyke handelsregte met die Europeane in daardie geweste te verkry ten einde 'n afsetgebied vir die fabrikate van hul groeiende nywerhede te vind. Die uitbreiding van Japanse beheer in die Sjinese See het tot die botsing met China gelei. Die eintlike oorsaak van die oorlog tussen die twee lande was die botsing van hul belange in Korea. Japan het reeds jare lank sake met Korea met belangstelling gadegeslaan, want die koninkryk Korea kon weens sy nabyheid in die hande van een of ander matige oorwinnaar 'n gevaar vir die onafhanklikheid van Japan word. Korea, wat in naam 'n staat onderhorig aan China was, was reeds gedwing om sy vyandige houding jeens Japan te laat vaar en 'n handelsverdrag met hom te sluit. Hierdie verdrag is deur ander met die Europese groot moondhede gevolg, en op dié wyse is 'n einde aan die isolasie van Korea gemaak. Die spanning tussen die Chinese en Japanners in Korea was egter aan die toeneem, en 'n binnelandse politieke opstootjie het op 'n botsing tussen Chinese en Japannese soldate uitgeloop. Na 'n tydelike terugtrekking van troepe is die stryd hervat, en dit het spoedig tot die uitbreek van die Chinees-Japannese Oorlog (1894-5) gelei. Die onredderde en swak bewapende Chinese magte was allesbehalwe bestand teen die aanvalle van die uiters doeltreffende en goed toegeruste Japanse leër en vloot, wat deur hoogs bekwame offisiere aangevoer is. Die Chinese is uit Korea verdryf en Mantsjoerye is binnegeval. Daarna het die Japannese die sterk Chinese hawe, Port Arthur, ingeneem en die skiereiland Liao-toeng beset. Toe hulle hoofstad bedreig word het die Chinese om vrede gesoebat. Die Verdrag van Sjimonoseki is op 17 April 1895, nege maande ná die aanvang van die oorlog, onderteken. Aan Japan is die eiland Formosa en die Pescadores afgestaan, asook die skiereiland Liao-toeng, tesame met handelsregte in China op gelyke voet met die Westerse moondhede.

Die Japanse besit van die strategies belangrike skiereiland Liao-toeng kon nie onbetwis gelaat word nie, want die Russiese regering was hoegenaamd nie begerig om Japan so stewig gevestig op die vasteland van China te sien nie. Rusland het reeds begin met die aanbou van die Transsiberiese spoorlyn. Die Tsaar se politieke strewe was om Mantsjoerye 'n Russiese invloedsfeer te maak. Kort na die afloop van die oorlog het Rusland dus vir Frankryk en Duitsland oorgehaal om met hom saam te staan en Japan aan te raai om hom uit die skiereiland te onttrek, onder die voorwendsel dat die Japanse besetting 'n voortdurende bedreiging vir die Chinese hoofstad sou wees, die onafhanklikheid van Korea terselfdertyd sou ondermyn, en voortaan 'n voortdurende struikelblok in die weg van die blywende vrede in die Verre Ooste sou wees. Dit was Die Tussenbeidekoms van die Drie Moondhede (1896). Die Japanners kon die drie sterk moondhede nie weerstaan nie en moes die onderhawige gebiede aan China teruggee, maar was vasbeslote om hulle op Rusland te wreek.

Dit het spoedig geblyk dat die moondhede wat na afloop van die oorlog tussen China en Japan ten behoewe van China tussenbei gekom het, vasbeslote was om vergoeding te verkry vir wat hulle gedoen het. China was genoodsaak om van Frankryk en Rusland geld te leen om sy oorlogskuld aan Japan te betaal. Vervolgens het Frankryk sekere grondgebied in die suide en sekere myn-en spoorwegvoordele verkry. Rusland het 'n geheime verdrag met China gesluit vir wedersydse beskerming teen toekomstige Japanse aggressie, en die reg verlang om sy Transsiberiese spoorweg oor Mantsjoerye en Wladiwostok suidwaarts na die skiereiland Liao-toeng uit te brei, asook sekere ander voorregte. Die doel van dié spoorlyn was om die vervoer van Russiese troepe te vergemaklik indien oorlog sou plaasvind. Die Duitsers het 'n neën-en-neëntigjarige huurreg van Kiao-tsjau, die beste hawe in Sjantoeng, te eis (Maart 1898), asook waardevolle spoorweg- en mynkonsessies in die Sjantoeng-provinsie. Hierdeur is Rusland weer aangespoor om 'n vyf-en-twingtigjarige huurreg van Port Arthur (Maart 1898) te eis - dieselfde hawe waarvan gesê is dat dit so 'n gevaar in die hande van Japan sou blyk. Dit was van groot strategiese waarde vir Rusland, omdat dit die hele jaar deur ysvry was, terwyl Wladiwostok slegs gedurende die somermaande oop was. Om die magsewewig te behou, het Frankryk die huurkontrak ten opsigte van Kwang-tsjou (1898) verkry, en Brittanje dié van Wei-hai-wei (1898). 'n Aantal Chinese hawens is ook vir die wêreldhandel oopgestel, en aan die verskillende moondhede is belangrike spoorwegkonsessie toegestaan.

Dit het gelyk asof die hele China gaandeweg onder die Westerse moondhede verdeel sou word. Die moondhede was nou besig om "invloedsterreine" te bekom, omdat hulle die verlies van hul konsessies gevrees het indien China dit sou beëindig. Die Verenigde State het geen voordele tydens hierdie wedloop om konsessies verkry nie, maar hom toegelê op die uitbreiding van sy handelsbelange. China is egter van verdeling gered deur twee gebeurtenisse.

Die Verenigde State was bevrees dat sy handelsgeleenthede inkort sou word indien China verdeel word en dele van die land onder direkte beheer van ander moondhede sou kom. Gevolglik het hy in 1899 by die ander belanghebbende moondhede daarop aangedring om sy bekende beleid van die "opedeur" te onderskryf. Dit het beteken dat die verskillende moondhede hul onderskeie "invloedsterreine" nie vir handel van ander nasies sou sluit nie, nóg sou hulle tariewe teen ander nasies opstel. Al die moondhede het hierin toegestem.

Nog 'n voorval wat China van verdeling gered het, was die Bokser-opstand. Dit was 'n anti-uitlanderparty in China wat by die dag sterker geword het en ondersteun is deur die tante van die keiser, die weduwee-keiserin. Na die neerlaag wat China in die oorlog teen Japan gely het, was daar baie jong Chinese wat begerig was dat China onder Westerse invloed sou kom sodat hy ook 'n magtige staat sou word. 'n Hervormingsbeweging is in Kanton in die lewe geroep, en dit het na al die ander provinsies uitgebrei totdat die jong keiser, wat in 1889 die bewind aanvaar het, ook beïnvloed is, met die gevolg dat hy in 'n kort tydperk 'n aantal verordeninge uitgevaardig het rakende sake soos die leër, onderwys, spoorweë, mynbou en die aanbou van moderne paaie. Maar so 'n verreikende omwenteling was vir die Chinese onaanneemlik, want die aanlê van spoorweë, byvoorbeeld, sou beteken die vernietiging van baie van die heilige voorvaderlike kerkhowe. Die weduwee-keiserin, wat self teen die hervormings gekant was, is deur die hoë hoofamptenare genader en sy het die steun van die leër gehad. Die keiser is toe gevange geneem en geïnterneer; daarna het 'n periode van reaksie gevolg. Hierdie reaksionêre stappe het die anti-uitlandergroep, die sogenaamde Bokser-genootskap (die Chinese benaming beteken "Vuiste van Openbare Harmonie"), tot handeling aangespoor. Toe die gesantskappe van die vreemde moondhede in Peking aangeval word, het 'n internasionale leërmag van sewe moondhede, insluitende 'n sterk Japanse afdeling, ingegryp en die Bokseropstand is spoedig onderdruk. Tydens die aanval op die imperiale hoofstad is vandalisme op groot skaal gepleeg, maar daar het geen verder verdeling van Chinese grondgebied plaasgevind nie.

Rusland was nou vasbeslote om sy greep op Mantsjoerye, wat gedurende die Bokseropstand beset het, te verstewig. Hy het meer troepe na Mantsjoerye gestuur, die vestingwerke van Port Arthur en Wladiwostok versterk, en sy vloot daar aansienlik uitgebrei. Hierdie aggressiewe optrede het by die ander moondhede die vrees gewek dat, indien Rusland Mantsjoerye sou annekseer, dit vir alle handel behalwe dié van Rusland gesluit sou word. Die Japanners was bevrees dat Rusland selfs Korea sou inlyf. Dit sou 'n groot teenslag vir die Japanse handel en immigrasie wees.

In 1902 het Groot-Brittanje 'n bondgenootskap met Japan gesluit, waarby ooreengekom is dat, indien een bondgenootskap in 'n oorlog met 'n derde moondheid gewikkeld sou raak, die ander bondgenoot neutraal sou bly. Indien twee moondhede tegelyk een van die bondgenote sou aanval, sou die ander een hom hulp verleen. Die oogmerk van die Britte met die sluiting van hierdie bondgenootskap was om die Russiese planne in die Ooste te verydel. Japan is baie deur die bondgenootskap bevoordeel, want dit het sy prestige aansienlik verhoog. Met so 'n sterk bondgenootskap teen hom, het Rusland ingewillig om sy troepe uit Mantsjoerye terug te trek. In plaas van sy belofte na te kom, het hy in werklikheid sy militêre magte in die Verre Ooste versterk. Dit het Japan genoop om van hom te eis om te verklaar wanneer hy sy troepe uit Mantsjoerye sou verwyder. Die betrekkinge tussen die twee lande het hoe langer hoe meer gespanne geword, totdat die oorlog in Februarie 1904 uitgebreek het, toe 'n aantal Japanse torpedojaers die Russiese vloot wat buite Port Arthur voor anker gelê het, feitlik vernietig het.

Die Japanners was volkome voorbereid vir die oorlog. Die hele volk was bereid om vir die belange van die keiser en die vaderland te veg. Rusland, daarenteen, alhoewel hy vir die sterkste militêre moondheid in die wêreld gehou is, was, soos by 'n vorige geleentheid ten tyde van die aanvang van die Krimoorlog in 1854, nie gereed nie. Alhoewel die Transsiberiese spoorweg reeds feitlik voltooi was, is hy gestrem deur die groot afstand waaroor die versterkings aangebring moes word. Gedurende die eerste twaalf maande van die oorlog is die Russe uit Korea oor die Jaloe-rivier verdryf, en Port Arthur is na 'n langdurige beleg deur die Japanners ingeneem. In Maart 1905 het die Russe 'n beslissende neerlaag by Moekden gely. Die doeltreffendheid van die Japanse vloot is ook bewys, toe dit die Russiese vlote van Port Arthur na Wladiwostok verhinder het om te verenig, en deur die vernietiging van 'n Russiese vloot in die Straat Tsoesjima in Mei 1905.

Die vredesverdrag is in September 1905 te Portsmouth in New Hampshire onderteken. Die Russe het ingewillig om Japanse belange in Korea te erken, en albei moondhede moes Mantsjoerye ontruim. Rusland het ook die suidelike gedeelte van Saghalin aan Japan afgestaan, sowel as sy huurregte van Port Arthur en die skiereiland Liao-toeng.

Japan het nou die oppermag op militêre gebied in die Verre Ooste gehad en het die status as een van die groot moondhede ten volle verwerf. Die vernietiging van die Russiese vloot deur Japan en die Russiese militêre neerlaag het 'n diepgaande uitwerking op die Asiatiese vasteland gehad. Japan, nie Rusland nie, sou die politieke beheer van Oos-Asië hê. Japan het nou 'n aggressiewe beleid aanvaar om sy mag oor die aangrensende gebiede uit te brei. Sy posisie is des te meer beveilig toe die Brits-Japanse bondgenootskap in 1905 (en toe weer in 1911) hernieu is; ook is 'n nuwe ooreenkoms getref waarvolgens, in geval die een party in 'n oorlog gewikkel sou raak, die ander party onmiddellik te hulp moes snel. In 1907 is 'n verdrag met Frankryk gesluit waarin voorsiening gemaak is vir die onderlinge steun om die vrede in Chinese gebiede wat aan hulle besittings gegrens het, te bewaar. Ook is ooreenkomste met Rusland getref aangaande die verdeling van Mantsjoerye in bepaalde ekonomiese invloedsfeer. Japan, wat nou onbelemmerd kon optree, het voortgegaan om sy beheer oor Korea uit te brei, met die verontskuldiging dat die Koreane nie in staat was om hulself te verdedig nie, totdat in 1910, nadat die Japannese prins Ito deur 'n jong Koreaan vermoor is, die land formeel geannekseer is.

Die Japanse oorwinning oor die Russe het selfs verreikende gevolge vir Japan se Asiatiese bure gehad. In China, nou bewus van die feit dat hy by ander lande ver agtergestaan het, is 'n tydperk van ingrypende hervormings ingelui. In 1912, nadat die keiser afstand van die troon gedoen het, is 'n verenigde Chinese Republiek gestig. Dit was egter eers in 1928 dat die Nasionalistiese party onder 'n jong militêre leier, Tsjiang Kai-sjek, werklik 'n gesentraliseerde regering tot stand gebring het. In Indië het die nasionalistiese beweging wat na 'n groter mate van selfbestuur gestreef het, 'n aggressiewer vorm aangeneem. Politieke veranderinge is ook in Persië en Turkye teweeggebring, waar die agitasie ten gunste van verwestering in krag toegeneem het. Die reperkussies in Turkye is in Europa gevoel vóór die aanvang van die Eerste Wêreldoorlog weens die opkoms van die Jong Turke.

Toe Brittanje in die oorlog teen Duitsland in 1914 gewikkel geraak het, het Japan besluit om kant te kies vir die Geallieerdes. Volgens die verbond was dit nie sy plig om Brittanje by te staan nie, omdat laasgenoemde nie werklik in Indië of die Verre Ooste aangeval is nie. Die Japanse regering het egter nie die rol vergeet wat Duitsland na die oorlog met China gespeel het nie, en waardeur die Duitsers 'n sterk vlootbasis slegs 'n paar honderd kilometer van Japan af gekry het. Troepe is na Sjantoeng, Kiao-tsjou en die vlootbasis in Tsing-tau gestuur; ook is al die myne en ander konsessies in besit geneem. Verder is al die Duitse eilande in die Stille Oseaan beset. Japan het aan die Geallieerdes waardevolle dienste bewys deur die handelsweë in die Ooste te beskerm. Bowendien het die Japanners die Russe van wapentuig en voorrade voorsien, en in 1917 het ligte Japanse vlooteenhede Geallieerde troepeskepe en handelsvaartuie in die Middellandse See geleide gedoen. China het stiptelik neutraal gebly tot die Verenigde State se toetrede tot die oorlog, en toe het hy ook by die geallieerdes aangesluit. Hy kon egter maar weinig werklike steun verleen, want die oorlogsverklaring het groot politieke steurings in die land veroorsaak. Die Chinese het egter die hoop gekoester dat hulle op die vredeskonferensie teen die planne van Japan beskerm sou word. 

In 1915 het Japan van die geleentheid gebruik gemaak dat ander nasies met Europese sake besig was, om die berugte ,Een-en-twintig Eise” aan China voor te lê, waardeur hy verwag het om sy houvas in Mantsjoerye en Sjantoeng te versterk en om baie waardevolle konsessies in ander dele van China te verkry. China was verplig om die meeste van die Japanse eise toe te staan. Hierdie aanvaarding van die leierskap van die Verre Ooste het egter gedien om China asook die Verenigde State te vervreem. Nietemin is Japan se posisie op die vredeskonferensie in Parys na die Eerste Wêreldoorlog verder verstewig. Die regte in Sjantoeng, waaroor die Duitsers voorheen beskik het, asook die mandaat van die Duitse eilande in die Stille Oseaan noord van die ewenaar, is aan hom toegeken. Sy belangrikheid as 'n wêreldmoondheid is ook erken deur sy verwerwing van 'n permanente setel in die Raad van die Volkebond. In 1922 is op die Washingtonse konferensie 'n poging aangewend om die groeiende vlootmag van Japan te beperk. Ook is getrag om die verdere uitbreiding van Japanse beheer oor China en die Verre Ooste teen te gaan. Deur die Verdrag van die Nege Moondhede (1922) is die Anglo-Japanse verbond beëindig, en het Japan met die Amerikaanse "ope-deur-politiek" in China akkoord gegaan.

Dit het 'n tyd lank voorgekom asof Japan minder bedrywig in China was. China het onder die bewind van Tsjinag Kai-sjek al vinnig begin vorder op die weg om 'n moderne staat te word. Toe die Chinese Nasionalistiese leër Noordoos-China binnetrek in 'n poging om die land te verenig, het die Japanners daarteen beswaar gemaak. In September 1931 het Japan China skielik beskuldig dat hy 'n stuk van die Suid-Mantsjoerye spoorweg wat die eiendom van Japan was, opgeblaas het. Dit staan as die Mantsjoerye Insident bekend. 'n Paar dae later het die Japanners die hele Chinese provinsie Mantsjoerye oorrompel en beset. China het hom op die Volkebond beroep, en dié liggaam het teen hierdie daad van aggressie geprotesteer. Nogtans is die jong Chinese Republiek geen tasbare hulp aangebied nie. Japan, wat hom aan die Volkebond onttrek het, was in staat om sy greep te verstewig op Mantsjoerye (wat daarna tot die vasalstaat Mantsjoekwo gevorm is) waarby die Chinese provinsie Jehol in 1933 gevoeg is. Japan se imperialistiese oogmerke het nou openbaar geword.

Die Japanners het daarna voortgegaan om Noord-China dieper binne te dring, en dit het die Chinese tot meer verenigde optrede aangespoor. Die staat van gewapende teenstand wat reeds sedert 1931 tussen die twee lande bestaan het, is skielik in openlike oorlog verander as gevolg van 'n woeste skietvoorval by die Marco Polo-brug buite Beijing in 1937. Dit word die Chinese Insident genoem. Japan het hom reeds sorgvuldig voorberei om krygsoperasies op groter skaal teen China te onderneem. Die dag ná die insident het groot getalle Japannese soldate, ondersteun deur pantsers, teen Beijing opgeruk. Die Chinese het sterker weerstand gebied en 'n nasionale oorlog het ontwikkel, alhoewel nóg die een nóg die ander kant formeel oorlog verklaar het. 

Die Japanse oorlogsmasjien het dié van die Chinese ver oortref. Hul vloot was ook in staat om al die Chinese seehawens te blokkeer. Tsjiang Kai-sjek was nietemin vasbeslote om die stryd voort te sit, totdat sy land uiteindelik bevry sou wees. Oral in die land het daar 'n soort guerilla-oorlog ontwikkel. Alhoewel Nanjing, die hoofstad van China, ingeneem en geplunder is, is 'n nuwe hoofstad ver in die binneland by Chongqing ingerig. Die ongelyke stryd ten spyte van sware verliese is voortgesit. 

Die Sowjetunie het van die aanvang af krygstuig en geldelike hulp aan China verskaf, onderwyl hy terselfdertyd kommunistiese denkbeelde verkondig het. Nadat Hankou en Kanton deur die Japanners in 1938 verower was, kon geen voorrade die land van die kant van die kus af binnekom nie. Toe is die Birmapad in die suide aangebou, 'n moeilike pad vir vragmotors deur die bergagtige streek. Uiteindelik is die Japanners met die hulp van bondgenote uit die land verdryf, maar China het 'n Kommunistiese staat geword wat op politieke gebied met die Sowjetunie nou verbonde was.

Dit het vir Japan voorgekom asof die verloop van die Tweede Wêreldoorlog in Europa 'n gawe geleentheid gebied het om sy oorlog teen China tot 'n geslaagde einde te voer en om sy gesag oor ander gebied in die Verre Ooste uit te brei. Slegs die Verenigde State kon Japanse aggressie in hierdie stadium weerstaan. Seker van sy eie krag, het Japan die Verenigde State uitgedaag deur 'n onuitgelokte aanval op die Amerikaanse vlootbasis Pearl Harbor in die Hawaiise eilande in Desember 1941 uit te voer, sonder om oorlog te verklaar. Daarna het die Japanners vinnig gevorder, totdat hulle uitgestrekte dele van Suidoos-Asië, insluitende Birma, Maleia, Singapoer, die Filippyne en verskeie Nederlandse besittings in hul mag gehad het. Selfs Indië en Australië was in gevaar. China se krag was ook feitlik uitgeput. Later het die oorlogskans teen die Japanners gekeer, en is hulle uit een na die ander gebied wat deur hulle beset was, verdryf. Hulle was uiteindelik verplig om in Augustus 1945 oor te gee, nadat twee kernbomme wat op Japan neergewerp is, groot verwoesting gesaai het.

Nadat Japan deur die leërs van die V.S.A. en van lande van die Statebond beset is, is 'n poging met die skynbare goedkeuring van die keiser aangewend om die gees van demokrasie in die land in te voer. Die gedagte wat as grondslag van die gematigdheid van die vredesverdrae gedien het, was die strewe om Japan as bolwerk teen die voortgang van die Kommunisme in Asië te behou.

In China het die toestand na die beëindiging van vyandelikhede gestadig versleg. Burgeroorlog het tussen die Nasionaliste en die Kommuniste uitgebreek. Tsjiang Kai-sjek was genoodsaak om sy bedanking in te dien, waarna hy hom met die oorblyfsels van sy Nasionalistiese troepe na Formosa teruggetrek het. Die land het toe onder die Volksrepubliek te staan gekom, wat heeltemal Kommunisties was. Kommunistiese China is nie toegelaat om by die Verenigde Volke-organisasie aan te sluit nie, alhoewel Tsjiang Kai-sjek se Nasionalistiese China nog altyd erken is.

Die hele toestand in die Verre Ooste het dus as gevolg van twee Wêreldoorloë radikaal verander.



</doc>
<doc id="50804" url="https://af.wikipedia.org/wiki?curid=50804" title="Tsaredom van Rusland">
Tsaredom van Rusland

Die Tsaredom van Rusland (Russies: Царство Русское, "Tsarstwo Roesskoje") was die amptelike naam van Rusland tussen die aanneming van die titel tsaar deur Iwan die Verskriklike in 1547 en die stigting van die Russiese Keiserryk in 1721 deur Pieter die Grote. Sommige Westerse bronne verwys na dié staat as Moskowië, ’n term wat ook van toespassing is op die Prinsdom en die Grootprinsdom van Moskou.

In die 16de eeu het die Russiese heerser ’n magtige, outokratiese leier geword, bekend as tsaar. Deur dié titel aan te neem het die heerser van Moskou gewys dat hy net so ’n groot heerser was as die Bisantynse keiser of die Mongoolse khan. Ná die huwelik van Iwan III van Moskou en Sophia Palaiologina, die niggie van die laaste Bisantynse keiser, het die hof in Moskou die Bisantynse reëls, rituele, titels en embleme, soos die dubbelkoppige adelaar wat steeds in Rusland se wapen voorkom, oorgeneem.

Iwan IV, wat van 1533 tot 1584 regeer het, is in 1547 tot tsaar gekroon en sy status is ook deur die Russies-Ortodokse Kerk erken. Kerkregsgeleerdes het gemeen dat die Russiese leier die enigste oorblewende Ortodokse heerser was ná die verowering van Konstantinopel deur die Ottomaanse Ryk, en dat Moskou dus die Derde Rome was omdat dit die laaste opvolger was van die Romeinse en die Bisantynse Ryk, die sentrums van die christendom in vroeër jare.

In 1533 het Iwan IV op driejarige ouderdom die grootprins van Moskou geword. Twee bojare-families het om die mag in Rusland geveg totdat Iwan die troon in 1547 bestyg het.

Die mag van die tsaar het in sy tyd ’n hoogtepunt bereik en hy het die bynaam Iwan die Verskriklike gekry. Hoewel hy intelligent en energiek was, het hy ook vlae van paranoia en depressie beleef. Sy bewind word gekenmerk deur buitengewone gewelddadigheid.

In dié tyd het die taamlik onbekende Rusland danksy skrywers en handelaars in die res van die wêreld bekend geraak. Hy het ook oorlog gevoer om sy grondgebied uit te brei en Iwan het die Kanaat van Kazan in 1552 geannekseer wat tot aan die middel van die Wolga gestrek het en in 1556 die Kanaat van Astrachan, waardeur die tsaredom nou tot aan die Kaspiese See gestrek het. In dié tyd het Rusland ’n multi-etniese staat geword en is dit nog steeds. Die tsaar het nou beheer oor die hele Wolga gehad asook toegang tot Sentraal-Asië.

In die noordweste het Iwan Lyfland in 1558 binnegeval en so betrokke geraak in ’n oorlog teen die Pools-Litause Gemenebes, Swede en Denemarke. Rusland het die oorlog verloor en sy hoop om na die Oossee uit te brei, is verydel.

In die laat jare 1550 het Iwan vyandiggesind geraak teenoor sy raadgewers, die regering en die bojare. In 1565 het hy Rusland in twee verdeel: sy private domein (die Opritsjnina) en die openbare domein (die Zemsjtsjina). Vir sy private domein het hy van die welvarendste en belangrikste distrikte gekies – hier het hy groot geweld gebruik om sy mag af te dwing en talle mense het in die proses gesterf.

Die politieke en ekonomiese mag van die vooraanstaande bojarefamilies is hierdeur ook verwoes, en dit was juis dié families wat Rusland opgebou het en die beste toegerus was om die land te bestuur. Die handel het afgeneem en talle boere wat hoë belasting moes betaal en deur die geweld afgeskrik is, het die land verlaat. In 1573 was Iwan verplig om die Opritsjnina op te hef omdat dit ’n totale mislukking was.

Iwan IV is opgevolg deur sy seun Fjodor, wat liggaamlik en geestelik gestrem was. Die eintlike mag het in die hande van sy swaer, Boris Godoenof, beland. Fjodor is in 1598 sonder erfgename oorlede en Boris Godoenof het homself tot tsaar verklaar. Weens slegte oeste was daar ’n hongersnood tussen 1601 en 1603. 

In dié tyd het twee "Valse Dmitri's" beweer hulle is die jongste seun van Iwan die Verskriklike wat kleintyd vermoor is en hulle wou die troon opeis.

’n Chaotiese tydperk het gevolg wat bekend staan as die Tyd van Beroeringe waarin verskeie tsaars mekaar opgevolg het: Fjodor II, Vals Dmitri I, Vals Dmitri II en Wasili IV.

Dit is eers beëindig toe Michail Romanof in 1613 tot tsaar gekroon is.

Die nuwe dinastie se grootste taak was die herstel van rus en vrede in die land. Gelukkig was Rusland se twee grootste vyande, Pole en Swede, in ’n oorlog gewikkel en kon Rusland in 1617 vrede sluit met Swede. Daarna het die oorlog tussen Rusland en Pole ook geëindig.

Die eerste Romanofs was swak heersers. Michail het die staatsake gelaat in die hande van sy pa, Fjodor, wat in 1619 as Filaret die patriarg van die Russies-Ortodokse Kerk geword het. Michail se seun, Aleksei, het op die bojare gesteun om hom te help regeer.

Ná die regering van Fjodor III en ’n gesamentlike bewind onder Iwan V en Pieter die Grote, het Pieter in 1696 alleenheerser geword.

Hy is bekend vir sy grootskaalse modernisering van Rusland. Onder invloed van sy Westerse raadgewers het hy die Russiese leër volgens Westerse riglyne reorganiseer en daarvan gedroom om Rusland ’n sterk maritieme mag te maak. Hy het ook die kerk, handel en nywerheid, onderwys en gesondheid hervorm. Hy is in 1721 as keiser gekroon. Dit was die einde van die Russiese Tsaredom en die begin van die Russiese Keiserryk.



</doc>
<doc id="50807" url="https://af.wikipedia.org/wiki?curid=50807" title="Nogai">
Nogai

Nogai is ’n Turkse taal wat in Suidwes-Rusland gepraat word. Daar is drie dialekte: Qara-Nogai (Swart of Noord-Nogai) wat in Dagestan gepraat word; Ware Nogai in Stawropol en Aqnogai (Wit of Wes-Nogai) aan die Koebanrivier. Qara-Nogai en Ware Nogai is baie nou verwant aan mekaar terwyl Aqnogai redelik van hulle verskil.

Die Nogais, wat afstammelinge van die Goue Horde is, se naam kom van die kleinseun van Djengis Khan, Nogai Khan, wat aan die einde van die 13de eeu oor die nomadiese volk wes van die Donau regeer het. Hulle het hulle later gevestig aan die Swartsee-kus van die hedendaagse Oekraïne.

Die taal is aanvanklik in die Arabiese alfabet geskryf en later in die Latynse alfabet. In 1938 is die Cyrilliese alfabet in gebruik geneem.

Die verbanning van die Nogais uit die Oekraïne in die 19de eeu het die Nogai-sprekers in verskeie geografies geïsoleerde groepe laat versplinter. Sommige is na Turkye, ander na Roemenië en ander het in Rusland gebly, in Noord-Dagestan en naburige streke soos Tsjetsjnië.

Voor 1928 is die Arabiese alfabet vir Nogai gebruik. Dit het al die letters van dié alfabet ingesluit, plus die bykomende letters vir klanke eie aan Nogai:

In 1928 is die Latynse alfabet in gebruik geneem:
Die letters ' is in 1931 bygevoeg en die letter ' in 1933. In 1936 is die letters uitgelaat.

Die Cyrilliese Nogai-alfabet is in 1938 geskep. Die laaste hervorming het in 1950 plaasgevind, waarna die alfabet so daar uitsien.


</doc>
<doc id="50808" url="https://af.wikipedia.org/wiki?curid=50808" title="Oedmoerts">
Oedmoerts

Oedmoerts (Oedmoerts: удмурт кыл, "oedmoert kil") is ’n Fins-Oegriese taal wat gepraat word deur die Oedmoerts, inwoners van die Russiese republiek Oedmoertië, waar dit saam met Russies ’n amptelike taal is. Dit word in die Cyrilliese alfabet geskryf met vyf bykomende letters.

Die Oedmoerts-alfabet is op Cyrillies gegrond:



</doc>
<doc id="50811" url="https://af.wikipedia.org/wiki?curid=50811" title="Abraham Lincoln">
Abraham Lincoln

Abraham Lincoln ['eɪbrəhæm 'liŋkən] (* 12 Februarie 1809 naby Hodgenville, Hardin County, tans: LaRue County, Kentucky; † 15 April 1865 in Washington, D.C.) het tussen 1861 en 1865 as 16de President van die Verenigde State van Amerika geregeer. 

Hy was die eerste lid van die Republikeinse Party wat as staatshoof gefungeer het asook die eerste president wat in 'n politieke sluipmoord vermoor is. Ná sy oorwinning in die presidentsverkiesing van 1860 is hy in 1864 vir 'n tweede ampstermyn herverkies. Abraham Lincoln was die 16e president van die VSA en is naas George Washington die land se vernaamste volksheld. 

Dit was nie soseer sy bestuurs- en wetgewende vermoëns wat hom beroemd gemaak het nie, maar sy onvermoeide pogings om tydens die Amerikaanse Burgeroorlog (1860-1865) die eenheid (Unie) van sy land in stand te hou. Hy was ŉ groot voorstander van die demokrasie en het slawerny in Amerika beëindig. Lincoln, wat ŉ uiters eenvoudige agtergrand gehad het en sonder geleerdheid was, het hom tot die hoogste gesagsposisie opgewerk.

Sy presidentskap word as een van die beduidendstes in die geskiedenis van die VSA beskou. Die verkiesing van Lincoln, 'n uitgesproke teenstander van slawerny, het daartoe gelei dat aanvanklik sewe en later nog vier bykomende Suidstate, waar slawerny bedryf is, van die Unie afgeskei het. In die gevolglike burgeroorlog het Lincoln die oorblywende Noordstate tot oorwinning gelei, die Unie herstel en slawerny in die Verenigde State afgeskaf.

Onder Lincoln se administrasie het die Verenigde State tot 'n sentralistiese moderne nywerheidsland ontwikkel en is die basis vir die land se latere groei tot wêreldmoondheid in die 20ste eeu geskep. Tydens sy eerste ampstermyn het Wes-Virginië (20 Junie 1863) en Nevada (31 Oktober 1864) die 35ste en 36ste deelstate van die Verenigde State van Amerika geword.

Abraham Lincoln is op 12 Februarie 1809 in 'n houthut in Hodgenville, Kentucky, gebore as die seun van Thomas Lincoln, 'n arm boer. Toe Lincoln 7 jaar oud was, het die gesin na Spencer County in die destyds onherbergsame Indiana verhuis, waar hy sy vader moes help om die gebied leefbaar te maak. 

Sy moeder, Nancy, is 'n jaar later oorlede. Sy vader is weer getroud en sy stiefmoeder, Sarah, het hom aangemoedig om te lees en sy kennis uit te brei. Deur die jare het Lincoln net vir kort periodes onderrig ontvang, sodat sy skoolopleiding altesaam sowat 1 jaar beloop het. In 1828 is hy gehuur om 'n platboomskuit met 'n vrag plaasprodukte na New Orleans te bring, waar hy kennis gemaak het met slawerny en met die oorvloedige leefwyse van die Suide. 

Op sy tweede besoek aan New Orleans het hy diep onder die indruk gekom van die haglike slawetoestande in die Suide. Hy het hom voorgeneem dat hy die onreg sal regstel indien hy ooit die geleentheid daartoe sou kry. Die gesin het 2 jaar later na ŉ plasie by Decatur in die staat Illinois verhuis. 

Lincoln was toe 21 en ŉ gewilde storieverteller, wat sy geld verdien het as onder meer houtkapper, plaashulp en dekkneg op die vragskuite. Na 1831 was Lincoln winkelklerk, bevelvoerder van ŉ kommando teen Black Hawk en sy Rooihuide ('n geveg het nooit plaasgevind nie) en vennoot in 'n winkelsaak, 'n ervaring wat hom diep in die skuld gedompel het. 

Nadat hy homself in wiskunde onderrig het, was hy selfs assistent-Iandmeter en later ook posmeester. Terwyl hy sy brood op velerlei maniere verdien het, het hy in die regte begin studeer. Die groot liefde in Abraham Lincoln se lewe was Ann Rutledge en haar dood in 1843 was vir hom ŉ groot slag. Hy is op 4 November 1842 met Mary Todd getroud. Vier seuns is uit die huwelik gebore. Een van hulle, Robert T. Lincoln, het later ambassadeur van die VSA in Groot-Brittanje geword. Hy is in Springfield, Illinois, begrawe.

Na 'n mislukte poging in 1832 om lid te word van Illinois se wetgewende vergadering, is Lincoln in 1834 tot voorsitter van die konserwatiewe Whig Party verkies. Die Whigs was 'n groep wat hoofsaaklik uit welgesteldes en intellektuele bestaan het. 

'n Geskil oor die slawekwessie in Amerika was in die jare reeds aan die gang. Die ryk katoenboere van die Suide, wat die meeste by slawearbeid baat gevind het, wou die status quo tot elke prys behou. Lincoln is in 1836, toe hy 27 jaar oud was, tot die balie toegelaat. Hy het hom in Springfield, die nuwe hoofstad van Illinois, gaan vestig en het hom daarna as een van die staat se voorste regsgeleerdes onderskei. 

Die ervaring sou vir hom in die politiek van groot waarde wees. In 1847 is hy verkies tot lid van die Kongres in Washington, waar hy van wee sy afkeur van die oorlog teen Mexiko aandag getrek het. Van ongeveer 1849 tot 1854 het Lincoln hom hoofsaaklik aan sy regspraktyk gewy. In 1855 het hy 'n stigterslid geword van die Republikeinse Party, wat teen slawerny gekant was. 

In 1858, op 49-jarige leeftyd, het hy vir die eerste keer nasionaal bekend geword toe hy as kandidaat vir die Senaat in 'n reeks debatte met sen. Stephen A. Douglas (1830-1861) van Illinois betrokke geraak het. (Douglas en Lincoln het vantevore om die hand van Mary Todd meegeding.) Die debatte het gegaan oor die "Kansas Nebraska Act van 1854", ingevolge waarvan slawerny in alle nuwe state moontlik gemaak is. Lincoln het hom onderskei as 'n boeiende redenaar wat sy saak teen slawerny duidelik en onomwonde gestel het. 

Die debatte het gedeeltelik 'n rol gespeel in Lincoln se verkiesing tot die Republikeinse Party se presidentskandidaat in 1860. Na sy verkiesing tot president op 6 November 1860 het slawerny so ŉ prominente, geskilpunt geword dat 'n aantal Suidelike state in Februarie 1861 van die res van Amerika weggebreek en die Gekonfedereerde State onder leiding van pres. Jefferson Davis gevorm het. Die Gekonfedereerdes se optrede het daartoe gelei dat die Amerikaanse Burgeroorlog op 12 April 1861 uitgebreek het. 

Lincoln was dus met die intrapslag leier van 'n verdeelde volk. Hy wou die afstigting onder geen omstandighede aanvaar nie en het terselfdertyd 'n gematigde standpunt oor slawerny ingeneem ten einde 'n kompromie tussen die Noordelike en Suidelike faksies te bewerkstellig. Sy posisie is bemoeilik deur 'n groep radikale onder leiding van Selmon P. Chase (1808-1873), wat teen versoening met die Suide gekant was en die onmiddellike en landwye afskaffing van slawerny geëis het. 

Onder druk van die groep het Lincoln in 1862 die Emansipasieproklamasie uitgevaardig wat slawe van 1 Januarie 1863 af in die Suide vrygestel het. Die deurslaggewende wet, naamlik die 13e amendement van die grondwet, is op 31 Januarie 1865 aangeneem. Die wet het slawerny in die hele VSA verbied en sowat 4 miljoen slawe is uiteindelik daardeur bevry. Na die oorlog het radikale Republikeine die Suide oorstroom met anti-slawernypropaganda, die land verarm deur rooftogte en weinig bygedra tot die Negers se emansipasie. 

As opperbevelhebber van die Unietroepe (die Noorde) het Lincoln nie geslaag nie, hoofsaaklik omdat hy die verkeerde generaals gekies het. Ook op wetgewende gebied het hy, benewens die anti-slawernywetgewing, niks belangriks geformuleer nie. Dit was deels te wyte aan botsings in sy kabinet (waarin Chase onder andere sitting gehad het) en aan die voortdurende oorlog. Politieke meningsverskille tussen gematigde en radikale Republikeine het selfs daartoe gelei dat ŉ deel van die kabinet vir die presidentsverkiesing van 1864 op ŉ ander kandidaat aangedring het. 

Hoewel Lincoln sy presidentskap behou het, was daar sterk verwagtinge dat die Demokrate onder leiding van oud-genl. George B. McClellan (1826-1885) die verkiesing sou wen. Lincoln het op drie na al die Uniestate behou. Sy intreerede op 4 Maart 1865 asook sy toespraak by Gettysburg op 19 November 1863 het baie geslagte na hom geïnspireer. Drie maande na Lincoln se tweede ampsaanvaarding en enkele dae na die beëindiging van die oorlog op 9 April 1865 is hy deur John Wilkes Booth (1838-1865) in die Ford's Theatre in Washington geskiet. Booth, 'n akteur en fanatikus vir die Suide se saak, het op die verhoog gespring en uitgeroep: "Sic semper tyrannis (so gaan dit altyd met tiranne), the South is avenged." (Die Latynse woorde was die slagspreuk van die afgestigte staat Virginië.) 

Lincoln het die volgende dag gesterf. Sy tragiese einde het daartoe bygedra om hom tot een van die VSA se grootste helde te verhef, maar afgesien daarvan was hy 'n beminde politieke leier en het sy opvattings oor die demokrasie geslagte na hom geïnspireer.





</doc>
<doc id="50814" url="https://af.wikipedia.org/wiki?curid=50814" title="Koue Oorlog">
Koue Oorlog

Die Koue Oorlog (Russies: холо́дная война́, "cholodnaja woina", Engels: "Cold War"; 1947–1991) was ’n langdurige toestand van politieke konflik, militêre spanning en ekonomiese mededinging wat ná die Tweede Wêreldoorlog (1939–1945) hoofsaaklik tussen die Sowjetunie en sy satellietstate aan die een kant en die Westerse wêreld, veral die Verenigde State, aan die ander kant onstaan het. Hoewel die twee belangrikste magte amptelik nooit regstreeks gebots het nie, het die konflik gelei tot militêre bondgenootskappe, die strategiese ontplooiing van wapens, uitgebreide hulp aan swakker lande, spioenasie, propaganda, ’n wapenwedloop, mededinging op internasionale sportgeleenthede en tegnologiese mededinging soos die ruimtewedloop.

Hoewel hulle in die Tweede Wêreldoorlog bondgenote teen die Spilmoondhede was, het die USSR en VSA verskil oor politieke filosofie en die samestelling van die wêreld ná die oorlog terwyl hulle die grootste deel van Europa beset het. Die Sowjetunie het die Oosblok geskep met die Oos-Europese lande wat hy beset het, sommige as sosialistiese Sowjetrepublieke geannekseer en ander satellietstate gemaak het. Van die laasgenoemde lande is later gekonsolideer as die Warskouverdragslande (1955–1991). As teenvoeter vir kommunisme het die VSA en sy bondgenote verenigings soos Navo gestig.

Die VSA het die Marshall-plan in werking gestel om Europa te help om vinniger te herstel ná die oorlog, maar die Sowjetunie wou die meeste Oosbloklande nie toelaat om deel te neem nie. Elders, soos in Latyns-Amerika en Suidoos-Asië, het die USSR kommunistiese rewolusies aangevuur en gesteun, en hy is deur verskeie Westerse lande en hul bondgenote teengestaan. Sommige lande het hulle by Navo en die Warskouverdrag geskaar, en ander het lid geword van die Beweging van Onverbonde Lande.

Tydens die Koue Oorlog was daar tydperke van relatiewe kalmte en ander van groot internasionale spanning, soos met die Berlynse Blokkade (1948–1949), Korea-oorlog (1950–1953), Berlynse Krisis van 1961, Viëtnamoorlog (1959–1975), Kubaanse missielkrisis (1962), Sowjetoorlog in Afghanistan (1979–1989) en Navo se Able Archer 83-oefeninge in November 1983. Albei kante het hulle tot détente gewend om politieke spanning te verlig en daarmee regstreekse militêre aanvalle te verhoed.

In die 1980's, onder Ronald Reagan, het die VSA diplomatieke, militêre en ekonomiese druk op die USSR verhoog in ’n tyd toe die land reeds ekonomiese stagnasie onder Leonid Brezjnef beleef het. In die laat 1980's het die Sowjet-president Michail Gorbatsjof die bevrydende hervormings perestroika ("herbouing, herstrukturering", 1987) en glasnost ("openheid", c. 1985) ingestel. Die Koue Oorlog het geëindig ná die verbrokkeling van die Sowjetunie in 1991, waarna die VSA die dominante militêre mag was en Rusland die grootste deel van die Sowjet-kernarsenaal besit het. Die Koue Oorlog en die gebeure in dié tyd het ’n groot impak op die moderne wêreld gehad.

Met die einde van die Tweede Wêreldoorlog het die Engelse skrywer en joernalis George Orwell die term "Koue Oorlog" gebruik in die essay “You and the Atomic Bomb” wat op 19 Oktober 1945 in die Britse koerant "Tribune" verskyn het. Hy het ’n wêreld voorgestel wat in die skadu van ’n dreigende kernoorlog lewe en gewaarsku teen " ’n vrede wat geen vrede is nie", en dit het hy ’n permanente "koue oorlog" genoem. Orwell het na die oorlog verwys as ’n ideologiese konfrontasie tussen die Sowjetunie en die Westerse magte. In "The Observer" van 10 Maart 1946 het Orwell verder geskryf "ná die Moskou-konferensie in Desember verlede jaar het Rusland ’n 'koue oorlog’ teen Brittanje en die Britse Ryk begin.”

Die mens wat die term blykbaar die eerste gebruik het om die naoorlogse geopolitiese spanning tussen die Sowjetunie en sy satellietstate en die VSA en sy Wes-Europese bondgenote te beskryf, was Bernard Baruch, ’n Amerikaanse finansier en presidensiële raadgewer. Hy het op 16 April 1947 in Suid-Carolina ’n toespraak gelewer deur die joernalis Herbert Bayard Swope en gesê: “Laat ons nie onder ’n waan verkeer nie: ons is vandag midde-in ’n koue oorlog.” Die koerantverslaggewer en –rubriekskrywer Walter Lippmann het die term verder bekend gestel met sy boek "Cold War" (1947).

Historici verskil oor presies wanneer die Koue Oorlog begin het. Die meeste meen dit was net ná die Tweede Wêreldoorlog, terwyl ander dink dat dit teen die einde van die Eerste Wêreldoorlog begin het, hoewel spanning tussen die Russiese Keiserryk en ander Europese lande en die VSA reeds teen die middel van die 19de eeu begin het.

Wees die Russiese Rewolusie van 1917 (ná die land se onttrekking aan WOI) was Sowjet-Rusland geïsoleer in internasionale diplomasie. Die leier, Wladimir Lenin, het gesê die Sowjetunie het te doen met ’n "vyandelike kapitalistiese omsingeling", en hy het diplomasie beskou as ’n wapen om die Sowjetunie se vyande verdeel te hou. Hy het begin met die stigting van die Komintern, wat ’n beroep gedoen het vir rewolusionêre omwentelinge oorsee.

Sy opvolger, Josef Stalin, wat die Sowjetunie beskou het as ’n "sosialistiese eiland", het gesê die land moet toesien dat "die huidige kapitalistiese omsingeling vervang word deur ’n sosialistiese omsingeling." Reeds in 1925 het Stalin gesê hy beskou die internasionale politiek as ’n bipolêre wêreld waarin die Sowjetunie lande sou lok wat na sosialisme oorhel, en kapitalistiese lande sou state lok wat na kapitalisme oorhel, terwyl die wêreld in ’n tydperk van "tydelike stabilisasie van kapitalisme" was voordat hy eindelik sou ineenstort.

Verskeie gebeure het wantroue tussen die Westerse magte en die Sowjetunie aangeblaas: die Bolsjewiste se uitdaging van kapitalisme; die geldelike steun van die USSR in 1926 aan ’n Britse werkerstaking wat daartoe gelei het dat Brittanje betrekkinge met die USSR verbreek het; Stalin se stelling in 1927 dat vreedsame naasbestaan met "die kapitalistiese lande … besig is om te verdwyn"; bewerings van ’n sameswering vir ’n beplande staatsgreep onder leiding van Frankryk en Brittanje; die Groot Suiwering, wat bestaan het uit ’n reeks veldtogte van politieke onderdrukking en vervolging waarin meer as ’n halfmiljoen Sowjet-burgers tereggestel is; die Moskou-verhore, met onder meer bewerings van Britse, Franse, Japannese en Duitse spioenasie; die Weste se steun aan die Wit Leër tydens die Russiese Burgeroorlog; die VSA se weiering tot in 1933 om die Sowjetunie te erken; en die USSR se toetrede tot die Verdrag van Rapallo.

Die Sowjetunie se betrekkinge met die Weste het verder versleg toe die Sowjetunie en Duitsland ’n week voor die uitbreek van die Tweede Wêreldoorlog, die Molotof-Ribbentrop-verdrag onderteken het wat ’n geheime ooreenkoms ingesluit het om Pole en Oos-Europa tussen die twee lande te verdeel. ’n Week later, in September 1939, het die twee lande Pole en die res van Oos-Europa begin verdeel deur middel van invalle in die onderskeie lande wat volgens die verdrag aan elkeen toegeken is.

Vir die volgende jaar en ’n half het hulle op ekonomiese gebied saamgewerk en belangrike oorlogsmateriaal uitgeruil, totdat Duitsland die verdrag verbreek het met Operasie Barbarossa, die inval in die Sowjetunie deur die gebiede wat die twee lande voorheen tussen hulle verdeel het.

Tydens sy samewerking met die Geallieerdes, wat in 1941 begin het ná die Duitse inval in die Sowjetunie, het die USSR vermoed dat die Britte en Amerikaners saamgesweer het en toegelaat het dat die USSR die spit afbyt in die gevegte teen Nazi-Duitsland voordat hulle tot die stryd toegetree het sodat hulle op die nippertjie tussenbeide kon tree en die vredesvoorwaardes bepaal.

In 1944 het dit gelyk of die USSR op sy beurt gewag het voor hy hulp verleen het aan die Poolse ondergrond se Warskou-opstand teen die Nazi's. By minstens een geleentheid het ’n Sowjet-vlieënier ’n vliegtuig van die Britse Lugmag neergeskiet as hulp aan die Poolse rebelle.

Ná die oorlog het die Geallieerdes verskil oor hoe die Europese kaart daar moet uitsien en waar die grense moes wees. Daar was ook verskille oor die handhawing van naoorlogse sekuriteit. Die Westerse Geallieerdes wou ’n veiligheidsnetwerk hê waarin demokratiese regerings so wyd as moontlik verteenwoordig is en wat lande in staat sou stel om hul verskille vreedsaam op te los deur middel van internasionale organisasies.

Vanweë Rusland se ondervinding deur die geskiedenis van gereelde invalle, asook die groot menseverlies (geskat op 27 miljoen) en vernietiging tydens WOII, wou die USSR sekuriteit verhoog deur beheer te hê oor die interne sake van naburige lande.

By die Jalta-konferensie in Februarie 1945 kon die Geallieerdes nie ’n definitiewe ooreenkoms bereik oor die raamwerk vir die naoorlogse Europa nie. Ná die Gealieerde oorwinning in Europa in Mei het die Sowjetunie Oos-Europa in effek beset, terwyl die Westerse magte ’n sterk teenwoordigheid in Wes-Europa behou het.

Die Sowjetunie, die VSA, Brittanje en Frankryk het besettingsones en ’n los raamwerk vir magsbeheer deur dié vier lande in die besette Duitsland geskep. Die Geallieerdes het die Verenigde Nasies geskep vir die handhawing van wêreldvrede, maar die mag van sy Veiligheidsraad is lamgelê deur die reg van individuele lede om besluite te veto. Die VN het dus ’n inaktiewe forum geword vir die uitruil van polemiese retoriek, en die Sowjetunie het dit uitsluitlik beskou as ’n forum vir propaganda.

In die laaste fases van WOII het die Sowjetunie die fondament gelê vir die Oosblok deur verskeie lande wat in die Molotof-Ribbentrop-verdrag aan hom toegeken is, as Sowjet-republieke te annekseer. Dit het ingesluit Oos-Pole (wat ingesluit is in twee verskillende sosialistiese Sowjetrepublieke), Letland (wat die Lettiese Sosialistiese Sowjetrepubliek geword het), Estland (die Estiese Sosialistiese Sowjetrepubliek), Litaue (die Litause Sosialistiese Sowjetrepubliek), ’n deel van Oos-Finland (die Karelies-Finse Sosialistiese Sowjetrepubliek) en Oos-Roemenië (die Moldawiese Sosialistiese Sowjetrepubliek).

By die Potsdam-konferensie, wat laat in Julie begin het nadat Duitsland oorgegee het, het groot verskille ontstaan oor die toekomstige ontwikkeling van Duitsland en Oos-Europa.

Op die konferensie het Truman aan Stalin meegedeel dat die VSA oor ’n kragtige nuwe wapen beskik. Stalin was bewus daarvan dat die Amerikaners besig was om die atoombom te ontwikkel en omdat die Sowjetunie ’n soortgelyke program gehad het, het Stalin kalm daarop gereageer. Hy het gesê hy is bly oor die nuus en het sy hoop uitgespreek dat die wapen teen Japan gebruik sou word. ’n Week ná die einde van die Potsdam-konferensie het Amerika sy kernbomme op Hirosjima en Nagasaki gegooi. Net ná die aanvalle het Stalin beswaar aangeteken by Amerikaanse amptenare omdat Truman die Sowjetunie min werklike invloed in die besette Japan gegee het.

In Februarie 1946 het George F. Kennan se "Lang Telegram" van Moskou gehelp om die VSA se toenemende sterk standpunt teen die USSR te vestig, en dit het die basis geword vir die Amerikaanse strategie teenoor die USSR vir die res van die Koue Oorlog. In daardie September het die Sowjet-kant te voorskyn gekom met die Nowikof-telegram wat deur die Sowjet-ambassadeur aan die VSA gestuur is, maar deur Wjatsjeslaf Molotof gelas en gehelp skryf is; dit het Amerika uitgebeeld as ’n land in die greep van monopolie-kapitaliste wat ’n militêre vermoë aan die opbou was "om daarop voor te berei om wêreldoorheersing te kry in ’n nuwe oorlog".

’n Paar weke ná die "Lang Telegram" het die voormalige Britse premier Winston Churchill sy bekende "Ystergordyn"-toespraak in Fulton, Missouri, gehou. Hy het ’n beroep gedoen vir ’n Brits-Amerikaanse verbond teen die USSR, wat hy daarvan beskuldig het dat hulle ’n "ystergordyn" van "Stettin in die Baltiese Skiereiland tot Triëst in die Adriatiese gebied" oprig.

Nadat die USSR ná die oorlog verskeie besette lande as Sowjet-republieke geannekseer het, is ander besette state tot die Oosblok gevoeg deur hulle in marionetstate van die USSR te verander, soos Oos-Duitsland, Pole, Bulgarye, Hongarye, Tsjeggo-Slowakye, Roemenië en Albanië.

Die Sowjet-stylregerings wat in dié lande ontstaan het, het nie net die Sowjetunie se sentraalgeleide ekonomieë nagevolg nie, maar ook die wrede metodes van Stalin en die USSR se geheime polisie om bestaande en moontlike teenstand uit die weg te ruim.

In September 1947 het die USSR die Kominform gestig. Die doel daarvan was om ortodoksie binne die internasionale kommunistiese beweging af te dwing en politieke beheer oor die Sowjet-satellietstate te vergroot deur die koördinasie van kommunistiese partye in die Oosblok. Kominform het in Junie 1948 ’n vernederende terugslag beleef toe die onmin tussen Stalin en Josip Broz Tito sy lede gedwing het om Joego-Slawië uit te skop. Dié land het kommunisties gebly, maar ’n onverbonde posisie gehandhaaf.

As deel van die USSR se oorheersing van die Oosblok het die NKWD onder Lawrenti Beria toesig gehou oor die daarstel van Sowjet-styl geheimepolisie-stelsels in die Oosblok wat veronderstel was om weerstand teen kommunisme te beveg. Met die geringste teken van pogings om onafhanklik te word, het Stalin sy teenstanders gehanteer nes voor die oorlog in die USSR self: die teenstanders is hulle mag ontneem, verhoor, tronk toe gestuur en soms tereggestel.

Teen 1947 het die Amerikaanse president, Harry S. Truman, se raadgewers hom aangepor om dadelik stappe te doen om die Sowjet-invloed teen te staan. In Februarie 1947 het die Britse regering aangekondig dat hy dit nie meer kan bekostig om die monargistiese militêre regering in Griekeland te finansier in sy burgeroorlog teen rebelle onder leiding van kommuniste nie.

Die Amerikaanse regering se reaksie daarop was die aanvaarding van ’n beleid van indamming of "containment", met die doel om die verspreiding van kommunisme te keer. Truman het gevra dat $400 miljoen aangewend word om tussenbeide te tree in die oorlog. Hy het die konflik ’n kompetisie tussen vrye volke en totalitaristiese regimes genoem. Hoewel die rebelle deur Tito se Joego-Slawië gehelp is, het Amerikaanse beleidmakers die Sowjetunie beskuldig van sameswering teen die Griekse monargiste in ’n poging om die Sowjet-invloed uit te brei.

Vroeg in 1947 het Brittanje, Frankryk en die VSA se poging misluk om die USSR te betrek in ’n plan vir ’n ekonomies selfonderhoudende Duitsland. Dit het ingesluit ’n gedetailleerde opgawe van die fabrieke, nywerheidsgoedere en infrastruktuur wat die USSR reeds verwyder het. In Junie 1947 het Amerika die Marshall-plan in werking gestel, met ’n belofte van ekonomiese hulp aan alle Europese lande wat bereid was om deel te neem, insluitende die Sowjetunie.

Die doel van die plan was om demokratiese en ekonomiese stelsels in Europa te herbou en om die bedreiging van magsbalans in Europa teen te staan, soos kommunistiese partye wat beheer in lande oorneem deur middel van rewolusies en verkiesings. Volgens die plan was Europa se vooruitgang ook afhanklik van die herstel van Duitsland se ekonomie. ’n Maand later het Truman die Nasionale Veiligheidswet van 1947 onderteken waarkragtens ’n verenigde departement van verdediging, die CIA en die Amerikaanse Nasionale Veiligheidsraad geskep is. Dit sou die hoofinstrumente word van Amerika se beleid in die Koue Oorlog.

Stalin het geglo dat ekonomiese integrasie met die Weste die Oosbloklande in staat sou stel om Sowjet-beheer te ontsnap en dat Amerika probeer het om ’n verdeling in Europa te koop wat pro-VSA was. Stalin het Oosblok-lande dus verbied om hulp van die Marshall-plan te ontvang. Die USSR se teenvoeter vir die Marshall-plan, wat Sowjet-subsidies en handel met Oos-Europa in die vooruitsig gestel het, het bekend geword as die Molotof-plan (later die Komekon).

Vroeg in 1948, ná gerugte van toenemende "reaksionêre elemente", het die USSR in 1948 ’n staatsgreep in Tsjeggo-Slowakye uitgevoer – die enigste Oosblok-land wat hy toegelaat het om demokraties te bly. Die openbare wreedheid van die staatsgreep het Westerse magte meer geskok as enige gebeure tot nog toe. Dit het die vrees vir ’n oorlog laat ontstaan en die laaste teenstand teen die Marshall-plan in die Amerikaanse kongres laat verdwyn.

Amerika het biljoene bestee aan ekonomiese en militêre hulp aan Wes-Europa, Griekeland en Turkye. Met Amerikaanse hulp het die Griekse weermag die burgeroorlog in die land gewen, en die Italiaanse Christen-Demokrate het die magtige Italiaanse Kommunistiese Party verslaan in die verkiesing van 1948. Intelligensie- en spioenasie-bedrywighede, emigrasie uit die Oosblok en diplomatieke uitsettings het toegeneem.

Amerika en Brittanje het hul besettingsones in Duitsland saamgevoeg, en later is Frankryk se deel ook bygevoeg. As deel van ’n ekonomiese herbouing van Duitsland het Amerika en verskeie Wes-Europese lande vroeg in 1948 ooreengekom om die Wes-Duitse gebiede te laat saamsmelt onder ’n federale regeringstelsel. Hulle het die land ekonomies opgebou en nywerhede help vestig. ’n Nuwe geldeenheid, die Deutsche Mark, het die ou Reichsmark vervang.

Net daarna het Stalin die Berlynse Blokkade ingestel. Dit was een van die eerste groot krisisse van die Koue Oorlog: kos en ander voorrade is gekeer om Wes-Berlyn te bereik. Amerika, Brittanje, Frankryk, Kanada, Australië, Nieu-Seeland en verskeie ander lande het die Berlynse Lugbrug begin om voorraad per lug na Wes-Berlyn te vervoer.

Die USSR het ’n veldtog gelood teen die beleidsverandering in Duitsland, kommuniste het die verkiesings van 1948 probeer ontwrig en 300 000 Berlyners het betoog en versoek dat die Lugbrug voortgaan. In Mei 1949 het Stalin die blokkade beëindig.

Brittanje, Frankryk, Amerika, Kanada en agt ander Westerse lande het in April 1949 die Noord-Atlantiese Verdrag geteken en so die Noord-Atlantiese Verdragsorganisasie (Navo) gestig. In Augustus van daardie jaar het Stalin beveel dat die eerste Sowjet-kerntoestel ontplof. Ná die land se weiering om deel te neem aan die heropbou van Duitsland, het Amerika, Brittanje en Frankryk in Mei 1949 begin met die stigting van Wes-Duitsland uit hul drie besettingsones. Die USSR het sy sone in Oktober verklaar tot die Duitse Demokratiese Republiek (Oos-Duitsland).

In die vroeë 1950's het Amerika hom beywer vir die herwapening van Wes-Duitsland en in 1955 volle limaatskap van Navo aan die land toegestaan. In Mei 1953 het Beria ’n onsuksesvolle poging aangewend om die hereniging van ’n neutrale Duitsland te verseker om te keer dat Wes-Duitsland lid van Navo word.

In 1949 het Mao Zedong se Volksbevrydingsleër die Amerikaans gesteunde nasionalistiese regering in China verslaan en die Sowjetunie het gou ’n bondgenootskap met die nuwe Volksrepubliek China gesluit. Die nasionalistiese regering het na die eiland Taiwan uitgewyk. In die lig van die kommunistiese oorname van China en die einde van Amerika se monopolie in kernwapens in 1949, het Amerika dadelik begin om die indammingsbeleid uit te brei. Die Nasionale Veiligheidsraad het voorgestel dat pro-Westerse betrekkinge versterk word en verdedigingsuitgawes vervierdubbel word.

Amerika het ook sy indamming na Asië, Afrika en Latyns-Amerika uitgebrei om rewolusionêre nasionalistiese bewegings te stuit wat dikwels gelei is deur Kommunistiese partye wat deur die USSR gefinansier is. In die vroeë 1950's het Amerika ’n reeks bondgenootskappe gevorm met Japan, Australia, Nieu-Seeland, Thailand en die Filippyne en so verskeie militêre basisse op die langtermyn vir Amerika verseker.

Een van die belangrikste gevolge van indamming was die uitbreek van die Korea-oorlog. In Junie 1950 het Kim Il-Soeng se Koreaanse Volksleër Suid-Korea binnegeval. Die VN-veiligheidsraad het Suid-Korea gesteun en ’n VN-mag van Suid-Korea, Amerika, Brittanje, Turkye, Kanada, Australië, Frankryk, Suid-Afrika, die Filippyne, Nederland, België, Nieu-Seeland en ander lande het saamgespan om die inval te stuit. Die Korea-oorlog het Navo aangespoor om ’n militêre struktuur te ontwikkel.

Hoewel die oorlog China en Noord-Korea uitgemergel het en hulle dit teen laat 1952 wou beëindig, het Stalin daarop aangedring dat hulle aanhou veg en ’n skietstilstand is eers in Julie 1953, ná Stalin se dood, afgekondig. In Noord-Korea het Kim Il Soeng ’n hoogs gesentraliseerde en wrede diktatorskap gevestig, homself ombeperkte mag gegee en ’n formidabele persoonlikheidskultus daargestel.

In 1953 het veranderinge in leierskap aan albei kante die dinamiek van die Koue Oorlog verander. Dwight D. Eisenhower is in Januarie as Amerikaanse president beëdig. Tydens die laaste maande van die Truman-administrasie is die Amerikaanse verdedigingsbegroting vervierdubbel, en Eisenhower het beplan om militêre uitgawes met ’n derde te sny terwyl hy steeds die Koue Oorlog doeltreffend volhou.

Ná Stalin se dood het Nikita Chroesjtsjof die Sowjet-leier geword. Op 25 Februarie 1956 het hy afgevaardigdes na die 20ste Kongres van die Kommunistiese Party van die Sowjetunie geskok deur Stalin se misdade te kritiseer. As deel van ’n veldtog van destalinisasie het hy gesê die enigste manier om te hervorm en van Stalin se beleidrigtings weg te beweeg, sou wees om die foute van die verlede te erken.

Op 18 November 1956 het hy Westerse ambassadeurs geskok in ’n toespraak op ’n onthaal by die Poolse ambassade in Moskou toe hy gesê het: "Of julle daarvan hou of nie, die geskiedenis is aan ons kant. Ons sal julle begrawe. Hy het later gesê hy het nie van ’n kernoorlog gepraat nie, maar van die oorwinning van kommuniste oor kapitalisme, wat histories bepaal is. In 1961 het hy gesê hoewel die USSR agter is by die Weste, sal sy land se behuisingstekort verdwyn, daar sal volop verbruikersgoedere wees, en die Sowjetunie sou die kapitalistiese lande ver agterlaat.

Hoewel Stalin se dood in 1953 die spanning effens laat afneem het, het die situasie in Europa ’n ongemaklike gewapende vrede gebly. Die USSR, wat teen 1949 reeds ’n netwerk van wedersydse-hulp-verdrae in die Oosblok gesluit het, het in 1955 ’n amptelike alliansie in die Oosblok gevorm, naamlik die Warskouverdrag.

Die Hongaarse Rewolusie van 1956 het plaasgevind net nadat Chroesjtsjof gereël het dat die land se Stalinistiese leier, Mátyás Rákosi, uit sy amp onthef word. Ná ’n opstand deur die volk het die nuwe regering die geheime polisie amptelik ontbind en verklaar dat hy van plan is om aan die Warskouverdrag te onttrek en weer vrye verkiesings in te stel. Die USSR het die land binnegeval. Duisende Hongare is gearresteer, in die tronk gegooi en na die Sowjetunie verban, en sowat 200 000 Hongare het in die chaos uit die land gevlug. Die Hongaarse leier, Imre Nagy, en ander is tereggestel ná geheime verhore.

Van 1957 tot in 1961 het Chroesjtsjof die Weste herhaaldelik gedreig met kernuitwissing. Hy het beweer die vermoëns van Sojet-missiele is ver verhewe bo dié van Amerika en dat dit enige Amerikaanse of Europese stad van die kaart kon vee. Hy het egter nie soos Stalin geglo ’n oorlog is onafwendbaar nie en het gesê hy is vir ’n "vreedsame naasbestaan".

Nasionalistiese bewegings in sommige lande soos Guatemala, Indonesië en Indo-China het dikwels bande gehad met kommunistiese groepe – of so het dit ten minste vir die Weste gelyk. Amerika en die Sowjetunie het toenemend meegeding om invloed in die Derde Wêreld namate dekolonialisasie in die 1950's en vroeë 1960's momentum gekry het.

Amerika het die CIA gebruik om van verskeie vyandiggesinde Derde Wêreld-regerings ontslae te raak en regerings wat hy goedgekeur het te ondersteun. Die spanning tussen die twee lande is nie beïnvloed toe Amerika in 1953 gehelp het om die sjah van Iran terug op die troon te plaas nie, maar wel toe die weermag in Guatemala pres. Jacobo Arbenz Guzmán in 1954 afgesit het. Tussen 1954 en 1961 het Amerika ekonomiese hulp en militêre raadgewers gestuur om Suid-Viëtnam se pro-Westerse regering te help teen kommunistiese pogings om dit te destabiliseer.

Baie opkomende lande in Asië, Afrika en Latyns-Amerika het die druk verwerp om kant te kies in die stryd tussen Oos en Wes. Dit het gelei tot die stigting van die Beweging van Onverbonde Lande in 1961. Intussen het Chroesjtsjof bande met Indië en ander neutrale lande versterk. Pro-onafhanklikheidsbewegings in die Derde Wêreld het die naoorlogse orde verander in ’n pluralistiese wêreld van gedekolonialiseerde Afrika- en Midde-Oosterse lande en toenemende nasionalisme in Asië en Latyns-Amerika.

Die tydperk ná 1956 is gekenmerk deur ernstige terugslae vir die Sowjetunie, veral die beëindiging van die Sowjet-Chinese verbond. Mao het Stalin verdedig toe Chroesjtsjof hom in 1956 ná sy dood aangeval het en het die nuwe Sowjetleier met wantroue bejeën. Hy het hom daarvan beskuldig dat hy sy rewolusionêre aanslag verloor het.

Chroesjtsjof het hierna sy bes gedoen om betrekkinge tussen die twee lande te verbeter, maar Mao het nie belanggestel nie en China en die USSR het ’n intra-kommunistiese propaganda-oorlog begin. Die lande was in ’n bitter stryd gewikkel om leierskap in die globale kommunistiese beweging, en die twee het in 1969 militêr gebots oor ’n grenskonflik.

Aan die kernfront het die VSA en USSR hul stryd voortgesit en langafstandwapens ontwikkel wat tot in mekaar se gebied kon reik. In Augustus 1957 het die USSR die wêreld se eerste interkontinentale ballistiese missiel (IKBM) afgevuur en in Oktober die aarde se eerste ruimtesatelliet, Spoetnik 1. Met Spoetnik is die ruimtewedloop amptelik begin en die Apollo-maansendings het gevolg. Die veronderstelling was dat hoe beter jou ruimtetuie, hoe beter jou IKBM's.

Die Berlynse Krisis van 1961 was die laaste groot voorval in die Koue Oorlog oor die status van Berlyn en die naoorlogse Duitsland. Teen die vroeë 1950's is die Sowjetunie se beleid om emigrasie te stuit deur die meeste van die Oosbloklande gevolg. Honderdduisende Oos-Berlyners het egter elke jaar na Wes-Duitsland geëmigreer deur ’n "skuiwergat" in die stelsel tussen Oos- en Wes-Berlyn.

Talle professionele jong mense het Oos-Duitsland verlaat, en teen 1961 het byna 20% van die bevolking na die Weste geëmigreer. In Junie van daardie jaar het die Sowjetunie weer ’n ultimatum uitgereik waarin hy die onttrekking van Geallieerde soldate uit Wes-Berlyn eis. Die versoek is geweier en in Augustus het Oos-Duitsland ’n grens van doringdraad opgerig wat later vervang is deur die Berlynse Muur. So is die skuiwergat toegestop.

Die Sowjetunie het ná die Kubaanse Rewolusie in 1959 ’n verbond gesluit met die Kuba van Fidel Castro. In 1962 het pres. John F. Kennedy van Amerika met ’n vlootblokkade gereageer op die oprigting van Sowjet-kernmissiele in Kuba. Die Kubaanse Missielkrisis het die wêreld tot op die rand van ’n kernoorlog gedryf soos nog nooit tevore nie. Dit het egter ook bewys dat nie een van die kernmoondhede bereid was om kernwapens te gebruik nie uit vrees vir wedersydse uitwissing. Dit het gelei tot die eerste pogings tot kernontwapening en die verbetering van betrekkinge.

In 1964 het Chroesjtsjof se kollegas in die Kremlin hom ontsetel en hy is toegelaat om in vrede af te tree. Hy is beskuldig van onbeskoftheid en onbevoegdheid, dat hy die Sowjet-landbou geruïneer het en die wêreld tot op die rand van ’n kernoorlog gedryf het. Hy het ’n internasionale verleentheid geword met die bou van die Berlynse Muur, ’n openbare verleentheid vir Marxisme-Leninisme.

In die loop van die 1960's and 1970's moes die Koue Oorlog-magte gewoond raak aan ’n nuwe, ingewikkelder patroon van internasionale betrekkinge waarin die wêreld nie meer verdeel was in twee duidelik teenoorgestelde blokke nie. Wes-Europa en Japan het begin herstel van die Tweede Wêreldoorlog en hul ekonomieë het al hoe sterker geword, terwyl die Oosbloklande gestagneer het.

Vanweë die 1973-oliekrisis en die toename in Derde Wêreld-alliansies soos die Organisasie van Petroleumuitvoerlande (Opul) en die Beweging van Onverbonde Lande, het swakker lande ruimte gehad om hul stem dik te maak en druk van die twee supermoondhede te weerstaan. Die USSR moes intussen aandag gee aan sy binnelandse ekonomiese probleme. In dié tyd het Sowjet-leiers soos Brezjnef en Aleksei Kosigin die idee van détente begin steun.

In 1968 het ’n tydperk van politieke bevryding in Tsjeggo-Slowakye bekend as die Praagse Lente, gelei tot vryheid van die pers, spraak en beweging, ekonomiese klem op verbruikersgoedere, asook die moontlikheid van ’n veelpartyregering, beperkte mag aan die geheime polisie en onttrekking aan die Warskouverdrag.

Die Sowjetunie en die meeste van die lande van die Warskouverdrag het Tsjeggo-Slowakye binnegeval. Dit is gevolg deur ’n vlaag van emigrasie, met tot 300 000 Tsjegge wat gevlug het. Joego-Slawië, Roemenië, China en Wes-Europese Kommunistiese partye het beswaar teen die inval gemaak.

In September 1968, ’n maand ná die inval in Tsjeggo-Slowakye, het Brezjnef op die Vyfde Kongres van die Poolse Verenigde Werkersparty die Brezjnef-doktrine uiteengesit waarin hy die USSR die reg toeëien om enige land se soewereiniteit te skend wat Marxisme-Leninisme met kapitalisme probeer vervang.

Die doktrine se oorsprong lê in die mislukking van Marxisme-Leninisme in lande soos Pole, Hongarye en Oos-Duitsland, waar die lewenstandaard al hoe meer afgeneem het in vergelyking met die vooruitgang van Wes-Duitsland en die res van Wes-Europa.

Die VSA het sy hulp aan vriendskaplike lande in Asië voortgesit. Konflikte in randgebiede, veral Viëtnam, het voortgeduur. Johnson het 575 000 troepe in Suidoos-Asië gestasioneer om die Nasionale Front vir die Bevryding van Suid-Viëtnam (NBF) en hul Noord-Viëtnamese bondgenote in die Viëtnamoorlog te verslaan, maar sy duur beleid het die Amerikaanse ekonomie verswak, en teen 1975 gelei tot wat die grootste deel van die wêreld beskou het as ’n vernederende neerlaag van die wêreld se magtigste supermoondheid teen een van die wêreld se armste lande.

Intussen het Brezjnef probeer om die Sowjet-ekonomie te herstel wat ’n knou gekry het weens groot militêre uitgawes.

Die spanning tussen China en die USSR oor hul grensverskil het in 1969 ’n hoogtepunt bereik en pres. Richard Nixon van Amerika het besluit om die konflik te gebruik om die magsbalans in die Koue Oorlog na die Weste te verskuif. China wou sy betrekkinge met Amerika versterk in ’n poging om ’n houvas op die Sowjetunie te kry.

In Februarie 1972 het Nixon na Beijing gereis en met Mao Zedong vergader. Teen dié tyd was die Sowjetunie min of meer op gelyke voet met Amerika wat kernwapens betref terwyl die Viëtnamoorlog Amerika se invloed in die Derde Wêreld en sy betrekkinge met Wes-Europa geskaad het. Hoewel onregstreekse konflik tussen die supermoondhede in die laat 1960's en vroeë 1970's voortgeduur het, het die spanning begin verlig.

Ná sy besoek aan China het Nixon met Sowjetleiers, onder andere Brezjnef, in Moskou vergader. Dit het gelei tot twee belangrike wapenbeheerverdrae: SALT I, die eerste omvattende beheerooreenkoms wat deur albei supermoondhede onderteken is, en die Anti-Ballistiese Missielverdrag.

Nixon en Brezjnef het ’n nuwe tydperk van "vreedsame naasbestaan" afgekondig en ’n nuwe beleid van détente gevestig. Tussen 1972 en 1974 het die twee lande ook ooreengekom om hul ekonomiese bande te versterk, insluitend ’n toename in handel. Ná hul ontmoeting is die vyandelikheid van die Koue Oorlog vervang deur détente.

In die 1970's het die KGB onder Joeri Andropof voortgegaan met sy vervolging van bekende Sowjet-persoonlikhede soos Aleksandr Solzhenitsyn en Andrei Sacharof wat die Sowjet-leierskap gekritiseer het. Onregstreekse konflik tussen die twee supermoondhede het in dié tydperk van détente in die Derde Wêreld voortgeduur, veral tydens politieke krisisse in die Midde-Ooste, Chili, Ethiopië en Angola.

Hoewel pres. Jimmy Carter die kernwedloop verder wou stuit met ’n SALT II-ooreenkoms, is sy pogings in die wiele gery deur ander gebeure in die jaar, onder andere die Iranse Rewolusie en die Nicaragua-rewolusie, waartydens pro-Amerikaanse regerings afgesit is, en sy weerwraak teen die Sowjet-inmenging in Afghanistan in Desember.

Die term "tweede Koue Oorlog" word deur sommige historici gebruik vir die tydperk toe konflik in die Koue Oorlog in die laat 1970's en vroeë 1980's weer opgevlam het. Terwyl spanning toegeneem het, het albei kante meer militaristies geword.

In Desember 1979 het sowat 75 000 Sowjet-soldate Afghanistan binnegeval om die Marxistiese regering te steun wat gevorm is deur oud-premier Nur Muhammad Taraki, wat in September deur een van sy teenstanders in die party vermoor is. As gevolg daarvan het Carter die SALT II-verdrag aan die Senaat onttrek, beperkinge op die uitvoer van graan en tegnologie na die Sowjetunie ingestel, ’n aansienlike toename in militêre uitgawes gevra en aangekondig dat Amerika die Olimpiese Somerspele in 1980 in Moskou sou boikot. Hy het die Sowjet-inval beskryf as "die ernstigste bedreiging vir die vrede sedert die Tweede Wêreldoorlog".

In 1980 is Ronald Reagan tot Amerikaanse president verkies. Hy het belowe om militêre uitgawes te vergroot en die Sowjetunie oral te konfronteer. Hy en die nuwe Britse premier, Margaret Thatcher, het hulle albei uitgespreek teen die Sowjetunie en sy ideologie. Reagan het die USSR ’n "bose ryk" genoem en voorspel dat kommunisme op die "ashoop van die geskiedenis" sou beland.

Pous Johannes Paulus II het sy vaderland, Pole, in 1979 besoek en so ’n godsdienstige en nasionaliste oplewing veroorsaak wat gesentreer was om die Poolse vakbond Solidariteit. Dit kon gelei het tot die poging tot ’n sluipmoord op die pous in 1981. Reagan het ook ekonomiese sanksies teen Pole ingestel uit beswaar teen die onderdrukking van Solidariteit. Michail Soeslof, die Kremlin se top-ideoloog, het Sowjet-leiers gewaarsku om nie in te meng as Solidariteit beheer oor Pole oorneem nie uit vrees dat dit kon lei tot swaar ekonomiese sanksies, wat ’n katastrofe sou beteken het vir die Sowjet-ekonomie.

Die Sowjetunie se militêre uitgawes was so groot (tot 25 persent van die land se bruto nasionale produk) dat dit die ekonomie geskaad en gelei het tot minstens ’n dekade van ekonomiese stagnasie in die laat Brezjnef-tydperk.

Teen die vroeë 1980's het die USSR ’n militêre arsenaal en weermag opgebou wat groter as die VSA s’n was. Voorheen het Amerika staatgemaak op die veel beter gehalte van sy wapens, maar dié gaping het ook intussen verklein. Reagan het begin om die Amerikaanse weermag te versterk kort nadat hy president geword het. Dit het gelei tot die grootste versterking van die Amerikaanse weermag in vredestyd.

Spanning het toegeneem in die vroeë 1980's toe Reagan die Rockwell B-1 Lancer-program weer in werking gestel het wat deur die Carter-administrasie gekanselleer is, die LGM-118 Peacekeepers laat vervaardig het, Amerikaanse kruismissiele in Europa ontplooi het en sy eksperimentele Strategiese Verdedigingsinisiatief, wat die media "Star Wars" gedoop het, bekendgestel het – ’n verdedigingsprogram om missiele in midvlug af te skiet.

Teen die agtergrond van toenemende spanning tussen die Sowjetunie en Amerika en die ontplooiing van die Sowjetunie se ballistiese missiel RSD-10 Pioneer, met Wes-Europa as teiken, het Navo besluit om die MGM-31 Pershing te ontplooi asook kruismissiele in Europa, veral Wes-Duitsland. Hierdeur kon missiele Moskou binne net 10 minute bereik.

Die Sowjetunie het nie gereageer op Reagan se militêre versterking nie aangesien sy groot militêre uitgawes, ondoeltreffend beplande vervaardiging en kollektivistiese landbou reeds ’n swaar las op die Sowjet-ekonomie geplaas het. Terselfdertyd het Reagan Saoedi-Arabië oorreed om meer olie te vervaardig, al het ander nie-Opul-lande hulle produksie verhoog. Dit het gelei tot ’n oorlading van olie in 1980, wat die Sowjetunie geskaad het aangesien olie sy belangrikste uitvoerproduk was.

Al hierdie faktore het die Sowjet-ekonomie eindelik laat stagneer.

Op 1 September 1983 het die Sowjetunie ’n Koreaanse vliegtuig afgeskiet met 269 mense aan boord nadat dit sonder toestemming in die Sowjet-lugruim naby die eiland Sachalin gevlieg het. Reagan het dit as ’n slagting beskryf. Die voorval het steun vir militêre ontplooiing laat toeneem, en dit was van krag tot met latere ooreenkomste tussen Reagan en Gorbatsjof.

Amerika het voortgegaan om in buitelandse konflikte in te meng, onder andere in 1983 in Libanon, Grenada, Libië en Nicaragua.

Intussen het die Sowjetunie duur betaal vir sy eie inmenging. Brezjnef was oortuig daarvan dat die Sowjet-oorlog in 1979 in Afghanistan kort sou duur, maar Moslemse vegters, gerugsteun deur Amerika an ander lande, het groot weerstand gebied teen die inval. Die Kremlin het byna 100 000 troepe gestuur om sy marionet-regering te steun en baie waarnemers het dit "die Sowjetunie se Viëtnam" genoem.

Teen die tyd dat die redelike jong Michail Gorbatsjof in 1985 die hoofsekretaris van die Kommunistiese Party geword het, was die Sowjet-ekonomie stagnant en is dit verder geraak deur die lae oliepryse in die 1980's. Dit het Gorbatsjof genoop om maatreëls te ondersoek om toestande te verbeter.

Ná aanvanklik onsuksesvolle veranderings het Gorbatsjof in Junie 1987 ’n agenda van ekonomiese hervormings aangekondig met die naam perestroika, of herstrukturering. Met perestroika is die vervaardigingskwotastelsel verslap, private eienaarskap van besighede toegelaat en die weg geopen vir buitelandse beleggings.

Ondanks aanvanklike skeptisisme in die Weste, het Gorbatsjof bewys dat dit sy erns was om die Sowjet-ekonomie te herstel eerder as om die wapenwedloop met die Weste voort te sit. Deels in ’n poging om teenstand uit sekere gevestigde kringe binne die party te beveg, het Gorbatsjof terselfdertyd glasnost, of openheid, bekendgestel waarmee die vryheid van die pers en die deursigtigheid van staatsinstellings vergroot is. Dit het ook groter kontak tussen Sowjet-burgers en die Weste, veral die VSA, bewerkstellig en bygedra tot die toename in détente tussen die twee lande.

Reagan en Gorbatsjof het tussen 1985 en 1987 drie spitsberade gehou, in Genève, Switserland; Reykjavik, Ysland; en Washington, VSA. Laasgenoemde spitsberaad het gelei tot die ondertekening van die Intermediate-Range Nuclear Forces Treaty (INF).

In 1989 is ’n laaste spitsberaad in Moskou gehou. Daar het Gorbatsjof en George H. W. Bush die START I-wapenbeheerverdrag onderteken. In die volgende jaar het die Sowjetunie al hoe meer besef sy gas- en oliesubsidies en enorme getal soldate plaas groot druk op die sukkelende ekonomie. Die veiligheidsvoordeel van die bufferlande om die Sowjetunie was ook teen dié tyd irrelevant en die land het amptelik aangekondig dat hy nie meer sal inmeng in die binnelandse sake van Oos-Europese state nie.

In 1989 is Sowjet-soldate aan Afghanistan onttrek en teen 1990 het Gorbatsjof ingestem tot die hereniging van Duitsland.

Op 3 Desember 1989 het Gorbatsjof en George H. W. Bush by die Malta-spitsberaad verklaar dat die Koue Oorlog verby is. ’n Jaar later het die twee eertydse vyande saamgespan in die Golfoorlog teen Irak, ’n voormalige bondgenoot van die Sowjetunie.

Teen 1989 het Kommunistiese leiers van die Warskouverdragslande al hoe meer steun verloor sonder hulp van die Sowjetunie. In die USSR self het glasnost die bande laat verslap wat die land aanmekaargebind het en teen Februarie 1990, met die verbrokkeling van die Sowjetunie wat dreig, moes die Kommunistiese Party afstand doen van sy magsmonopolie.

Al hoe meer Sowjet-republieke het hul onafhanklikheid van Moskou aangekondig en in die res van Oos-Europa is kommunistiese regerings vreedsaam omvergewerp, soos in Pole, Hongarye, Tsjeggo-Slowakye en Bulgarye. Net Roemenië het sy kommunistiese regering met geweld omvergewerp en sy staatshoof tereggestel.






</doc>
<doc id="50819" url="https://af.wikipedia.org/wiki?curid=50819" title="Edwyn Bevan">
Edwyn Bevan

Edwyn Robert Bevan OBE, FBA (gebore 15 Februarie 1870 in Londen - oorlede 18 Oktober 1943 in Londen) was 'n veelsydige Engelse filosoof en geskiedkundige van die Helleense wêreld. Hy was die veertiende van sestien kinders van Robert Cooper Lee Bevan, 'n vennoot in Barclays Bank, en sy tweede vrou Frances Emma Shuttleworth, dogter van Philip Nicholas Shuttleworth, Biskop van Chichester.

Hy het 'n akademiese posisie te King's College London beklee. Die Arabis Anthony Ashley Bevan was sy broer, die komplotteoris Nesta Helen Webster was sy jongste suster en die kunstenaar Robert Polhill Bevan 'n neef. Hy het in 1896 getrou met Daisy Waldegrave, dogter van Granville Waldegrave, 3de Baron Radstock. Die egpaar het twee dogters gehad.

Bevan is 'n eredoktorsgraad toegeken by St. Andrews in 1922, en 'n ere-D.Litt. deur Oxford in 1923. In 1942 word hy 'n Deelgenoot van die Britse Akademie.




</doc>
<doc id="50824" url="https://af.wikipedia.org/wiki?curid=50824" title="Maranhão">
Maranhão

Maranhão (uitgespreek [maɾɐ̃ˈɲɐ̃w̃]) is een van die 26 state van Brasilië. Dit is ook een van die armste deelstate van die land. Maranhão se hoofstad en grootste stad, São Luís, het 'n bevolking van 986 826 in 2008 gehad.

Brasilië se enigste woestyn, wat uit rollende en vaste sandduine bestaan, is in die Lençóis Maranhenses Nasionale Park geleë.


</doc>
<doc id="50826" url="https://af.wikipedia.org/wiki?curid=50826" title="Spoetnik 1">
Spoetnik 1

Spoetnik 1 (Russies: Спутник-1; volle naam Простейший Спутник-1, Prosteisji Spoetnik-1, of Elementêre Satelliet-1) was die eerste satelliet wat om die Aarde gewentel het. Dit is op 4 Oktober 1957 deur die Sowjetunie in ’n ovaalvormige, lae wentelbaan geplaas en was die eerste van ’n reeks satelliete wat saam bekend staan as die Spoetnik-ruimteprogram.
Die onverwagte aankondiging van die Spoetnik se lansering was die begin van die Ruimtewedloop tussen die Sowjetunie en die VSA in die Koue Oorlog. Dit het ’n tydperk van nuwe politieke, militêre, tegnologiese en wetenskaplike ontwikkelings ingelui.

Spoetnik 1 het ook gehelp om die digtheid van die aarde se boonste atmosfeerlaag te bepaal deurdat die veranderinge in die satelliet se wentelbaan gemeet is. Dit het ook data verskaf van die verspreiding van radioseine in die ionosfeer. Inligting oor meteoroïede is ook na die aarde teruggesein.

Spoetnik 1 is van Terrein No. 1 by die 5de Tjoeratam-lanseersentrum (nou Baikonoer) in die Kazachstanse Sosialistiese Sowjetrepubliek gelanseer en het teen 29 000 km per uur om die aarde gewentel. Dit het 96,2 minute geneem om ’n omwenteling te voltooi en het radioseine teen 20.005 and 40.002 MHz uitgestuur, wat deur radio-amateurs dwarsoor die wêreld opgevang is. Die seine is 22 dae lank uitgestuur totdat die sender se batterye op 26 Oktober pap geword het. Die satelliet het op 4 Januarie 1958 uitgebrand toe dit die aarde se atmosfeer binnegedring het nadat dit 60 miljoen km gereis het en drie maande in sy wentelbaan was.



</doc>
<doc id="50827" url="https://af.wikipedia.org/wiki?curid=50827" title="Spoetnik 2">
Spoetnik 2

Spoetnik 2 (Russies: Спутник-2; volle naam Простейший Спутник-2, Prosteisji Spoetnik-2, of Elementêre Satelliet-2) was die tweede satelliet wat om die Aarde gewentel het. Dit is op 3 November 1957 deur die Sowjetunie gelanseer en was die eerste satelliet met ’n lewende dier, die hond Laika.
Die satelliet was ’n 4 meter hoë, keëlvormige kapsule. Dit het verskeie kompartemente gehad vir radiosenders, ’n telemetriestelsel, ’n programmeringseenheid, ’n temperatuurbeheerstelsel en wetenskaplike instrumente. Die hond Laika was in ’n spesiaal verseëlde kajuit.

Ingenieurs- en biologiese data is 15 minute lank tydens elke omwenteling na die aarde gestuur deur ’n Tral D-telemetriestelsel. Twee meters het son-, ultraviolet-, kosmiese en X-strale gemeet. Daar was nie ’n televisiekamera aan boord nie – foto's van honde op Spoetnik 5 word dikwels verkeerdelik as dié van Laika geïdentifiseer.

Spoetnik 2 is in ’n 212 x 1 660 km-wentelbaan geplaas met ’n vuurpyl soortgelyk aan die een wat vir Spoetnik 1 gebruik is. Nadat die satelliet sy wentelbaan bereik het, is die neuskeël suksesvol afgeskiet, maar die Blok A-kern het nie soos beplan afgeskei nie. Dit het die werking van die hittebeheerstelsel in die wiele gery. Verder het ’n deel van die isolasiemateriaal afgeskeur, wat tot gevolg gehad het dat die binneruim temperature van tot 40 °C bereik het. Daar word gereken dat Laika weens die hitte net ’n paar uur oorleef het in plaas van die beplande 10 dae. Spoetnik 2 se wentelbaan het afgeneem en dit het die aarde se atmosfeer op 14 April 1958 binnegedring ná 162 dae in die ruimte.

Die eerste lewende wese in die ruimte groter as ’n mikrobe was ’n bastersamojeed-wyfie met die naam "Koedrjafka" ("Krulletjies"), maar sy is later "Laika" ("Blaffer") herdoop. Sy het sowat 6 kg geweeg. Die opgestopte kajuit, met drukbeheer, was groot genoeg sodat sy kon staan of lê. Dit is van suurstof voorsien en die kos en water was in ’n gelatienvorm.

Laika het ’n veiligheidshelm aangehad en elektrodes het tekens van lewe gemeet. Volgens die meters was Laika aanvanklik ontsteld, maar sy het haar kos geëet. In Oktober 2002 het Russiese bronne bekend gemaak dat Laika ná ’n paar uur dood is aan hitte en stres, en dat sy nie versmoor het soos aanvanklik geglo is nie. As sy nie daaraan gevrek het nie, sou sy uitgesit gewees het met behulp van vergiftigde kos, anders sou sy doodgebrand het toe die satelliet die aarde se atmosfeer binnegedring het. Die sending het die eerste data verskaf oor die gedrag van ’n lewende organisme in ’n ruimte-omgewing.



</doc>
<doc id="50828" url="https://af.wikipedia.org/wiki?curid=50828" title="Spoetnik 3">
Spoetnik 3

Spoetnik 3 (Russies: Спутник-3, of Satelliet-3) was die derde satelliet in die Spoetnik-ruimteprogram. Dit is op 15 Mei 1958 deur die Sowjetunie gelanseer vanaf die Tjoeratam-lanseersentrum (nou Baikonoer) in die Kazachstanse Sosialistiese Sowjetrepubliek. Dit was ’n navorsingsatelliet om die boonste atmosfeer en die nabye ruimte te verken.

In Julie 1956 het die Sowjetunie onderneem om sy eerste satelliet om die aarde te ontwerp en bou. Dit is die ISZ (vir искусственный спутник Земли; "iskoesstwenni spoetnik Zemli" of "kunsmatige aardsatelliet") genoem. Dit was veronderstel om die Sowjetunie se eerste satelliet te wees. Die lansering is egter voortdurend uitgestel en eindelik is die eenvoudige Spoetnik 1 en daarna Spoetnik 2 in die plek daarvan gelanseer uit vrees dat die VSA die Sowjetunie in die ruimte sou voorspring.

Spoetnik 3 was keëlvormig, 3,57 m lank en 1,73 m breed by sy basis. Dit het 1 327 kg geweeg. Twaalf wetenskaplike instrumente aan boord het data verskaf oor onder meer die druk en samestelling van die boonste atmosfeer, die konsentrasie van gelaaide deeltjies, atoomkerns in kosmiese strale en magnetiese en elektrostatiese velde. Dit het tot 6 April 1960 in sy wentelbaan gebly.



</doc>
<doc id="50829" url="https://af.wikipedia.org/wiki?curid=50829" title="Spoetnik 4">
Spoetnik 4

Spoetnik 4 of Korabl-Spoetnik 1 (Russies: Спутник 4; Корабль-Спутник-1 of Skipsatelliet-1) was die eerste toetsvlug van die Sowjetunie se Wostok-ruimtetuig wat later vir die eerste bemande ruimtevlug gebruik sou word. Dit is op 15 Mei 1960 gelanseer. ’n Fout in die gidsstelsel het veroorsaak dat die tuig na ’n hoër wentelbaan beweeg het in plaas daarvan om terug te keer aarde toe. Dit het die atmosfeer eers op omstreeks 5 September 1962 binnegedring. ’n Stuk is gevind in die middel van ’n straat in Manitowoc, Wisconsin, in die noorde van die VSA.

Die ruimtetuig, die eerste in ’n reeks waarmee die moontlikheid van bemande ruimtevlugte ondersoek is, het wetenskaplike instrumente bevat, asook ’n televisiestelsel en ’n kajuit met ’n pop.


</doc>
<doc id="50830" url="https://af.wikipedia.org/wiki?curid=50830" title="Spoetnik 5">
Spoetnik 5

Spoetnik 5 of Korabl-Spoetnik 2 (Russies: Спутник-5; Корабль-Спутник-2 of Skipsatelliet-2) was die tweede toetsvlug van die Sowjetunie se Wostok-ruimtetuig wat later vir die eerste bemande ruimtevlug gebruik sou word. Dit was die eerste keer dat diere die ruimte ingestuur is en veilig teruggebring is aarde toe. Dit is op 19 Augustus 1960 gelanseer en het die weg gebaan vir die eerste bemande ruimtevlug, Wostok 1, wat minder as agt maande later gelanseer is.

In die ruimtetuig was twee honde, Belka en Strelka, 40 muise, twee rotte en verskeie plante, sowel as ’n televisiekamera wat die honde afgeneem het. Die tuig het op 20 Augustus teruggekeer, ’n dag ná die lansering. Al die diere was veilig en kort ná die landing is een van Strelka se hondjies na Caroline Kennedy, dogter van die destydse pres. John F. Kennedy, gestuur as ’n geskenk van die Sowjetunie.


</doc>
<doc id="50832" url="https://af.wikipedia.org/wiki?curid=50832" title="Alagoas">
Alagoas

Alagoas (uitgespreek [alaˈɡoɐs]) is een van die 26 state van Brasilië. Dit is ook een van die armste deelstate van die land. Alagoas se hoofstad en grootste stad, Maceió, het 'n bevolking van 922 458 in 2006 gehad.


</doc>
<doc id="50838" url="https://af.wikipedia.org/wiki?curid=50838" title="Soest, Nederland">
Soest, Nederland

Soest is 'n dorp en munisipaliteit in die Nederlandse provinsie Utrecht en het sowat 46 000 inwoners (2010).

Die naam Soest (Zoys, Soyse, Suysen, Sose) beteken: op die grens van hoë en lae grond. Of dit kom van die nedersetting aan 'kant-oos'. Die oorsprong van die dorp lê ook aan die oostekant van Die Engh.




</doc>
<doc id="50839" url="https://af.wikipedia.org/wiki?curid=50839" title="Sergipe">
Sergipe

Sergipe (uitgespreek [sɛʁˈʒipi]) is die kleinste van die 26 state van Brasilië. Sergipe se hoofstad en grootste stad, Aracaju, het 'n bevolking van 505 286 in 2006 gehad. Sergipe is in die noordooste van die land geleë en word deur die deelstaat Bahia in die suide en weste, Alagoas in die noorde en die Atlantiese Oseaan in die ooste begrens.


</doc>
<doc id="50841" url="https://af.wikipedia.org/wiki?curid=50841" title="Società Sportiva Lazio">
Società Sportiva Lazio

Società Sportiva Lazio is 'n sokkerklub uit Rome in die deelstaat Lazio in Italië.

Italiaans Kampioen (2)
Beker van Italië (6)
Italiaanse Supercup (3)
UEFA Cup Winner's Cup (1)
UEFA Super Cup (1)
Beker van die Alpe (1)




</doc>
<doc id="50845" url="https://af.wikipedia.org/wiki?curid=50845" title="Samizdat">
Samizdat

Samizdat (wetenskaplike transliterasie van самиздат, afgelei van Russies сам - "self, "eie" en издательство - "uitgewery") het in die Unie van Sosialistiese Sowjetrepublieke en later ook in ander reële sosialistiese state na die verspreiding van alternatiewe en opposisionele literatuur langs nie-amptelike kanale - onder meer deur handgeskrewe afskrifte, getikte eksemplare of fotokopieë - en die verspreiding van hierdie gedupliseerde werke verwys. 

In die geval van sangers wat krities teenoor die kommunistiese bewind gestaan het soos Wladimir Wissotski is bandopnemers gebruik om opnames van konserte deur middel van oudiobande te versprei. Hierdie vorm van Samizdat het ook as "Magnitizdat" bekend gestaan. 'n Ander metode, wat reeds in die 1940's ingespan is om konsertopnames te versprei, was die sogenaamde "rockmusiek op die gebeente" (Russies рок на костях) waarby konserte op 'n x-straalopname gestoor is.

Samizdat was 'n algemene verskynsel in die Sowjetunie, Pole, die DDR, Tsjeggoslowakye en Hongarye. Kritiese tekste van skrywers, digters, publisiste en sangers is net soos ander werke wat nie aan die Sosialistiese realisme se riglyne voldoen het nie gewoonlik nie deur staatsbeheerde uitgewerye gepubliseer nie. Benewens privaat lesings was Samizdat sodoende dikwels die enigste manier om kritiese en opposisionele werke aan 'n breër publiek bekend te stel.


</doc>
<doc id="50847" url="https://af.wikipedia.org/wiki?curid=50847" title="Tenerife">
Tenerife

Tenerife is die grootste eiland van die Kanariese Eilande en die digsbevolkste eiland van Spanje. Dit is in die middel van die eilandgroep geleë.

Dit het 'n bevolking van 908 555 inwoners en 'n oppervlakte van 2 034,38 km. Die hoofstad is Santa Cruz de Tenerife. Nog 'n groot stad is San Cristóbal de La Laguna, 'n Unesco-wêrelderfenisgebied.

Nog 'n wêrelderfenisgebied is die Teide- Nasionale Park met die bergpiek Teide – op 3 718 meter die hoogste punt van Spanje en die derde grootste vulkaan ter wêreld vanaf sy basis.

Oorspronklik is die eiland Tenerife deur inheemse Guanche bewoon, wat die eiland bereik het 200 v.C.. Vir bykans twee duisend jaar lank het hulle die eiland bevolk en probeer om by sy eienaardige omgewing aan te pas tot 1496 is verneder deur die Spaanse troepe. Die Guanche wat van Berberse (komende van Noord-Afrika) oorsprong was, maar word vandag gebruik om te verwys na die ou inwoners van die eilande. Die Guanche het hoofsaaklik in natuurlike grotte of lawa-buise gewoon, maar soms ook in klipskuilings en tente. Hulle het baie gode, geeste en duiwels aanbid en het hul afgestorwenes gebalsem (Guanche-mummie).

In Desember 1493, Alonso Fernández de Lugo verkry vanaf Kings Katolieke die bevestiging van hul regte van verowering op die eiland Tenerife. In April 1494, en van Gran Canaria, die oorwinnaar geland op die kus van die huidige Santa Cruz de Tenerife met troepe van skiereiland en kanarie gemaak van omtrent twee duisend man te voet en 200 perde. Na die verhoging van 'n fort hy uiteengesit om te delf in die eiland. Poesteriormente, was daar verskeie gevegte, totdat die eiland verower in September 1496.

Rondom 1670 was daar 'n beduidende emigrasie na Amerika en gestig families Tenerife verskeie stede soos San Antonio, Texas in die Verenigde State. Later, Tenerife geword skaal reis na Amerika en Port of Santa Cruz de Tenerife is tans een van die belangrikste oor die Atlantiese Oseaan en die wêreld.

In 1792 die Universiteit van La Laguna (die oudste van die Kanariese Eilande) is geskep in die stad van San Cristóbal de La Laguna. Hierdie stad was vir drie eeue die hoofstad van die Kanariese Eilande. In 1833 was dit aangewys as die hoofstad van die argipel die stad Santa Cruz de Tenerife. Sedert 1927 het die aandelekapitaal van die Kanariese Eilande met die stad Las Palmas de Gran Canaria.




</doc>
<doc id="50848" url="https://af.wikipedia.org/wiki?curid=50848" title="Teide">
Teide

Die Pico del Teide [ˈpiko ðel ˈtejðe] op die Kanariese eiland Tenerife is Spanje se hoogste bergpiek. Op 'n hoogte van 3 718 meter is dit ook die derde hoogste eilandvulkaan op aarde.

Die Pico del Teide maak deel uit van die munisipaliteit La Orotava. Van die berggebied is 18 990 hektaar tot nasionale park verklaar. Die Nasionale Teide-park is tans een van die mees besoekte parke in Europa en word deur UNESCO sedert 2007 as 'n wêrelderfenisgebied gelys.



</doc>
<doc id="50852" url="https://af.wikipedia.org/wiki?curid=50852" title="Renato Russo">
Renato Russo

Renato Manfredini Filho, bekend as Renato Russo (27 Maart 1960, Rio de Janeiro - 11 Oktober 1996) was 'n Brasiliaanse sanger.

Tot die ouderdom van ses, het Renato in Rio de Janeiro met sy familie gewoon. Hy begin studeer by die College vroeë Olavo Bilac, op Ilha do Governador. In daardie tyd sou geskryf het 'n pragtige essay genoem "Old House, in puin ...", wat ook beskikbaar is in sy geheel.

In 1973 het die gesin verskuif van Rio de Janeiro na Brasília, gaan woon in die Suid-vleuel in 1975 op die ouderdom van vyftien, Renato begin ondervind een van die moeilikste fases van sy lewe en nuuskierig wanneer uit epiphysiolysis gediagnoseer is met 'n siekte been. Deur te weet die uitslag, dokters ondergaan die operasie vir die inplanting van die drie-gaffel platinum wasbak. Harde Renato gely siekte, bly ses maande in die bed met byna geen verkeer.

Sy eerste band was die Aborto Elétrico, saam met die broers Felipe Lemos (BR) (tromme) en Flavio Lemos (bas) en Suid-Afrikaanse Andre Pretorius (kitaar). Die groep het vier jaar, 1978-1982, eindig 'n stryd tussen Renato en so gedoen. Aborsie Electric was die saad wat gelei het tot Legião Urbana en Aanvanklike Capital (wat gevorm word deur Flavio en so gedoen, saam met kitaarspeler en sanger Loro Jones dinho Ouro Preto).

Toe Renato Russo gesterf het, weeg hy slegs 45 pond as gevolg van komplikasies van VIGS (hy was MIV-positief is sedert 1989), maar nooit in die openbaar geopenbaar sy siekte. Toe hy gesterf het hy het 'n seun, Giuliano Manfredini, met slegs 7 (sewe) jaar oud. Renato se liggaam is veras en sy as gegooi oor die tuin van die terrein van Roberto Burle Marx.


</doc>
<doc id="50855" url="https://af.wikipedia.org/wiki?curid=50855" title="Plinius die ouere">
Plinius die ouere

Gaius Plinius Secundus (23 n.C. – 25 Augustus 79), beter bekend as Plinius die ouere, was 'n Romeinse outeur, natuurkundige en natuurfilosoof, asook 'n vloot- en weermagkommandeur van die vroeë Romeinse ryk, en persoonlike vriend van keiser Vespasianus. Sy vryetyd is grootliks aan studies gewy; aan die beskrywings van sy ondersoeke en veldwaarnemings van natuurlike en geografiese verskynsels, waaruit hy 'n ensiklopediese werk, die "Naturalis Historia" saamgestel het, wat as 'n toonbeeld aanvaar is in baie aanverwante werke daarna. Plinius die jongere, sy susterskind, het só na hom verwys in 'n brief aan die historikus Tacitus:

"Vanuit my eie oogpunt gesien, ag ek diegene geseënd vir wie, as 'n vergunning van die gode, dit beskore is om òf te doen wat beskrywenswaardig is, òf te skryf wat lesenswaardig is; en uitermate geseënd diesulkes wat beskik oor albei voorregte. Onder die laasvermelde garde sal my oom getel word, danksy sy eie en ook jou lektuur."
Plinius verwys hier daarna dat Tacitus op 'n tans verlore werk van sy oom, "Geskiedenis van die Germaanse Oorloë", aangewese was. Plinius die ouere is oorlede op 25 Augustus 79 n.C., tydens 'n reddingspoging om 'n vriend en sy familie van die nabye van berg Vesuvius te ontruim, kort na die uitbarsting daarvan die stede Pompeji en Herculaneum uitgewis het. 'n Heersende wind het hul skip verhoed om weer van die strand terug te keer. Hy het inmekaargesak en gesterf, en sy metgeselle het dit later toegeskryf aan giftige gasse. Maar aangesien hulle self daardeur ongedeerd gelaat is, kan natuurlike oorsake nie uitgesluit word nie.

Plinius se geboorte- en sterftedatums word albei uit die datum van die uitbarsting van Vesuvius in Augustus 79 gerekonstrueer, benewens uit 'n stelling van sy susterskind, Plinius, dat hy in sy 56ste jaar oorlede is, wat naamlik sy geboortejaar as 23 n.C. aandui.

Plinius was die seun van 'n ridderlike, "Gaius Plinius Celer", en sy gade, "Marcella". Nòg die jonger, nòg die ouer Plinius meld hul name, en kennis daarvan kan teruggevoer word na 'n fragmentariese inskripsie (CIL V 1 3442) gevind in 'n veld te Verona en aangeteken deur die 16de-eeuse Augustynse monnik Onofrio Panvinio van Verona. Die inhoud van die inskripsie is onderhewig aan die rekonstruksie daarvan, behalwe dat die name in alle interpretasies na vore kom. Of hý wel 'n augur was, en sý "Grania Marcella" genaamd was, is minder seker. Jean Hardouin huldig 'n stelling uit 'n onbekende maar na sy mening antieke bron, wat sou aanvoer dat Plinius van Verona afkomstig was, en dat sy ouers Celer en Marcella was. Hardouin meld Catullus ook as landgenoot.

Verdere pogings om Celer en Marcella met ander gentes in verband te bring is hoogstens gissings, en Hardouin is die enigste geleerde om die onbekende bron te gebruik. Hoe die inskripsie in Verona kon opduik, is onbegryplik, maar kan aan oorlewering van sy eiendom vanaf Plinius die jongere se destyds Toskaanse (tans Umbriaanse) landgoed te Colle Plinio toeskryfbaar wees. Dit is benoorde van Città di Castello geleë, en kan onbetwisbaar met hom verbind word weens sy voorletters op die dakteëls. Daar het hy ook standbeelde van sy voorsate aangehou.

Plinius die ouere is gebore in Como, en nie te Verona nie: dit is slegs by wyse van sy boorlingskap van "Gallië Transpadana" dat hy Catullus van Verona as sy "conterraneus" aandui, oftewel medelandgenoot, en wel nie sy "municeps", of mededorpsgenoot nie. 'n Standbeeld van Plinius op die fasade van die Duomo van Como vereer hom as 'n plaaslike seun. Hy het 'n suster gehad, "Plinia", wat in die Caecilii getrou het, en die ma geword het van (sy susterskind), Plinius die jongere, wie se briewe sy werk en studieroetine in besonderhede beskryf.

Twee inskripsies wat die tuisdorp van Plinius die jongere as Como uitwys, geniet voorrang bo die Verona-teorie. Een (CIL V 5262) herdenk die jongere se loopbaan as keiserlike magistraat en sonder sy aansienlike liefdadigheids- en munisipale toegifte uit, ten gunste van die inwoners van Como. 'n Ander (CIL V 5667) identifiseer sy vader se nedersetting as Fecchio (van die Oufentina stam) naby Como. Dit is daarom waarskynlik dat Plinia 'n plaaslike meisie was en Plinius die ouere, haar broer, van Como afkomstig was.

Gaius was 'n telg van die Plinii gens. Hy het sy eie cognomen, Secundus, aangeneem, eerder as die van sy vader, Celer. Aangesien sy aangenome seun dieselde cognomen aangeneem het, het Plinius 'n nuwe loot gevestig, die Plinii Secundi. Die familie was vermoënd; Plinius die jongere se gekombineerde erfgelate landgoede het hom so welgesteld gelaat, dat hy 'n skool en 'n biblioteek kon stig, 'n fonds kon begunstig vir die voeding van die vroue en kinders van Como en verskillende landgoede rondom Rome en die Como-meer kon besit, en benewens sekere van sy vriende uit persoonlike geneentheid kon verryk. Geen vroeëre voorkoms van die Plinii is bekend nie.

In 59 v.C., slegs 82 jaar voor die geboorte van Plinius, het Julius Caesar Novum Comum (latere Comum) gestig as 'n "colonia" om die streek te beveilig teen die Alpynse stamme, wat hy nie kon verslaan nie. Hy het 'n bevolking van 4,500 uit ander provinsies (onbekend van waar) gebring om hul in Comasco te vestig, benewens 500 aristokratiese Grieke vir bewoning van Novum Comum self. Hierdie gemeenskap was gevolglik multi-etnies en die Plinies se herkoms kon uit enige oord wees. Of enige gevolgtrekking uit Plinius se voorkeur vir Griekse woorde gemaak kan word, of Julius Pokorny se afleiding van die naam uit noord-Italies, as "bles", bly kwessies vir spekulatiewe opinie. Daar skyn geen blyke te wees van enige etniese onderskeide in Plinius se tyd nie. Die gemeenskap het hul wel op hul Romeinse burgerskap geroem.

Plinius die ouere het ongetroud gebly en geen kinders gehad nie. In sy testament het hy sy susterskind aangeneem, wat die begunstigde bemagtig het om die hele boedel te erf. Die aanneming was by skrywers oor die onderwerp bekend as 'n "testamentêre aanneming", wat volgens hul aanduidings beperk was tot gevalle van naambenoeming, maar Romeinse jurisprudensie erken geen sodanige kategorie nie. Plinius die jongere was gevolglik die aangenome seun van Plinius die ouere, maar wel nie in Plinius die ouere se leeftyd nie. Vir minstens 'n sekere tydperk, egter, het Plinius onder dieselde dak gewoon as sy suster en susterskind (wie se eggenoot en pa vroeg oorlede is), aangesien dit die geval was toe Plinius besluit het om die uitbarsting van berg Vesuvius te ondersoek, waar hy deur die loodsing van 'n reddingspoging onderbreek is, en die boodskapper van 'n vriend wat om sy bystand gevra het.

Plinius se vader het hom na Rome geneem vir sy opleiding, waar Plinius meld dat hy Marcus Servilius Nonianus gesien het.

In 46 n.C., op die ouderdom van 23 is Plinius in die weermag opgeneem as 'n junioroffisier, soos die gebruik was vir jong mans van die ridderlike rang. Ronald Syme, Pliniese geleerde, rekonstrueer drie periodes in drie onderskeie range. Plinius se belangstelling in Romeinse lettere het guns en toegeneentheid by ander literatore van die hoër range gewek, met wie hy blywende vriendskappe gesmee het. Later het hierdie vriendskappe sy toetrede tot die hoër echelons van die staat vergemaklik; nietemin is hy wel ook om sy kennis en bevoegdheid geag. Volgens Syme, het hy sy loopbaan as 'n "praefectus cohortis" begin, 'n "kommandeur van 'n kohort" ('n infanteriekohort, aangesien junioroffisiere as voetsoldate begin het), onder Gnaeus Domitius Corbulo, self 'n skrywer (wie se werke nie behoue is nie) in Laer-Germanië. In 47 n.C. het hy deelgeneem aan die Romeinse verowering van die Chauci en die aanlê van die kanaal tussen die riviere Maas en Ryn. Sy beskrywing van die Romeinse skepe wat oornag in die stroom ankerlê om drywende bome af te weer, dra die stempel van 'n ooggetuieverslag.

Op 'n sekere onbekende tydstip is Plinius oorgeplaas na die bevel oor Bo-Germanië onder Publius Pomponius Secundus, met 'n bevordering tot militêre tribuun, 'n stafaanstelling met pligte toegewys deur die distrikskommandeur. Pomponius was 'n halfbroer van Corbulo; albei seuns van Vistilia. Sy was 'n gesiene matrone van die Romeinse hoëlui, wat sewe kinders by ses eggenote gehad het; verskeie van die kinders met keiserlike konneksies, insluitend 'n toekomstige keiserin. Plinius se opdragte is onduidelik, maar hy moes deelgeneem het aan die veldtog teen die Chatti in 50 n.C., op ouderdom 27, in sy vierde diensjaar. Deur sy assosiasie met die kommandeur in die praetorium het hy 'n kennis en noue vriend van Pomponius geword, wat ook 'n literator was.

Op 'n verdere onseker datum is Plinius terugverplaas na Laer-Germanië. Corbulo het die aanstelling as bevelhebber in die ooste aanvaar. Hierdie keer is Plinius bevorder tot "praefectus alae", "kommandeur van 'n ala", afgevaardig oor die ruiterybattaljon van om en by 480 manskappe. 'n Onderskeid is steeds getref tussen legionarisse en vennote auxilia, selfs noudat alle Italiane ook Romeinse burgers was. Plinius, komende uit noord-Italië, was 'n vennotekommandeur, soos meeste van die ruitery van die tyd (maar gelyk in rang, gesag en voordele aan hul Romeinse eweknieë). Hy het die res van sy diensopname daar deurgebring. 'n Dekoratiewe phalera, of beslag van 'n harnas, met sy naam daarop is te "Castra Vetera" gevind, 'n groot Romeinse weermag- en vlootbasis aan die laer-Ryn. Plinius se laaste kommandeur aldaar, blykbaar nie 'n literator of noue vriend van hom nie, was Pompeius Paulinus, wat 55 tot 58 n.C. goewerneur van Laer-Germanië was. Plinius vermeld dat hy persoonlik kennis gedra het dat Paulinus ongeveer 12,000 pond silwereetgery op 'n veltog teen die Germane saamgeneem het ('n praktyk wat nie welwillendheid by die gedissiplineerde Plinius sou ontlok nie).

Volgens sy susterskind, was dit tydens hierdie periode dat hy sy eerste boek geskryf het (miskien in winterkwartiere wanneer sy vryetyd meer toerykend was), 'n werk omtrent die gebruik van missiele vir berede troepe, "De jaculatione equestri". Die werk het nie behoue gebly nie, maar in sy "Natuurgeskiedenis" blyk hy minstens 'n deel van die inhoud te onthul: deur aanwending van die perd se intelligensie as hulpmiddel vir die lanswerper, om missiele uit die berede posisie te werp. In hierdie tydperk het hy ook gedroom dat die gees van Drusus Nero hom smeek om sy nagedagtenis van vergetelheid te red. Die droom het Plinius genoop om oor te gaan tot die skryf van 'n geskiedenis van al die oorloë tussen die Romeine en die Germane, wat hy vir 'n aantal jare nie sou afhandel nie.
Boek I, Hoofstuk 1 van "Historia Naturalis" dra die werk op aan die keiser, Titus Flavius, seun van Vespasianus. In daardie huldiging noem Plinius vir Titus 'n ou kasernemaat (die verwantskap van 'n "contubernium", "tentmaats"): "jy … het my geag as 'n medesoldaat en barakmaat. Nòg het die omvang van jou opgang enige verandering by jou meegebring ..." Die probleem met die sinsnede is die ouderdomsverskil van 16 jaar tussen Plinius en die jonger Titus. Op die gestelde tyd was Titus 'n militêre tribuun. Hy kon nie 'n kameraad van dieselde rang as Plinius in Bo-Germanië gewees het nie, aangesien Titus in 50 n.C. net 11 jaar oud was. 'n Verklaring van die strofes aan die hand van Titus se latere veldtogte in die ooste, sou aan getuienis ontbreek terwyl die omstandighede onversoenbaar is: Titus was hier die aanvoerende generaal (nie 'n kameraad van laer rang nie) terwyl Plinius òf 'n privaat-burgerlike òf self 'n generaal was tydens sy afvaardiging deur Vespasianus.

Die diensplig in Laer-Germanië is die enigste oortuigende geleentheid waar Titus 'n "contubernium" met Plinius kon deel. Offisiere van die hoëlui het 'n dekadelange diensplig aanvaar (teenoor 'n gewone legionaris se 20 of 25 jaar). Plinius se dienstermyn sou in 56 n.C., op ouderdom 33, verstreke wees. Sy daaropvolgende verslag van 'n sonsverduistering, wat in 59 n.C. in Campanië sigbaar was, blyk 'n ooggetuieverslag te wees; hy was moontlik 'n burgerlike ten tyde daarvan. In 56 n.C. was Titus 17 jaar oud, en sy pa destyds nie keiser nie. Die staf van 'n kommandeur het dikwels kwartiere en eetgeriewe gedeel met die kommandeur, veral op veldtogte. Aan die blote omstandighede te oordeel, was Titus 'n nuwe offisier in Plinius se staf, aan die einde van Plinius se dienstyd. Betrekkinge tussen die twee, een byna oud genoeg om die ander se pa te wees, sou soos dié tussen Plinius en Pomponius gewees het.

Op die vroegste tydstip wat Plinius die diensplig kon verlaat, was Nero, die laaste van die Julio-Claudiese dinastie, reeds vir twee jaar keiser. Nero se bewind het ten einde geloop in 68 n.C., toe Plinius 45 jaar oud was. In hierdie tydperk het Plinius nie enige hoë amp beklee, of werk in diens van die staat verrig nie. In die daaropvolgende Flawiese dinastie was sy dienste in sodanige aanvraag dat hy sy regspraktyk moes opgee, wat suggereer dat hy gepoog het om die aandag van Nero te vermy, 'n bewindhebber wat nie onverdiend deur sy tydgenote as 'n gevaarlike medeling beskou is nie.

In die Neroonse tyd het Plinius hoofsaaklik te Rome gewoon. Hy vermeld die kaart van Armenië en die naburige Kaspiese landstreek, wat in 58 n.C. na Rome gestuur is deur die staf van Corbulo. Hy het ook die aanbou van Nero se Domus Aurea of "Goue Huis" gesien na die vuur van 64.

Benewens regsaakbetoë, het Plinius geskryf, nagevors en opgelees. Sy tweede gepubliseerde werk was 'n biografie van sy voormalige kommandeur, Pomponius Secundus, in twee boeke. Na verskeie jare in die gevangenis onder Tiberius, 31-37 n.C. (wat hy benut het vir die skryf van tragedies), is Secundus in 38 gerehabiliteer deur Caligula (wat later sy halfsuster, Caesonia, as gade geneem het), konsul gemaak in 41 en as "legatus" na Germanië gestuur, waar hy 'n oorwinning oor die Chatti gehaal het, en 'n triomftog gegun is. Na hierdie hoogtemerk verdwyn Secundus van die historiese rekord, om nooit weer vermeld te word, buiten deur die Plinies nie; en is nie onder die vriende of vyande van Nero te vinde nie.

Die ouer Plinius meld dat hy "in die versameling van Pomponius Secundus, die digter, 'n besonder deurlugtige landsburger," manuskripte in die "antieke handskrif van Tiberius en Caius Gracchus" kon besigtig. Die tydperk van sy hoogste luister sou sy triomf van 50 of 51 n.C. wees. In 54 n.C. het Nero aan bewind gekom, 'n tyd toe Plinius aan sy twee militêre geskrifte werksaam was. Plinius die jongere sê dat die biografie van Secundus "’n plig was wat hy aan die herinnering van sy vriend verskuldig was", wat die oorlye van Secundus impliseer. Die omstandighede van hierdie plig en enige aanduibare verband met sy moontlike myding van Nero het saam met die werk verlore gegaan.

Intussen het die twintig boeke van sy "Geskiedenis van die Germaanse Oorloë" voltooiing genader, wat naamlik die enigste gesag is om uitdruklik aangehaal te word in die eerste ses boeke van die "Annale" van Tacitus, en besmoontlik een van die "Germania" se hoofbronne was. Dit het verdwyn ten gunste van die geskrifte van Tacitus (wat aansienlik korter is), en, vroeg in die 5de eeu, was Symmachus skepties dat hy enige kopie sou kon naspoor.

Soos met Caligula, het Nero se geestestoestand blykbaar 'n geleidelike agteruitgang ondergaan in die verloop van sy bewind. Plinius het heelwat van sy tyd gewy aan skryfwerk aangaande die betreklik veilige onderwerpe van grammatika en retoriek. Hy het drie boeke, in ses bande, gepubliseer, as opvoedkundige handleiding in retoriek, getiteld "Studiosus", "die student." Plinius die jongere sê daarvan: "die orator word opgelei van wellig die wieg tot perfeksie." Dit is opgevolg deur agt boeke getiteld "Dubii sermonis", "Rakende Twyfelagtige Fraseologie." (Hierdie werke is tans albei verlore.) Sy susterskind voer aan: "Hy het dit in die Neroonse termyn geskryf, in die laaste jare van sy bewind, toe elke literêre konsepsie wat in die minste onafhanklik of hovaardig was, weens onderhorigheid as gevare uitgesonder is."

In 68 het Nero nie meer oor enige vriende of ondersteuners beskik nie. Hy het selfmoord gepleeg, en die skrikbewind was op 'n einde; so ook hierdie tussenspel in Plinius se verpligtinge jeens die staat.

Met die jaareinde van 69 n.C., na 'n jaarlange burgeroorlog as nasleep van Nero se dood, het Vespasianus, 'n suksesvolle generaal, keiser geword. Soos Plinius, was hy van die middelstand, of ridderlikes. Hy het deur die weermagrange en publieke ampte opgang gemaak en uiteindelik sy teëstanders verslaan om die hoogste amp in te palm. Sy voor die hand liggende uitdagings was om vrede te herstel onder keiserlike gesag en die ekonomie op 'n vaste grondslag te stel. In sy administrasie is alle bystand en lojaliteit benodig wat te vinde was. Plinius, op wie daar skynbaar onvoorwaardelik vertrou is, miskien (soos afgelei kan word) op aanbeveling van Titus, is dadelik aan die werk gesit en toegewys aan 'n deurlopende opeenvolging van die mees hoogstaande prokuratorskappe, volgens Suetonius. 'n Prokurator was tipies 'n goewerneur van 'n keiserlike provinsie. Daar was pal 'n tekort aan, en 'n soeke na ampsbekleërs vir die veelvuldige ryksbenoemings.

'n Bepalende studie van Plinius se prokuratorskappe is uitgevoer deur die klassieke geleerde Friedrich Münzer, wat deur Ronald Syme gehandhaaf is, om 'n standaard verwysingsraamwerk daar te stel. Münzer het vier prokuratorskappe veronderstel, waarvan twee klinkklaar betuig word, terwyl 'n verdere twee waarskynlik, dog betwisbaar is. Twee doen egter nie Suetonius se beskrywing gestand van 'n deurlopende opeenvolging nie. Gevolglik voer Pliniese kenners twee tot vier prokuratorskappe aan, terwyl die origes aan besoeke toegeskryf word, deur diegene wat nie die volle skema huldig nie. Münzer's se volle uitleg is as volg.

Volgens Syme, mog Plinius 'n "opvolger van Valerius Paulinus" wees, wat naamlik vroeg in 70 n.C. prokurator van Gallië Narbonensis (suidoos-Frankryk) was. Hy blyk 'n "vertroudheid met die provincia" te toon, wat egter ook andersins verklaarbaar is. Byvoorbeeld meld Plinius dat: "Na die bewerking van die grond, die gebruike en beskawingspeil van die inwoners, en die omvang van welvaart, word dit nie deur enige van die provinsies oortref nie, en sou dit opsommend meer getrou as 'n landstreek van Italië as 'n provinsie voorgestel kan word."
Plinius het gewis 'n tydperk in die Africaprovinsie deurgebring, en besmoontlik as prokurator. Onder die gebeure of besienswaardighede wat hy aanskou het was die aanhitsing van die "rubetae", giftige paddas (Bufonidae), deur die Psylli; die geboue berei uit gevormde sooimure, "wat enige sement se konsistensie troef;" en die ongewoon vrugbare kuslangse oase te Gabès (toe Tacape), Tunisië, tans 'n Wêrelderfenisterrein. Syme beskou 70-72 n.C. as die termyn van die Africaanse prokuratorskap.

Die prokuratorskap van Hispanië Tarraconensis was volgende. 'n Stelling deur Plinius die jongere dat sy oom 400,000 sesterces vir sy manuskripte aangebied is deur Larcius Licinius tydens sy (Plinius die ouere) se Hispaniese prokuratorskap, lewer die duidelikste uitspraak in enige van die drie. Plinius lys die bevolkings van "Nabye Hispanië" (moderne Asturias en Gallaecië), insluitend die onderskeie bevolkingstatistieke en burgerregte. Hy beperk homself tot 'n uittreksel daarvan uit vrees dat hy die "leser sal uitput". Aangesien dit die enigste geografiese streek is waarvoor hy die inligting verskaf, veronderstel Syme dat Plinius bygedra het tot die sensus van Nabye Hispanië, wat in 73/74 deur Vibius Crispus, legaat van die keiser, uitgevoer is, waarvolgens Plinius se prokuratorskap aldaar dateer word.
Tydens sy verblyf in Hispanië het hy vertroud geraak met die landbou en veral die gouddelwerye van die noorde en weste van die land. Sy beskrywings van die verskeie mynboumetodes laat die indruk van 'n ooggetuie te oordeel aan sy bespreking van gouddelwery-metodes in sy Natuurgeskiedenis. Hy kon ook die delwery te Las Medulas besoek het.
Die laaste amp as prokurator, alhoewel spekulatief, was dié van Gallië Belgica, gebaseer op Plinius se vertroudheid daarmee. Die hoofstad van die provinsie was Augusta Treverorum (Trier), vernoem na die alomwonende Treveri. Plinius meld dat in "die voorafgaande jaar" 'n snerpende winter die eerste gesaaides van die Treviri geruïneer het; hulle het weer gesaai in Maart en kon "’n uiters ruimskootse oes" behaal. Die probleem met die strofe is die vasstelling van die jaar waarin dit geskryf is. Deur 77 as die opsteldatum te neem, het Syme 74-75 n.C. voorgestel as die datums van die prokuratorskap, toe Plinius vermoedelik hierdie gebeure kon waarneem en beskryf. Die argument is volkome op aannames gevestig; nietemin word hierdie datums genoodsaak in 'n rekonstruksie van Suetonius se deurlopende prokuratorskappe, wat 'n aanstelling in Gallië Belgica sou insluit.

Plinius is 'n terugkeer na Rome (sy tuiste) gegun vir 'n tyd in 75/76 n.C.. Hy was vermoedelik tuis vir die eerste amptelike vrystelling van sy "Natuurgeskiedenis" in 77. Of hy in Rome was vir die inhuldiging van Vespasianus se Tempel van Vrede in die Forum in 75 n.C., essensieel 'n museum vir uitstalling van kunswerke wat deur Nero geplunder is en voorheen die Domus Aurea versier het, is onseker. So ook sy moontlike aanvoering van die "vigiles" (of nagwagte) as mindere aanstelling. Die laasgenoemde pos strook nie met Plinius die jongere se uitspraak oor hierdie periode nie:

"Voor dagbreek het hy gewoonlik op Vespasianus gewag (wat ook snags tyd ingeruim het vir afhandeling van besigheid), en dan voortgegaan om die opdragte uit te voer wat hy ontvang het."
Wanneer daardie opdragte afgehandel is, het hy na sy leeswerk en teksaanhalings teruggekeer, 'n duidelike heenwyse na sy bearbeiding van die "Natuurgeskiedenis". Geen spesifieke amp is in hierdie regimen onderskeibaar nie. Dit kon wellig nie as admiraal te Misenum volvoer word, tensy sy teenwoordigheid aldaar oorbodig by die uitvoering daarvan was nie. Aan die blote omstandighede te oordeel was hy 'n amptelike agent van die keiser in 'n semi-private hoedanigheid. Moontlik was hy hier tussen aanstellings. In ieder geval het sy aanstelling as prefek van die vloot te Misenum hom na Misenum geneem, waar hy by sy suster en susterskind woonagtig was. Vespasianus is aan 'n siekte oorlede op 23 Junie 79. Plinius het hom slegs met twee maande oorleef.

Plinius se laaste werk, volgens sy susterskind, was die "Naturalis Historia", 'n ensiklopedie waarin hy heelwat van die kennis van sy tyd saamgevat het. Gevolgtrekkings omtrent die publikasiedatum, samestelling, of wanneer die werk begin en afgehandel is, hang af van die benadering.

Die ensiklopedie benut sekere materiaal uit sy herinneringe van vroeëre tye, en van sy voorafgaande werke, soos die boek oor Germanië. Daar is geen aanduiding dat hy toe reeds beplan het om dit later in 'n ensiklopedie op te neem nie. Meeste van die verwysings in die ensiklopedie moes van sy teksaanhalings ontleen gewees het, wat hy deurlopend aangevul het. Hy het 'n leser en sekretaris gehuur om dié notas te hou, en die sekretaris in wintertyd van handskoene voorsien sodat sy skryfhand nie van koue sou verstyf nie. Die aanhalings wat vir hierdie doel versamel is het effe minder as 160 bande beslaan, waarvoor Larcius Licinus, die praetoriaanse legaat van Hispanië Tarraconensis, 'n ydele aanbod van 400,000 sesterces gemaak het. Dit sou, soos reeds vermeld, in 73/74 gewees het. Met sy dood het Plinius die bykans 160 bande aan sy susterskind nagelaat. Wanneer met samestelling begin is, is onbekend. Aangesien ander werke sy tyd tydens die Neroonse bewind in beslag geneem het, en hy toe die geskiedenis van sy tye moes afhandel, is dit onwaarskynlik dat hy voor 70 begin het. Die prokuratorskappe het die ideale geleentheid gebied vir 'n ensiklopediese gedagteraamwerk. Die datum van 'n omvattende samestelling kan nie aan 'n spesifieke jaar toegeskryf word nie. Die datums van verskillende dele moet, indien moontlik, deur filologiese analise bepaal word (die "post-mortem" deur kenners).
Die naaste bekende gebeurtenis aan 'n enkele publikasiedatum; d.i., wanneer die manuskrip aan die publiek vrygestel kon wees om te leen en kopieer, en moontlik aan die Flawiërs gelewer is, is die datum van huldiging van die eerste van die 37 boeke. Dit is naamlik aan die "keiser" Titus. Aangesien Titus en Vespasianus dieselde name gehad het, "Titus Flavius Vespasianus", het vroeëre skrywers 'n huldiging aan Vespasianus veronderstel. Plinius se vermelding van 'n broer (Domitianus) en ampte wat met 'n vader gedeel is, met die aanskrywing van dié vader as "groot", wys eenduidig op Titus. Aangesien Titus as keiser aangespreek word, het Vespasianus vermoedelik gesterf, in welke geval die datum 79 n.C. sou wees.

Nietemin meld Plinius dat Titus ses keer konsul was. Die eerste ses konsulskappe van Titus was in 70, 72, 74, 75, 76 en 77 n.C., almal gemeenskaplik met Vespasianus, wat die datum van die huldiging aan 77 toeskryf. In daardie jaar was Vespasianus 68. Hy het vir enige jare gemeenskaplik met Titus regeer, wat die rede kon wees dat hy Plinius geoorloof het om Titus as "keiser" aan te spreek, en benewens die werk aan hom op te dra.
Op enkele afrondingsdetail na, is die werk van 37 boeke in 77 n.C. afgehandel. Dit sou ongegrond wees om te aanvaar dat dit in geheel in 77 geskryf is, of dat Plinius dit toe as afgehandel beskou het. Verder sou die huldiging voor publikasie voltooi word, en kon dit ook vroeër privaat of aan die publiek vrygestel gewees het, sonder 'n huldiging. Die enigste onbetwisbare feit is dat Plinius nie na 79 daaraan kon werk nie.
Die Naturalis Historia is een van die grootste enkele werke om van Romeinse tot moderne tye te oorleef het, en maak aanspraak op 'n oorsig oor die hele veld van antieke kennis, gebaseer op die beste outoriteite wat aan Plinius beskikbaar was. Hy voer aan dat hy die enigste Romein was om ooit so 'n werk te onderneem het. Dit omvat die studierigtings plantkunde, dierkunde, sterrekunde, geologie en mineralogie, benewens die benutting van hierdie hulpbronne. Dit bly 'n standaardwerk vir die Romeinse periode en die tegnologiese vordering en begrip van natuurverskynsels in sy tyd. By sekere besprekings van tegniese prestasies is Plinius die enigste bron vir die vermelde uitvindings, soos spoeling in myntegnologie of die gebruik van watermeulens vir die vergruising en maal van koring. Heelwat van sy beskrywings is deur argeologie bevestig. Dit is bykans die enigste geskrif om die werke van eietydse kunstenaars te beskryf, en is 'n verwysingsbron in kunsgeskiedenis.

Die werk het 'n model geword vir alle latere ensiklopedië in terme van die omvang van die onderwerpe vir oorweging, die praktyk van verwysing na oorspronklike outeurs, en 'n omvattende indeks van die inhoud. Die werk is opgedra aan keiser Titus, seun van Plinius se noue vriend, die keiser Vespasianus, in die eerste jaar van Titus se bewind. Dit is die enigste werk deur Plinius wat oorleef het, en die laaste van sy publikasies, wat ontbreek aan 'n finale hersiening weens sy skielike en onverwagse dood in 79 n.C. tydens die uitbarsting van Vesuvius.

Plinius is deur die onlangs ontslape Vespasianus aangewys as "praefek" van die Romeinse vloot. Op 24 Augustus, 79 n.C., was Plinius te Misenum gestasioneer, ten tyde van die groot uitbarsting van berg Vesuvius, wat Pompeji en Herculaneum oorweldig het. Hy was besig met voorbereidings vir die oorsteek van die Baai van Napels om die verskynsel direk waar te neem, toe 'n boodskap van sy vriend Rectina arriveer, wat om reddingshulp gevra het. Op sy bevel is die galeie gelanseer vir die ontruiming van die oorkantste strandfront, terwyl hy self in "'n snelvarende kotter" vertrek het, 'n besluit wat hom moontlik sy lewe gekos het. Sy susterskind, Plinius die jongere, het 'n verslag gelewer van sy dood, soos dit van die oorlewendes verneem is. Die susterskind en sy ma, het besluit om nie die oorvaart oor die baai mee te maak nie.
Namate die ligte vaartuig die strand te Herculaneum genader het, het piroklastiese sintels en puimsteen daarop begin val. Plinius se stuurman het 'n terugkeer aanbeveel, waarop Plinius geantwoord het: ""Geluk begunstig die moediges, stuur na waar Pomponianus is,"" d.i. Stabiae, naby die moderne dorp Castellammare di Stabia. Hulle het geland en Pomponianus aangetref wat "in die grootste konsternasie" verkeer het. Plinius het hom omhels en opgebeur. Die kotter is gelaai, maar dieselde winde wat dit na Stabiae gebring het, het verhoed dat hulle vertrek. Plinius het sy geselskap eers met 'n eetgeselligheid gerusgestel. Daarna het hy gaan slaap, terwyl hulle gewag het dat die wind bedaar, maar eindelik is die geboue ontruim uit vrees dat hulle kon intuimel. Hulle het die puimreën buite aangedurf, maar Plinius het bly sit. Hy kon selfs nie met hul bystand opstaan nie, en is daarom agtergelaat. Sy metgeselle het aanvaar dat sy terugslag en sterfte te wyte was aan inaseming van giftige dampe wat deur die vulkaan vrygestel is. Met hul terugkeer drie dae later (26 Augustus) na die verstrooiing van die wolkpluim, is sy liggaam onder die puimval gevind, sonder oënskynlike eksterne beserings. Die probleem met die bewering van gifdampe, is dat sy metgeselle nie deur die beweerde toksiese gasse geaffekteer is nie, en dat hul mobiliteit nie daardeur geaffekteer is nie, terwyl Plinius moes sit en nie kon opstaan nie. Aangesien hy as 'n gesette man beskryf is, word 'n fatale kardiovaskulêre aanval tipies veronderstel; dit is, sy vriende het hom agtergelaat omdat hy reeds dood was. Hy kon ook aan asma gely het.

Die verhaal van sy laaste ure word oorvertel in 'n brief wat sewe en twintig jaar later aan Tacitus geadresseer word deur die ouer Plinius se susterskind en erfgenaam, Plinius die jongere, wat ook aan 'n ander korrespondent 'n verslag van sy oom se geskrifte en lewenswandel gestuur het. Die fragment van Suetonius vermeld 'n iewat minder vleiende weergawe; dat Plinius die strand sou nader slegs uit wetenskaplike belangstelling, en dan 'n slaaf sou vra om hom te dood ten einde van die vulkaan se hitte te ontkom. Dit is nie 'n ewe betroubare bron nie, aangesien dit aan die susterskind se brief duidelik blyk dat die persone wat deur Plinius te hulp gesnel is, wel ontkom het om die verhaal in detail weer te gee; daarbenewens veronderstel Suetonius 'n geselskap van getuies van omstandighede, voldoende straf om Plinius af te takel, of om hom tot 'n bevel op sy eie lewe te oorreed, terwyl die getuies self oënskynlik aan geen van die strawwe kondisies onderworpe was nie.


</doc>
<doc id="50856" url="https://af.wikipedia.org/wiki?curid=50856" title="Pernambuco">
Pernambuco

Pernambuco (uitgespreek in Portugees [pɛʁnɐ̃ˈbuku]) is een van die 26 deelstate van Brasilië. Pernambuco se hoofstad en grootste stad, Recife, het 'n bevolking van 1 561 659 in 2009 gehad.


</doc>
<doc id="50857" url="https://af.wikipedia.org/wiki?curid=50857" title="Herversekering">
Herversekering

Herversekering is die versekering van versekeraars. Versekeraars laat risiko wat hulle aanneem deur middel van herversekeringskontrakte aan herversekeraars oor. Dit is belangrik om tussen herversekering en koversekering te onderskei: eersgenoemde is die proses waarby 'n versekeraar, wat direkte polisse skryf, 'n gedeelte van sy risikolas aan 'n derdeparty oorlaat; laasgenoemde verwys na die gelyktydige versekering by twee versekeraars deur een party. Elke versekeraar in só 'n geval dra 'n ooreengekome deel van die risikolas. By herversekering is die versekerde in direkte kontak met die versekeraar alleen en het hy of sy geen saak met die herversekeraar nie. Indien die herversekeraar sy verpligting in geval van 'n eis nie kan nakom nie, moet die direkte versekeraar steeds aan die uitbetaling aan die eiser verantwoord. Met koversekering verseker die kliënt onafhanklik met elke koversekeraar en betaal hy of sy aparte premies aan elke versekeraar. 'n Eis word apart aan elke versekeraar gestel, sou so 'n geval voorkom. Indien een versekeraar nie sy verpligting in geval van 'n eis kan nakom nie, is die ander versekeraar(s) alleen vir hul proporsie van die versekering verantwoordelik.

Versekeraars maak gebruik van herversekering in geval waar bv. groot industriële of kommersiële eiendom se risiko só massief is dat die versekeringsfirma sy deure sal moet sluit in geval van 'n enkele groot eis van só 'n polishouer. 'n Manier om hierdie probleem te omseil is om herversekering uit te neem. Herversekering help ook om eiservarings oor tydperke uit te stryk, wat beleggersvertroue in versekeraars versterk. 'n Ander gebruik van herversekering is om te beskerm teen opeenhoping van risiko's, wat voorkom wanneer die versekeraar 'n ongebalanseerde portefeulje risiko's het. Dese wanbalans mag ontstaan danksy die aard van die besigheidsklasse wat geskryf word (bv. oorblootstelling aan motorversekeringseise), die geografiese areas wat gedek word of die tipe polishouers wat gelok word. Die risiko van opeengehoopte risiko's word verminder deur herversekeringsooreenkomste te onderteken sodat die versekeraar in geval van katastrofiese gebeurtenisse met eise kan byhou.

Herversekering kan op ieder 'n verhandelings- of fakultatiewe basis verrig word. Verhandelingsbesigheid is van toepassing op 'n gegewe klas of klasse van besigheid oor 'n gespesifiseerde tydperk, en verplig die direkte skrywer om 'n gespesifiseerde proporsie van sy risiko in daardie klas(se), onderhewig aan gespesifiseerde voorwaardes (premiekoerse, onderskrywingskriteria, esv.) aan die herversekeraar oor te laat, terwyl dit die herversekeraar verplig om hierdie risiko's met daardie voorwaardes te aanvaar. In ander woorde beteken dit dat die versekeraar 'n gedeelte van die risiko van 'n ganse portefeulje aan die herversekeraar oordra, en sodoende geen vryheid het om sogenoemde slegte risiko's oor te dra en die goeie risiko's te behou nie.

'n Fakultatiewe ooreenkoms beskryf die voorneme om ietwat risiko van indiwiduele polisse aan die herversekeraar oor te dra, maar dit plaas geen verpligting op enige party nie: die direkte skrywer kan besluit welke spesifieke risiko's dit wil behou en welkes dit aan die herversekeraar wil afstaan, en te gelykertyd kan die herversekeraar besluit welke oorgelate risiko's te aanvaar en, indien wel, onderhewig aan welke voorwaardes. Die direkte skrywer het die reg om ander herversekeraars te benader indien die herversekeraar nie bereid is om die voorgestelde risiko's en ooreenkombare voorwaardes te aanvaar nie.




</doc>
<doc id="50858" url="https://af.wikipedia.org/wiki?curid=50858" title="Ceará">
Ceará

Ceará (uitgespreek [siaˈɾa]) is een van die 26 state van Brasilië. Ceará se hoofstad en grootste stad, Fortaleza, het 'n bevolking van 2 505 552 in 2009 gehad.


</doc>
<doc id="50861" url="https://af.wikipedia.org/wiki?curid=50861" title="Rente">
Rente

Rente is die prys wat 'n lener aan 'n uitlener betaal vir die gebruik van 'n bate, wat die kapitaal genoem word. Enkelvoudige rente is wanneer slegs die kapitaalbedrag rente verdien, m.a.w. rente wat reeds verdien is, verdien nie ook rente nie. "K" rand belê teen 'n enkelvoudige rentekoers van "i" per jaar word "K"(1 + "in") rand teen die einde van "n" jaar. In die praktyk is enkelvoudige rente egter 'n rare verskynsel. Saamgestelde rente is die geval waar rente reeds verdien, verdere rente verdien. "K" rand belê teen 'n saamgestelde rentekoers van "i" per jaar word ná een jaar "K"(1 + "i"), ná twee jaar "K"(1 + "i") plus rente op "K"(1 + "i"), m.a.w. "K"(1 + "i") + "iK"(1 + "i") = "K"(1 + "i"), ná drie jaar word dit "K"(1 + "i"), en ná "n" jaar word dit "K"(1 + "i").


</doc>
<doc id="50862" url="https://af.wikipedia.org/wiki?curid=50862" title="Spoetnik 6">
Spoetnik 6

Spoetnik 6, Korabl-Spoetnik 3 (Russies: Корабль-Спутник-3 of Skipsatelliet-3) of Wostok-1K No. 3 was ’n Sowjet-ruimtetuig wat in 1960 gelanseer is. Dit was ’n toetsvlug vir die Wostok-ruimtetuig en het twee honde bevat, Ptsjolka en Moesjka (die Russiese verkleinwoorde van "by" en "vlieg" onderskeidelik), sowel as ’n televisiekamera en wetenskapinstrumente.

Spoetnik 6 is op 1 Desember 1960 van Terrein No. 1 by die 5de Tjoeratam-lanseersentrum (nou Baikonoer) in die Kazachstanse Sosialistiese Sowjetrepubliek gelanseer vooraan ’n Wostok-L-lanseervuurpyl. Dit is in ’n lae wentelbaan om die aarde geplaas. Die vlug het ’n dag geduur, waarna dit op 2 Desember weens ’n tegniese fout in die atmosfeer gedisintegreer het.


</doc>
<doc id="50863" url="https://af.wikipedia.org/wiki?curid=50863" title="Spoetnik 7">
Spoetnik 7

Spoetnik 7 of Tjazjoli Spoetnik (Russies: Тяжёлый Спутник; "Swaar Satelliet"), ook bekend as Wenera 1WA No. 1, was ’n Sowjet-ruimtetuig. Dit is op 4 Februarie 1961 van Terrein No. 1 by die 5de Tjoeratam-lanseersentrum (nou Baikonoer) in die Kazachstanse Sosialistiese Sowjetrepubliek gelanseer en was veronderstel om die eerste ruimtevlug te wees om die planeet Venus te verken.

Weens ’n tegniese fout het Spoetnik 7 egter nooit sy lae wentelbaan verlaat nie. Dit het die aarde se atmosfeer op 26 Februarie 1961 oor Siberië binnegedring. In ’n poging om die mislukking van die ruimtesending te ontken het die Sowjet-regering aangekondig dat die tuig ’n toetsvlug was vir ’n "swaar satelliet" wat sou dien as lanseerplatform vir toekomstige sendings.

Nog ’n tuig, die Wenera 1, is ’n week later suksesvol in ’n heliosentriese wentelbaan na Venus geplaas, maar die instrumente het ’n week later foutief geraak.


</doc>
<doc id="50864" url="https://af.wikipedia.org/wiki?curid=50864" title="Wenera 1">
Wenera 1

Die Wenera 1 was die Sowjetunie se tweede vlug om die planeet Venus te verken. Dit is op 12 Februarie 1961 gelanseer. Die Venus 1- Outomatiese Interplanetêre Stasie het bestaan uit ’n ronde romp met ’n koepel vooraan. Dit was altesaam 2,035 meter lank en het 643,5 kg geweeg. Twee sonpanele was aan die romp geheg en ’n antenne van twee meter sou data van Venus na die aarde stuur.

Aan boord was wetenskapinstrumente soos ’n magnetometer, metereoriet-opspoorders en instrumente om sonwind en kosmiese strale te meet. Binne-in die koepel was ’n KDU-414-enjin vir midvlug-aanpassings.

Die Wenera 1 is gelanseer ’n week ná die mislukking van die Sowjetunie se eerste verkenningstuig na Venus, die Spoetnik 7. Dit is in twee stadiums gelanseer. Die Spoetnik 8 van 7 ton is in ’n wentelbaan om die aarde geplaas en die interplanetêre stasie is van daar na Venus gelanseer.

Inligting oor sonwind en kosmiese strale is op drie geleenthede suksesvol na die aarde gestuur. Sewe dae later is data nie op die geskeduleerde tyd gestuur nie. Op 19 en 20 Mei 1961 het Wenera 1 binne 100 000 km van Venus verybybeweeg en ’n heliosentriese wentelbaan binnegegaan.

Daar word geglo dat die instrumente ophou werk het omdat die tuig oorverhit het. Hoewel geen inligting oor Venus na die aarde gestuur is nie, was die Wenera 1 ’n belangrike mylpaal in ruimtetuig-ontwerp – dit was die eerste werklik moderne verkenningstuig en die eerste een wat midvlug-aanpassings kon maak.




</doc>
<doc id="50866" url="https://af.wikipedia.org/wiki?curid=50866" title="Wenera 2MW-1 No.1">
Wenera 2MW-1 No.1

Wenera 2MW-1 No.1, in die Weste ook bekend as Spoetnik 19, was ’n Sowjet-ruimtetuig wat in 1962 gelanseer is as deel van die Wenera-ruimteprogram en was veronderstel om op die planeet Venus te land. Weens ’n tegniese probleem het dit egter nie sy wentelbaan om die aarde verlaat nie en dit het ’n paar dae later die aarde se atmosfeer binnegedring. Dit was die eerste van twee Wenera 2MW-1-tuie wat die Sowjetunie gelanseer het – albei sendings het misluk.

Die naam Spoetnik 23, en later Spoetnik 19, is deur die VSA gebruik om die tuig te identifiseer, aangesien die Sowjetunie aanvanklik nie die tuig se interne aanwysings bekend gemaak het nie en dit ook weens die mislukking van die sending nie ’n amptelike naam gehad het nie.


</doc>
<doc id="50868" url="https://af.wikipedia.org/wiki?curid=50868" title="Wenera-ruimteprogram">
Wenera-ruimteprogram

Wenera (Russies: Венера; "Venus") is die naam van ’n reeks ruimtetuie wat die Sowjetunie tussen 1961 en 1984 gelanseer het om data van die planeet Venus in te samel. Nes verskeie ander verkenningstuie van dié land is latere tuie twee-twee gelanseer. Tien van die Wenera-verkenningstuie het suksesvol op Venus geland en data oor die planeet se oppervlak na die aarde gestuur. Nog 13 tuie het data oor Venus se atmosfeer teruggestuur.

Onder die tuie was die eerste een wat die atmosfeer van ’n ander planeet binnegedring het (Wenera 4 op 18 Oktober 1967), om ’n sagte landing op ’n ander planeet uit te voer (Wenera 7 op 15 Desember 1970), om beelde van die oppervlak terug te stuur (Wenera 9 op 8 Junie 1975) en om hoëresolusie-radarbeelde van Venus te neem (Wenera 15 op 2 Junie 1983). Die reeks was dus in sy geheel baie suksesvol. Ongelukkig heers uiterste toestande op Venus se oppervlak en het die tuie net tussen 23 minute en twee uur gewerk.

Die eerste Sowjet-poging om ’n ruimtetuig verby Venus te stuur was op 4 Februarie 1961, maar die tuig het nie sy wentelbaan om die aarde verlaat nie. In pas met die Sowjetunie se destydse beleid om nie inligting oor mislukte sendings bekend te maak nie, is aangekondig dat die tuig ’n toetsvlug was vir ’n "tjazjoli spoetnik" ("swaar satelliet") wat sou dien as lanseerplatform vir toekomstige sendings. Dit was ook bekend as Wenera 1WA of Spoetnik 7.

Wenera 1 en Wenera 2 is gelanseer om verby Venus te beweeg sonder om die atmosfeer binne te dring. Wenera 1 is op 12 Februarie 1961 gelanseer. Die instrumente het ná sewe dae ophou werk. Daar word geglo dit het binne 100 000 km van Venus verbybeweeg en ’n heliosentriese wentelbaan binnegegaan. Wenera 2 is op 12 November 1965 gelanseer, maar sy instrumente het ook ophou werk nadat dit sy wentelbaan om die aarde verlaat het.

Wenera 3 tot 6 was van soortgelyke ontwerp. Hulle het sowat ’n ton elk geweeg en is deur die Molnija-vuurpyl gelanseer. Die tuie was toegerus om data oor Venus se atmosfeer na die aarde te stuur en nie om te land nie. Hoewel gehoop is hulle sou steeds werk wanneer hulle die oppervlak bereik, het die eerste tuie feitlik onmiddellik ophou werk.

Wenera 3 was die eerste mensgemaakte voorwerp op ’n ander planeet se oppervlak nadat dit op 1 Maart 1966 op Venus neergestort het. Die instrumente het egter ophou werk toe dit die atmosfeer binnedring en geen data oor die oppervlak is teruggestuur nie.

Op 18 Oktober 1967 was Wenera 4 die eerste ruimtetuig wat die atmosfeer van ’n ander planeet gemeet het.

Toe die Sowjetunie besef die tuie hou op werk voordat hulle die oppervlak bereik, het hulle die Wenera 5 en 6 gelanseer om die atmosfeer te verken. Hulle is ontwerp om van byna die helfte van hul vrag ontslae te raak voordat hulle die planeet se atmosfeer binnedring en het onderskeidelik 53 en 51 minute se data teruggestuur voordat hulle batterye pap was.

Die Wenera 7 was die eerste tuig wat ontwerp is om ’n sagte landing op Venus uit te voer. Dit was swaar gebou om te verseker dat dit die landing oorleef en het min eksperimente aan boord gehad. Ondanks ’n tegniese fout is die druk gemeet, asook sterk streekwinde van tot 100 meter per sekonde.

Die tuig se valskerm het ophou werk net voor dit die oppervlak bereik het. Die tuig het omgeslaan, maar die slag oorleef. Die antenne het verskuif en die radioseine was dus baie swak, maar dit is 23 minute lank opgevang (met temperatuur-telemetrie) voordat die batterye pap geword het. Dit het dus op 15 Desember 1970 die eerste mensgemaakte voorwerp geword wat data van Venus se oppervlak na die aarde stuur.

Wenera 8 het ’n uitgebreide stel wetenskapinstrumente aan boord gehad om die oppervlak te bestudeer.

Wenera 9 tot 12 het ’n ander ontwerp as die vorige tuie gehad. Hulle het sowat 5 ton elk geweeg en is deur die Proton-vuurpyl gelanseer. Die tuie het ’n oordragbus gehad met enjins wat die tuig in ’n wentelbaan om Venus kon plaas. Dit het ook gedien as opvanger en herleier van die radioseine. Die verkenningstuig was bo-op die bus vas en is spesiaal ontwerp vir operasies op die oppervlak. Dit het ook ’n lugrem gehad en ’n skokabsorberende ring het die tuig tydens landing beskerm. Die instrumente het minstens 30 minute lank gewerk.

Die landingstuie het die meeste van die instrumente en elektronika bevat, en het ’n antenne gehad. Instrumente moes die grond en atmosfeer ná die landing meet. Daar was onder meer kameras, ’n mikrofoon, boor en seismometer.

Die twee landingstuie het sowat 950 km van mekaar geland. Wenera 13 het 127 minute oorleef en Wenera 14 57 minute, terwyl hulle ontwerp is om net 32 minute te oorleef. Die landingstuie het data na die busse gestuur, wat dit na die aarde herlei het.

Wenera 15 en 16 was soortgelyk aan die vorige tuie, maar die landingstuie is vervang met radartoerusting om foto's van die oppervlak te neem. Radar was nodig om deur Venus se digte wolke te dring.

Die Wega-verkenningstuie na Venus en Halley se Komeet is in 1985 gelanseer. Die Wenera-ontwerp is weer gebruik, insluitende die landingstuie, maar hulle het ook atmosferiese ballonne gehad wat twee dae lank data na die aarde gestuur het.

Baie wetenskaplike bevindings is gemaak danksy die data van die Wenera-program. Deur die radarbeelde van die oppervlak te bestudeer wat deur Wenera 15 en 16 gestuur is, was dit byvoorbeeld moontlik om af te lei dat die riwwe en slote op Venus se oppervlak veroorsaak is deur tektoniese verskuiwings.



</doc>
<doc id="50873" url="https://af.wikipedia.org/wiki?curid=50873" title="Klaas Waarzegger">
Klaas Waarzegger

Klaas Waarzegger was die skrywersnaam van Louis Henri Meurant (*19 Februarie 1811, Kaapstad – † 29 Maart 1893, Riversdal). Meurant was in die middel van die 19de eeu 'n drukker, joernalis en 'n onopsetlike bevorderaar van Afrikaans as taal. Hy skryf ook onder verskeie skuilname, waaronder Platjie Wysneus, Sabiena Zeekoeygat en Elsie Beuzemstok.

Louis Henri Meurant is op 19 Februarie 1811 in Kaapstad gebore as die tweede kind en enigste seun van die gesin. Sy vader, die Franssprekende Louis Balthazar Meurant, was uit Basel in Switserland afkomstig en sy moeder, Eliza Humphreys, uit Londen. Sy moeder sterf wanneer hy sewe jaar oud is, waarna die Hollands-Afrikaanse familie van M.J. Smit, ’n Kaapse boumeester en argitek, hom in hulle sorg neem. Die jong seun verafrikaans hierna en hy is dan ook op 3 Maart 1831 met een van die dogters in die gesin, Charlotte Cornelia Johanna Smit, getroud, by wie hy agt kinders het.

Hy wil die drukkersberoep aanleer en in 1823 koop sy vader vir £300 ’n pers vir die beroepsdrukker Greig met die verstandhouding dat Greig sy jong seun in die beroep moet oplei en hom later as vennoot sal inneem. Op 7 Januarie 1824 verskyn die tweetalige "South African Commercial Advertiser" en kort hierna breek die stryd om die vryheid van die pers teen Lord Charles Somerset los.

In 1825, terwyl hy nog ’n jong kind van sowat dertien is, maak hy sy buiging as akteur in Charles Etienne Boniface se geselskap Honi Soit qui Mal y Pense se opvoering van Molière se "De Burger Edelman" en hy tree ook op in opvoerings van Boniface se "Limaçon de dichter", De Pixérécourt se "De vrouw met twee mannen" en Foote se "The liar." Die teatermense soos Boniface en J. Suasso de Lima tel onder sy kennisse en hy het klaarblyklik later van hulle eerste pogings in Afrikaans gepubliseer.

Meurant se vader is in 1826 oorlede. In 1828 is sy opleiding as drukker voltooi en vertrek hy na die binneland en vestig hom in Graaff-Reinet, waar hy onder meer as jagter rondtrek en hy in 1829 ook deelneem aan die oorlog teen die Xhosas. In 1830 koop hy weer ’n drukpers en op 30 September 1831 verskyn die eerste koerant van die Oostelike Provinsie, die "Graham's Town Journal," waarvan hy die eienaar, drukker en redakteur is. In 1834 neem hy Robert Godlonton in as vennoot en verkoop sy aandeel in 1839 aan sy vennoot. Met die geld wat hy so verkry open hy ’n kleinhandelswinkel. Intussen neem hy as kaptein van die Grahamstadse vrywilligers in 1834–1835 aan sy tweede oorlog teen die Xhosas deel. Sy taalkennis kom hom dikwels goed te pas en in 1837 is hy tolk in Nederlands vir sir Benjamin D’Urban en in 1845 is hy beëdigde vertaler van die Hooggeregshof. Met die Voortrekkerleiers in die Oos-Kaap het hy noue bande, veral met Piet Retief en Piet Uys, en hy ontvang waardevolle dokumente van hulle.

Hy hou nie lank uit in die kleinhandel nie en neig weer terug na die drukkersberoep. In 1840 word hy drukker van J.G. Franklin se "Cape Frontier" en vier jaar later gee hy weer sy eie koerant uit, die Hollandse weekblad "Het Kaapsche Grensblad". Hierdie koerant verskyn die eerste keer op 12 Julie 1844 in Grahamstad en hou op bestaan in 1850. As kommandant van die Grahamstadse Naturellesake neem hy deel aan die oorloë teen die Xhosas van 1846–1847 en voer die mag aan wat die Grensboere in Julie 1846 aan die Visrivier ontset. Hy voer ook die burgers van Olifantshoek aan in die Grensoorlog van 1850–1853, wat uiteindelik deur Cathcart beëindig is. In 1852 is hy as tolk saam met W.S. Hogg en C.M. Owen wat samesprekings met generaal A.W.J. Pretorius voer, die Sandrivier Konvensie sluit en ook met Moshesh onderhandelinge aanknoop. Later word hy Hogg se sekretaris.

In 1853 aanvaar hy ’n betrekking as Magistraat te Katrivier en lid van die Landraad van Katrivier en Chumie. In 1857 word hy bevorder tot Siviele Kommissaris en Magistraat en bedien dan vir Cradock (1859–1864) en Fort Beaufort (1864–1874) in hierdie amp. In die klein gemeenskap van Fort Beaufort is hy egter baie ongewild, glo omdat hy outokraties, partydig en bemoeisiek was. W.J. Quin, die seun van die parlementslid van Fort Beaufort en redakteur van die "Fort Beaufort Advertiser", stuur dan in Julie 1871 ’n versoekskrif aan die regering om Meurant na elders te verplaas. In sy reaksie stel Meurant dan ’n lasteraksie in wat hy wen, maar in 1874 word hy tog met rangsvermindering verplaas na Clanwilliam. Vervolgens dien hy tot 1877 op Clanwilliam en daarna in Riversdal tot met sy aftrede in Desember 1881.

Hy woon ook in Riversdal tot met sy dood. Vanaf 1860 beywer hy hom met hart en siel vir die afstigting van die Oostelike Provinsie van die res van die Kaap. In 1877 is hy Kommandant van die burgers van Riversdal en Oudtshoorn in die nuwe grensoorlog en hy ontvang ’n oorlogsmedalje in 1878. Hy is in 1879 stigter van die vrymesselaarslosie Frere, Nederlandse Konstitusie, in Riversdal en in 1881 stig hy ook ’n plaaslike tak van Onse Jan Hofmeyr se Boerebeskermingsvereniging, waarvan hy die eerste voorsitter is. Van 1884 dien hy as parlementslid van die Kaapse Regering en hy is burgemeester van Riversdal vir die periode 1887–1888.

Sy vrou Charlotte ontval hom in 1888 en hy trou in 1891 met Susanna Cornelia Alleman. Hy is op 29 Maart 1893 na ’n beroerte-aanval in Riversdal oorlede.

Meurant se betekenis vir Afrikaans lê daarin dat hy een van die eerste skrywers is wat ernstige gebruik maak van Afrikaans. In "Het Kaapsche Grensblad" skryf hy in die veertigerjare verskeie Afrikaanse briewe en samesprake. Die doel van hierdie stukke was waarskynlik slegs om lesers te amuseer. Dit blyk uit die inhoud asook uit die skuilname wat hy hiervoor gebruik, soos byvoorbeeld Platjie Wysneus, Sabiena Zeekoeygat en Elsie Beuzemstok.

Terwyl hy magistraat is op Cradock verskyn daar in Desember 1860 ’n Afrikaanse byvoegsel in die plaaslike Engelse koerant "The Cradock News" onder die opskrif "Zamenspraak tusschen Klaas Waarzegger en Jan Twijfelaar over het onderwerp van Afscheiding tusschen de Oostelijke en Westelijke Provincie". Die wakker neef Klaas Waarzegger bearbei hierin die konserwatiewe oom Jan Twijfelaar en sy vrou, tant Elsie, om hulle steun te gee aan die afskeiding van die Oos-Kaap om ’n eie regerende liggaam te verkry. Die gesprekke is onderhoudend en geestig en is joernalistiek wat baie na aan letterkunde kom. Hiermee het hy groot impak en dit wek soveel belangstelling dat die uitgewers van die koerant vanaf Januarie 1861 ook ’n Hollandse nuusblad, "Het Cradocksche Nieuwsblad" oprig, waarin die samespraak voortgesit is. Die samespraak word in sy geheel of gedeeltelik ook deur ander Hollandse koerante soos "Het Volksblad" en "De Zuid-Afrikaan" oorgeneem, sodat dit algemene bekendheid verwerf. Die gewildheid daarvan veroorsaak dat dit in 1861, nou aangegroei tot ses dele, in boekvorm uitgegee word en landswyd versprei word. Hierdie is dan waarskynlik die eerste prosawerk in Afrikaans. Die wyd verspreide invloed van hierdie publikasie is duidelik daarin dat hy baie navolgers kry en korrespondente uit alle dele van Suid-Afrika begin nou Afrikaans skryf in die Hollandse koerante, sommige ook as Klaas Waarzegger. Hoewel Meurant se primêre doelwit, die onafhanklikheid van die Oostelike Provinsie, onsuksesvol was, oortuig hy tog ’n beduidende getal mense van die skryfbaarheid van Afrikaans, wat van hom ’n belangrike literêr-historiese figuur maak.

In "Het Cradocksche Nieuwsblad" van 26 Januarie 1861 verskyn van Meurant ook "Het nieuwe afscheidings lied genaamd Theunis Ezelsvley" op die wysie en na die voorbeeld van "Kaatje Kekkelbek".

In 1861 skryf hy ook sy parlementêre "Brieve", waarin hy die Oos-Kapenaars op hoogte bring van die verwikkelinge van die afskeidingsaksie in die parlement. Die afskeiding word egter nie deur die parlement goedgekeur nie, waarna die briewe stop. Daar is slegs nog op 27 Julie 1861 ’n brief in die "Het Cradocksche Nieuwsblad" van Jan Twyfelaar om sy neef Klaas Waarzegger te bedank vir sy briewe, met die "Nieuwsblad" self wat waarskynlik nie die jaar oorleef nie. In die "Cradock and Tarkastad Register" (die voortsetting van "The Cradock News") verskyn op 25 September 1839 verlaas ’n "Memorie van Klaas Waarzegger en al de Doppers aan hunne geliefde en geëerbiedigde Landsmoeder en tante Victoria" na aanleiding van die kwessie van afskeiding en die sitting van die parlement op Grahamstad die volgende jaar. Elize Botha sien in hierdie briewe van Klaas Waarzegger ook voorbeelde van die vroeë beoefening van die essay, aangesien die relaas verby blote propaganda gaan en lewenservaring en fyn-menslike besonderhede bevat. Sy neem dan ook sy brief "Hoe hulle de Parlement begin…"” in “"Afrikaanse essayiste" op.

In 1872 laat Meurant sy "A Record of Services of Mr. L.H. Meurant" in beperkte oplaag druk en na sy aftrede skryf hy sy herinneringe aan die stryd om die vryheid van die pers, wat in 1885 gedruk word onder die titel "Sixty Years Ago; or Reminiscences of the Struggle for the Freedom of the Press in South Africa and the establishment of the first newspaper in the Eastern Province". Hierdie werk is ook ’n vername bron vir die kultuurgeskiedenis en ontwikkeling van die Oostelike Provinsie. Tot so laat as 1890 verskyn daar gereeld, onder meer in "Het Volksblad" en "De Zuid-Afrikaan", briewe en samesprake van Meurant oor politieke aangeleenthede en verslae oor die parlementêre debatte. Meurant se stukke is so populêr dat ook ander koerante daarvan oordruk.

Sy publikasies sluit in:

Bronne verskil oor die geboortedatum, met sommiges wat 1811 as geboortejaar aandui, terwyl die datum van 20 Junie 1811 ook genoem word. G.S. Nienaber toon egter oortuigend aan dat die geboortedatum waarskynlik 19 Februarie 1812 is.




</doc>
<doc id="50874" url="https://af.wikipedia.org/wiki?curid=50874" title="Loenochod-ruimteprogram">
Loenochod-ruimteprogram

Loenochod (Russies: Луноход, "Maanloper") 1 en 2 was twee Sowjet-verkenningsrobotte wat in 1970 en 1973 onderskeidelik op die maan geland het. Hulle was in gebruik in die tyd van die Loena- en die Zond-ruimteprogram. Hulle is gebruik as hulp in die Sowjetunie se bemande maansendings, om die maan se oppervlak te verken en foto's daarvan te neem. Die Loena-stasies met Loenochods aan boord is deur Proton-vuurpyle gelanseer.

Eers in 1997 met die Mars Pathfinder is ’n afstandbeheerde voertuig weer op ’n planeet geplaas.

Ná jare van geheime beplanning en opleiding is die eerste Loenochod op 19 Februarie 1969 gelanseer. Die vuurpyl het binne sekondes gedisintegreer en die Loenochod 1A is verwoes. Die res van die wêreld het eers later gehoor watter kosbare vrag die vuurpyl gehad het.

Ná die vernietiging van die eerste Loenochod het die Sowjetunie dadelik aan die tweede voertuig begin werk. Loenochod 1 was die eerste bewegende afstandbeheerde robot op ’n ander planeet. Dit was aan boord van Loena 17, wat op 10 November 1970 gelanseer is. Luna 17 het op 7 November 1970 ’n sagte maanlanding uitgevoer. Die Loenochod het met ’n afrybaan tot op die oppervlak gery.

Die voertuig het gedurende die maan-dag gewerk en nou en dan gestop sodat sy batterye deur middel van sonpanele kon herlaai. Snags het die voertuig stil gestaan, tot die volgende dag wanneer sy batterye weer herlaai is.

Loenochod 1 was 135 cm hoog, 2,3 meter lank en het 840 kg geweeg. Dit het onder andere ’n antenne, teleskoop, vier televisiekameras en grondmeet-instrumente gehad. Tydens sy 322 aarddae in werking het dit altesaam 10,5 km gereis en meer as 20 000 TV-beelde en 206 hoëresolusie-panoramas na die aarde gestuur.

Loenochod 2 was ’n meer gevorderde voertuig aan boord van Loena 21, wat op 8 Januarie 1973 gelanseer is en op 15 Januarie op die maan geland het. Die voertuig moes foto's van die oppervlak neem, ligvlakke en magnetiese velde meet en die grond bestudeer.

Die voertuig het drie stadig skanderende televisiekameras gehad, waarvan een bo-op die voertuig geïnstalleer was om hom te help navigeer, asook vier panorama-kameras. Dit het ook ’n sonpaneel gehad om die batterye te herlaai. Wetenskapinstrumente het ingesluit ’n grondtoetser, ’n meter vir vlakke van sigbare en ultravioletlig, ’n magnetometer en ’n radiometer.

Loenochod 2 het vier maande lank gewerk en 37 km gereis – die verste nog op enige buiteruimtelike oppervlak. Dit het 86 panoramabeelde en meer as 80 000 TV-beelde teruggestuur.

Loenochod 3 is in 1977 gebou, maar nooit na die maan gestuur nie weens ’n gebrek aan lanseerders en geld. Dit is vandag in ’n museum.




</doc>
<doc id="50878" url="https://af.wikipedia.org/wiki?curid=50878" title="Wega-ruimteprogram">
Wega-ruimteprogram

Die Wega-ruimteprogram was twee sendings na die planeet Venus waarop ook Halley se Komeet in 1986 van nader beskou is. Wega 1 en 2 was onbemande ruimtetuie van die Sowjetunie (wat die tuig en lanseerder verskaf het) in Desember 1984 in samewerking met Oostenryk, Bulgarye, Hongarye, die Duitse Demokratiese Republiek, Pole, Tsjeggo-Slowakye, Frankryk en die Federale Republiek van Duitsland.

Vir die verkenning van Halley se Komeet is ’n laat verandering in die Wenera-ruimteprogram aangebring nadat die VSA se Halley-sending in 1981 gekanselleer is. ’n Latere Wenera-sending is gekanselleer en die Venus-deel van die Wega 1-sending ingekort. Die tuig is die Wega genoem, ’n samestelling van die Russiese woorde Венера ("Wenera") en Галлей ("Gallei") vir "Venus" en "Halley" onderskeidelik. Die ontwerp van die tuig was gebaseer op dié van die vorige Wenera 9 en 10.

Die twee tuie is op 15 en 21 Desember 1984 onderskeidelik vanaf Baikonoer in die destydse Kazachstanse Sosialistiese Sowjetrepubliek gelanseer.

Wega 1 het op 11 Junie 1985 en Wega 2 op 15 Junie 1985 by Venus gearriveer en elk ’n landingseenheid van 1 500 kg vrygelaat. Die eenhede het elk ’n landingstuig en ballonverkenner gehad.

Die landingstuie was identies aan die vyf vorige Wenera-tuie s’n en moes die atmosfeer en oppervlak verken. Die werking van die Wega 1 se tuig is belemmer deur ’n sterk rukwind 20 km van die oppervlak af en het geen sukses gehad nie. Die Wega 2 se tuig het op 15 Junie 1985 geland en 56 minute lank data na die aarde gestuur.

Die twee ballonne was ontwerp om 54 km bo die oppervlak te sweef – in die aktiefste laag van die planeet se wolkestelsel. Die instrumente het 46 uur lank temperatuur, druk, windsnelheid en digtheid gemeet.

Nadat hulle die landingseenhede vrygestel het, het Venus se swaartekrag die Wega-moederskepe in die rigting van Halley se Komeet gestuur.

Wega 1 het op 6 Maart die naaste aan die komeet gekom (sowat 8 890 km van die kern) en Wega 2 op 9 Maart (sowat 8 030 km). Die komeet is net verken in die drie uur waarin die tuie die naaste daaraan was. Hulle moes die fisieke kenmerke van die kern, soos die grootte, vorm en temperatuur, en die struktuur en dinamiek van die newelkring (die gas naaste aan die kern) meet. Hulle het saam sowat 1 500 beelde van die komeet na die aarde gestuur. Die data is deur ’n internasionale span wetenskaplikes bestudeer.

Wega 1 en 2 is tans in heliosentriese wentelbane.



</doc>
<doc id="50880" url="https://af.wikipedia.org/wiki?curid=50880" title="Spoetnik-ruimteprogram">
Spoetnik-ruimteprogram

Die Spoetnik-ruimteprogram (Russies: Спутник; "satelliet" of "medereisiger") was ’n reeks ruimtetuie van die Sowjetunie. Die eerste een, Spoetnik 1, was die eerste mensgemaakte voorwerp in ’n wentelbaan om die aarde. Dit is op 4 Oktober 1957 gelanseer en het teen 29 000 km/h om die aarde gewentel.

Spoetnik 2 is op 3 November 1957 gelanseer en het die eerste lewende passasier aan boord gehad: die wyfiehond Laika. Die sending het nie voorsiening gemaak vir die veilige terugkeer van Laika nie.

Spoetnik 3 was veranderstel om die Sowjetunie se eerste satelliet om die aarde te wees. Die lansering is egter voortdurend uitgestel en eindelik is die eenvoudige Spoetnik 1 en daarna Spoetnik 2 in die plek daarvan gelanseer uit vrees dat die VSA die Sowjetunie in die ruimte sou voorspring. Spoetnik 3 is eindelik op 15 Mei 1958 gelanseer. Dit was ’n navorsingsatelliet om die boonste atmosfeer en die nabye ruimte te verken.

Spoetnik 4 of Korabl-Spoetnik 1 was die eerste toetsvlug van die Sowjetunie se Wostok-ruimtetuig wat later vir die eerste bemande ruimtevlug gebruik sou word. Dit is op 15 Mei 1960 gelanseer. ’n Fout in die gidsstelsel het veroorsaak dat die tuig na ’n hoër wentelbaan beweeg het in plaas daarvan om terug te keer aarde toe.

Spoetnik 5 of Korabl-Spoetnik 2 was die tweede toetsvlug van die Wostok-ruimtetuig. Dit was die eerste keer dat diere die ruimte ingestuur is en veilig teruggebring is aarde toe. Dit is op 19 Augustus 1960 gelanseer met twee honde, Belka en Strelka, en ander diere aan boord. Die tuig het op 20 Augustus teruggekeer, ’n dag ná die lansering.

Spoetnik 6, Korabl-Spoetnik 3 of Wostok-1K No. 3 is op 1 Desember 1960 gelanseer. Dit het twee honde bevat, Ptsjolka en Moesjka, sowel as ’n televisiekamera en wetenskapinstrumente. Die vlug het ’n dag geduur, waarna dit op 2 Desember weens ’n tegniese fout in die atmosfeer gedisintegreer het.

Spoetnik 7 of Tjazjoli Spoetnik ("Swaar Satelliet"), ook bekend as Wenera 1WA No. 1, is op 4 Februarie 1961 gelanseer. Dit was veronderstel om die eerste ruimtevlug te wees om die planeet Venus te verken. Weens ’n tegniese fout het dit egter nooit sy lae wentelbaan verlaat nie. Dit het die aarde se atmosfeer op 26 Februarie 1961 oor Siberië binnegedring. In ’n poging om die mislukking van die ruimtesending te ontken het die Sowjet-regering aangekondig dat die tuig ’n toetsvlug was vir ’n "swaar satelliet" wat sou dien as lanseerplatform vir toekomstige sendings.

Die meeste van dié ruimtetuie, asook latere Spoetnik-tuie, was ook onder ander name bekend.



</doc>
<doc id="50882" url="https://af.wikipedia.org/wiki?curid=50882" title="Kosmos (satelliet)">
Kosmos (satelliet)

Kosmos (Russies: Ко́смос) is ’n naam wat gegee is aan ’n groot aantal satelliete deur die Sowjetunie en daarna Rusland. Die satelliete is nie deel van ’n spesifieke program nie, maar bestaan uit feitlik alle Russiese en Sowjet-satelliete waarmee fout gegaan het tydens of net ná die lansering, maar wat steeds in ’n wentelbaan geplaas is. Dit sluit militêre en wetenskaplike satelliete in.

Die naam word gegee aan satelliete wat in ’n laer wentelbaan om die aarde is, dus onder 2 000 km van die aardoppervlak. Tot in September 2010 is 2 468 Kosmos-satelliete gelanseer.

Die eerste satelliet met die naam, Kosmos 1, ook bekend as Spoetnik 11, is op 16 Maart 1962 gelanseer. Dit was die eerste satelliet van die Sowjetunie se Aardesatelliet-reeks.


</doc>
<doc id="50883" url="https://af.wikipedia.org/wiki?curid=50883" title="Molnija">
Molnija

Molnija (Russies: Молния; Weerlig) was ’n stelsel van militêre kommunikasiesatelliete wat deur die Sowjetunie gebruik is. Die satelliete is in hoogs eksentriese elliptiese wentelbane geplaas bekend as Molnija-wentelbane.

Die Sowjet-regering het in die laat 1960's magtiging vir die Molnija-program gegee. Ná ’n paar mislukkings in 1964 is die eerste operasionele satelliet, Molnija 1-01, op 23 April 1965 suksesvol gelanseer.

Sedert Oktober 1967 word Molnija-satelliete deur Rusland gebruik vir beeldsendings van sy nasionale Orbita-televisienetwerk.



</doc>
<doc id="50884" url="https://af.wikipedia.org/wiki?curid=50884" title="Zond-ruimteprogram">
Zond-ruimteprogram

Zond (Russies: Зонд) is die naam wat gebruik is vir twee reekse onbemande ruimtetuie deur die Sowjetunie tussen 1964 en 1970. Die doel was om inligting in te samel oor nabygeleë planete en om ruimtetuie te toets.

In die begin was daar probleme met die Proton-vuurpyl se betroubaarheid, maar daar is voortgegaan met die toetsvlugte, met ’n paar probleme wat wel ontstaan het. Die meeste van die toetsvlugte tussen 1967 en 1970 (Zond 4 tot 8) het probleme ondervind om na die aarde terug te keer.

Al die Zond-sendings was onbemande vlugte. Vier van hulle het foute gehad wat geen bemanning sou oorleef het nie. Instrumente op hierdie vlugte het data versamel oor onder andere kosmiese en sonstrale, magnetiese velde, radioseine en die sonwind. Baie foto's is op die sendings geneem.



</doc>
<doc id="50887" url="https://af.wikipedia.org/wiki?curid=50887" title="Valery Leontiev">
Valery Leontiev



</doc>
<doc id="50888" url="https://af.wikipedia.org/wiki?curid=50888" title="Mars 1M">
Mars 1M

Mars 1M was twee onbemande ruimtetuie in die eerste Sowjet-sendings na die planeet Mars. Die Westerse media het die tuie Marsnik gedoop na aanleiding van die name "Mars" en "Spoetnik".

Mars 1M Nr.1, in die Weste bekend as Marsnik 1, Mars 1960A en Korabl 4, is op 10 Oktober 1960 vernietig toe die lansering skeefgeloop het. Sommige Sowjet-wetenskaplikes wat by die program betrokke was, het beweer hulle weet niks daarvan af nie – net die tweede lansering was bedoel as ’n Mars-sending.

Mars 1M No.2, in die Weste bekend as Marsnik 2, Korabl 5 en Mars 1960B, is op 14 Oktober 1960 gelanseer.

Albei Mars 1M-ruimtetuie is deur ’n Molnija-vuurpyl gelanseer. Die derdefase-pompe van albei ruimtetuie het nie genoeg krag gehad nie en as gevolg daarvan is nie een van die tuie in hul eerste wentelbaan geplaas nie. Hulle het ’n hoogte van 120 km bereik voordat hulle die aarde se atmosfeer weer binnegedring het.

Die doel van die sendings was om die ruimte tussen die aarde en Mars te ondersoek, om Mars te verken en foto's van die oppervlak en radiokommunikasie van lang afstande af te verskaf.



</doc>
<doc id="50894" url="https://af.wikipedia.org/wiki?curid=50894" title="Fobos-ruimteprogram">
Fobos-ruimteprogram

Die Fobos-ruimteprogram (Russies: Фобос) was ’n onbemande sending van die Sowjetunie wat bestaan het uit twee ruimtetuie wat die planeet Mars en sy twee mane, Phobos en Deimos, moes verken. Hulle is op 12 Julie 1988 gelanseer. Albei tuie het groot tegniese foute ondervind.

Die program is aangepak in samewerking met 14 ander lande, onder andere Swede, Switserland, Oostenryk, Frankryk, Wes-Duitsland en die VSA.

Fobos 1 het gewerk tot op 2 September 1988. ’n Sagteware-probleem het kommunikasie beëindig. Fobos 2 het data oor die son, Mars en Phobos ingesamel. Net voor die finale fase van die sending, waartydens twee landingstuie vrygelaat sou word, is kontak met die tuig verloor weens ’n rekenaarfout.



</doc>
<doc id="50895" url="https://af.wikipedia.org/wiki?curid=50895" title="Zenit">
Zenit

Zenit (Russies: Зени́т) is die naam van ’n reeks militêre spioenasiesatelliete wat die Sowjetunie en Rusland tussen 1961 en 1994 gelanseer het. Om die aard van die sendings te verbloem, het die tuie Kosmos-name gekry. In dié 33 jaar is meer as 500 Zenits gelanseer – die grootste aantal in ’n spesifieke program in die geskiedenis van ruimtevaart.


</doc>
<doc id="50898" url="https://af.wikipedia.org/wiki?curid=50898" title="Wostok-ruimteprogram">
Wostok-ruimteprogram

Die Wostok-ruimteprogram (Russies: Восто́к; "Oos") was ’n projek van die Sowjetunie waarmee die eerste mens in die ruimte geplaas is. Die Wostok-tuig is uit die Zenit-spioenasiesatelliet ontwikkel.

’n Reeks voorloper-Wostoks, onder andere minstens vyf met diere en sommige met poppe aan boord, is gebruik om voor te berei vir bemande vlugte. Die datums is wanneer die ruimtetuie gelanseer is.



</doc>
<doc id="50899" url="https://af.wikipedia.org/wiki?curid=50899" title="Serapeum">
Serapeum

'n Serapeum is 'n tempel of ander godsdienstige instelling, gewyd aan die sinkretiese Helleens-Egiptiese god Serapis, wat fasette van Osiris en Apis saamgevat het in 'n vermenslikte vorm, soos aanvaar deur die Ptolemeïese Grieke van Alexandrië. Daar was verskeie sodanige godsdienssentrums, wat elk as 'n "serapeion" bekend gestaan het (Grieks: Σεραπεῖον) of, in die gelatiniseerde vorm daarvan, 'n "serapeum".


</doc>
<doc id="50900" url="https://af.wikipedia.org/wiki?curid=50900" title="Kosmos">
Kosmos

Volgens die mees algemene opvatting, is 'n kosmos 'n geordende of harmonieuse stelsel. Die oorsprong van die konsep lê by 'n Griekse term κόσμος, wat "geordende wêreld" beteken, en die antitesis is van chaos. Vandag word die woord algemeen aangewend as 'n sinoniem vir die woord "Heelal" (of "universum", in die geordende sin). Die woorde "kosmetiek" en "kosmetologie" het ontstaan uit dieselde woordstam. In Russies en Bulgaars, beteken die woord "Космос" "kosmos" wel ook die "buitenste ruimte". In Mandarynse Sjinees, word "kosmos" vertaal as "宇宙" "yuzhou", wat letterlik vertaal beteken "ruimte-tyd" ("宇" "yu" = ruimte + "宙" "zhou" = tyd).


</doc>
<doc id="50901" url="https://af.wikipedia.org/wiki?curid=50901" title="Woschod-ruimteprogram">
Woschod-ruimteprogram

Die Woschod-ruimteprogram (Russies: Восхо́д; "Opstyging", "Dagbreek") was ’n projek van die Sowjetunie vir twee bemande vlugte in die ruimte. Dit het gevolg op die Wostok-ruimteprogram – herwonne komponente is gebruik ná die kansellasie van dié program.

Dit is nou bekend dat die Woschod-program slegs daarop gemik was om Sowjet-eerstes in die ruimte te behaal – die eerste sending met twee mense en die eerste ruimtewandeling. Daarna is die program afgeskaf ná net twee sendings. Dit is vervang deur die beter Sojoes-program.

Die Woschod-ruimtetuig was eintlik ’n aangepaste Wostok-tuig. Die uitskietstoel is verwyder en twee of drie banke vir die bemanning is bygevoeg teen ’n 90 grade-hoek van die Wostok-bemanningsposisie. Die posisie van die instrumente is egter nie verander nie, sodat die bemanning hul nekke teen ’n hoek van 90 grade moes draai om die instrumente te sien.

Daar was geen manier vir die bemanning om te ontsnap tydens ’n noodgeval met die lansering of landing nie.




</doc>
<doc id="50902" url="https://af.wikipedia.org/wiki?curid=50902" title="Saljoet-ruimteprogram">
Saljoet-ruimteprogram

Die Saljoet-ruimteprogram (Салю́т; "Saluut" of "Vuurwerk") was die eerste ruimtestasie-program deur die Sowjetunie. Dit het bestaan uit ’n reeks van nege modules wat oor ’n tydperk van 11 jaar gelanseer is, van 1971 tot 1982. Dit is ontwerp as ’n projek om langtermyn-navorsing te doen oor die lewe in die ruimte, en die ondervinding wat met die projek opgedoen is, het die weg gebaan vir veeldelige ruimtestasies soos Mir en die Internasionale Ruimtestasie.

Saljoet het verskeie ruimterekords opgestel, soos die eerste oorhandiging van ’n ruimtestasie van een bemanning aan die volgende en verskeie ruimtewandelingsrekords. Teen die einde van die projek in 1991 het ruimtestasie-tegnologie ontwikkel van eenvoudige modelle tot komplekse buiteposte in die ruimte met wetenskaplike vermoëns wat vandag nog beïndruk.



</doc>
<doc id="50903" url="https://af.wikipedia.org/wiki?curid=50903" title="Curaçao">
Curaçao

Curaçao (Papiaments: "Kòrsou") is 'n eilandnasie in die Karibiese See en behoort tot die ABC-eilande net noord van Venezuela. Tot 2010 het Curaçao deel uitgemaak van die Nederlands-Antille, maar die eiland is sedert 10 Oktober 2010 'n outonome land binne die Koninkryk van die Nederlande.

Die amptelike tale is Nederlands, Papiaments (die volkstaal) en Engels; 'n ander taal wat gepraat word is Spaans. Die hoofstad en grootste stad is Willemstad. Die eiland het 'n oppervlakte van 444 km² en 'n bevolking van 152 760 in 2013 gehad.

Die internasionale lughawe op die eiland heet Hato-lughawe.

Die eiland het 'n taamlik droë klimaat. Dit kus was vroeër die tuiste van wortelboommoerasse, maar dit het sterk verminder deur die mens se aktiwiteite. Daar word nogtans sedert 2007 geprobeer om hulle weer te herstel.

'n Belangrike onderdeel van die eiland se ekologie is die drie groot suilkaktusse wat op die eiland voorkom:

Hulle word veral deur endemiese vlermuise bestuif.


</doc>
<doc id="50910" url="https://af.wikipedia.org/wiki?curid=50910" title="Omaha">
Omaha

Omaha (uitgespreek /ˈoʊməhɑː/) is die grootste stad in die Amerikaanse deelstaat van Nebraska. Die stad het 'n bevolking van 408 958 mense in 2010 gehad. Die stad is geleë op die wesbank van die Missouririvier. Aan die oorkant van die rivier is die dorpie Country Bluffs wat in die deelstaat Iowa geleë is.

Die stad is in 1854 gestig toe die Nebraska Gebied oopgestel was en kry sy naam vanaf die Omaha (ook Maha) inheemse volk. Hier was alreeds 'n gelisensieerde handelspos sedert 1825. Die Mormone het hier in 1846 hulle Winterkamp gestig.

Die naam Omaha het bekend geword toe een van die landings strande tydens die Slag van Normandië na die stad vernoem is.

Dit is ook 'n belangrike mark vir graan, vee en vleis verpakking.




</doc>
<doc id="50915" url="https://af.wikipedia.org/wiki?curid=50915" title="Philipsburg">
Philipsburg

Philipsburg is die hoofstad en grootste stad van Sint Maarten, 'n deel van die Koninkryk der Nederlande in die Karibiese See. Die stad het in 2006 'n bevolking van 1 338 gehad en is die belangrikste stad op Sint Maarten en is geleë op die Suidelike kus naby die Oostelike punt van die eiland. Philipsburg was gebou om die twee Fort Amsterdam en Fort Willem en is 1763 van John Philips gestig


</doc>
<doc id="50918" url="https://af.wikipedia.org/wiki?curid=50918" title="Paul Slabolepszy">
Paul Slabolepszy

Paul Slabolepszy (gebore 1948) is ’n Suid-Afrikaanse akteur en dramaturg. Hy is in Bolton, Engeland, gebore. Sy ma was Engels en sy pa ’n Poolse vlugteling.

Nadat die gesin na Suid-Afrika geïmmigreer het, het Slabolepszy in Musina, Polokwane en Witbank grootgeword. Hy wou aanvanklik ’n radiosportkommentator word. Met sy skool se sokkerwedstryde sou hy kommentaar lewer en dit later terugspeel. Dit het gou ’n instelling geword. Hy het daarna ook ander sport gedek en die plaaslike koerant het van sy bydraes gepubliseer vandat hy 14 jaar oud was.

Omdat hy ’n radioloopbaan wou volg, het hy aan die Universiteit van Kaapstad ’n graad behaal met drama en Engels as hoofvakke. Hy het in dié tyd betrokke geraak in professionele teater. Hy het daarna op toneelspel gefokus. In 1983 is Slabolepszy bekroon as Standard Bank se Jong Kunstenaar vir Drama.

Slabolepszy is een van Suid-Afrika se beste dramaturge en was in 1972 saam met Athol Fugard, Yvonne Bryceland en John Kani ’n stigterslid van Die Ruimte-teater, die land se eerste nierassige teatergeselskap. In 1976 was hy ook ’n stigterslid van Die Markteater in Johannesburg saam met Mannie Manim en Barney Simon.

Sy toneelstukke ondersoek die onsekerhede en ongemak van die wit laer-middelklas-Afrikaner.

Hy het lank saam met die akteur Bill Flynn gewerk. Hy het oor die jare verskeie toekennings ontvang, onder andere elke toekenning vir beste akteur in 1993 vir sy rol as Eddie in "The Return of Elvis Du Pisanie", wat hy self geskryf het. Van die pryse wat die toneelstuk in 1993 gewen het, is die Vita-, Fleur du Cap- en Dalro-teaterprys vir onder meer beste nuwe Suid-Afrikaanse toneelstuk, beste akteur, beste regisseur en beste produksie. Die het ook The Star Tonight- en die IGI Life Vita-prys as beste komedie ontvang.









</doc>
<doc id="50920" url="https://af.wikipedia.org/wiki?curid=50920" title="Marius Weyers">
Marius Weyers

Marius Weyers (gebore op 3 Februarie 1945 in Johannesburg) is ’n Suid-Afrikaanse akteur. Hy woon saam met sy vrou Yvette, in Rooi-Els, Wes-Kaap.Hy het internasionaal bekend geraak as Andrew Steyn in die rolprent "The Gods Must Be Crazy" (1980). Hy het 'n toekenning as beste akteur vir sy rol in Paljas ontvang.

In 1981 ontvang Weyers die Erepenning vir Verhoogkuns van die Suid-Afrikaanse Akademie vir Wetenskap en Kuns.

Van die rolprente waarin hy gespeel het:


TV-programme:



</doc>
<doc id="50921" url="https://af.wikipedia.org/wiki?curid=50921" title="John Kani">
John Kani

Bonsile John Kani (gebore 1943) is ’n Suid-Afrikaanse akteur, teaterregisseur en dramaturg. Hy is in New Brighton, Suid-Afrika, gebore.

Kani het in 1965 by The Serpent Players in Port Elizabeth aangesluit en het verskeie toneelstukke help skep wat nooit gepubliseer is nie, maar wel voor groot gehore opgevoer is. Dit is gevolg deur die meer bekende "Sizwe Banzi Is Dead" en "The Island", wat in die vroeë 1970's saam met Athol Fugard en Winston Ntshona geskryf is. Hy het ook ’n benoeming vir ’n Laurence Olivier-prys gekry vir sy rol in "My Children My Africa!"

Kani se werk is in talle plekke opgevoer, onder andere in New York, waar hy en Winston Ntshona in 1975 ’n Tony-toekenning ontvang het vir "Sizwe Banzi Is Dead" en "The Island". "Nothing But the Truth" (2002) was sy debuut as alleenskrywer en is eerste in die Markteater in Johannesburg opgevoer. Hy het in 2003 die Fleur du Cap-toekenning ontvang vir beste akteur en beste nuwe Suid-Afrikaanse toneelstuk. In dieselfde jaar het hy ’n spesiale Obie-toekenning in die VSA gekry vir sy bydrae tot die teater.

Van sy ander pryse is ’n Safta-toekenning vir sy lewensbydrae, asook die Avanti Hall of Fame-, M-Net- en Clio-toekenning. In 2006 het hy ’n eredoktorsgraad van die Universiteit van Kaapstad ontvang.




</doc>
<doc id="50922" url="https://af.wikipedia.org/wiki?curid=50922" title="Celaya">
Celaya

Celaya (Zelaia die Baskiese taal, wat beteken ""plat land"") is 'n Meksikaanse stad, die hoofstad van die homoniem munisipaliteit in die staat Guanajuato. Celaya is geleë suidoos van die toestand van Guanajuato, 50 km wes van die stad Santiago de Querétaro, en 260 km van Meksikostad.

Zelaia is 'n woord van die Baskiese taal beteken "land van die Jordaanstreek" of "plat aarde", met verwysing na die plato van die Mexikaanse Bajio, waar dit geleë is.

Die kruin van die stad van Celaya was toegestaan word die onderkoning van Nieu-Spanje, Don Francisco Fernández de la Cueva, wat die toekenning van die stigting van hierdie stad bevestig.

Die Skild bestaan uit 'n geraamde ovaal met' n gestileerde band versier met vyf pylkokers van 'n pyl (simboliseer Indiaanse stamme onderwerp) met drie strepe agtergrond verdeel in blou, rooi en wit, simbool van koninklikheid, reinheid, krag en soewereiniteit onderskeidelik.

Die blou streep bly gefokus om die beeld van die Onbevlekte Ontvangenis in die regterkant van hierdie is die monogram van die kroon van Philip IV, die linker is 'n grot ter ere van Viceroy Fernández de la Cueva. Die wit band bevat 'n voorstelling van die stigters van Celaya versamel onder' n Mesquite boom, wat het skaduwee aan die eerste raad van die stad. Die rooi band bevat die leuse in Latyn "De Forti Dulcedo" (""Van die sterk soet"", in Spaans,: ""De los fuertes la dulzura"") op twee boë opbrengs kaal arms, simbolies van die vrede van die stamme Chichimecas, Huachichiles en Guamares.




</doc>
<doc id="50926" url="https://af.wikipedia.org/wiki?curid=50926" title="Alkmaionide">
Alkmaionide

Die Alkmaionide of Alkmaionidae (Ἀλκμαιωνίδαι) was 'n gesaghebbende adelfamilie van antieke Athene, 'n vertakking van die Neleides wat hulself as die nageslag van mitologiese Alkmaion, die agterkleinseun van Nestor, gesien het. 

Die eerste vername Alkmaionid was Megakles, wat die eponieme archont van Athene was in die 7de eeu v.C.. Hy was verantwoordelik vir die terregstelling van die volgelinge van Kylon van Athene tydens die gepoogde staatsgreep van 632 v.C., terwyl Kylon sy toevlug geneem het as pleiter in die tempel van Athena. Megakles en sy Alkmaionid-volgelinge het hulself derhalwe 'n vervloeking op die hals gehaal en is uit die stad verban. Selfs die liggame van reeds begrawe Alkmaionide is opgedelf en na buite die stadsgrense verwyder.

Die Alkmaionide is in 594 v.C., tydens die archonskap van Solon, tot die stad hertoegelaat. Tydens die tirannie van Peisistratos, het die Alkmaionid Megakles, sy dogter laat trou met Peisistratos, maar toe die tiran weier om by haar kinders te hê, het Megakles hom verban. Toe Peisistratos terugkeer vir sy derde tirannie in 546 v.C., is die Alkmaionide weereens verban. Nietemin het hul aansien hoog gebly, en dit het Megakles geluk om, vir die tweede of derde keer, vir Agarista, die dogter van die tiran Kleisthenes van Sikyon, as vrou te neem. Hulle het twee seuns gehad, Hippokrates en Kleisthenes, die hervormer van die Atheense demokrasie. Hippokrates se dogter was Agariste, die moeder van Perikles. 

Hierdie Kleisthenes het geslaag om die bewind van Hippias, die seun en opvolger van Peisistratus, in 508 v.C. omvêr te werp. Hy het die orakel te Delphi (wat met Alkmaionide-hulp opgerig is tydens hulle verbanning) omgekoop, om die Spartane te oorreed om hom by te staan, waartoe hulle teësinnig ingestem het. Kleisthenes is aanvanklik teëgestaan deur sommige wat van mening was dat die vervloeking die Alkmaionide onbevoeg gelaat het as regeerders; die Spartaanse koning Kleomenes I het selfs teen Kleisthenes gekeer, sodat Kleisthenes vir 'n wyle weer verban is. Nietemin het die stadsburgers Kleisthenes teruggeroep, en die herstelde Alkmaionide was verantwoordelik vir die grondlegging van die Atheense demokrasie. 

Die Alkmaionide het na bewering onderhandel vir 'n alliansie met die Perse tydens die Persiese oorloë, in weerwil van Athene se leidende rol in die bekamping van die Persiese inval. Perikles en Alkibiades het ook behoort tot die Alkmaionide, sodat die Spartane tydens die Peloponnesiese oorlog na die familievloek verwys het ten einde Perikles te diskrediteer. Alkibiades, soos tewens die voorafgaande geslag Alkmaionide, het gepoog om 'n bondgenootskap met die Perse aan te gaan nadat hy van oneerbiedigheid beskuldig is. Die familie het van die toneel verdwyn na die Atheense neerlaag in die Peloponnesiese oorlog.



</doc>
<doc id="50933" url="https://af.wikipedia.org/wiki?curid=50933" title="Bakgat 2!">
Bakgat 2!

Bakgat 2, 'n opvolg op Bakgat 1, is 'n Afrikaanse rolprent wat op 10 September 2010 vrygestel is. Die rolprent is op die tienermark gemik en het 'n ouderdomsperk van 13 (vir seks en taal). Engelse onderskrifte word ingespan om die rolprent vir 'n wyer gehoor toeganklik te maak. Die regisseur was Henk Pretorius.

Die rolprent is 'n komedie.


Wimpie Koekemoer, die hoofkarakter van die eerste Bakgat-rolprent, betree die wêreld van rugby op Universiteitsvlak waar die "legendes" van môre gevorm word.




</doc>
<doc id="50934" url="https://af.wikipedia.org/wiki?curid=50934" title="Susanna van Biljon">
Susanna van Biljon

Susanna van Biljon is 'n Afrikaanse rolprent wat op 23 September 2010 vrygestel is. Die film het R1,4 miljoen by die loket verdien.

Die rolprent is 'n romantiese drama.

En andere.

Susanna van Biljon (gespeel deur Karen Zoid) is 'n 40-jarige oujongnooi wat steeds by haar ma in die huis bly, maar wie se grootste droom dit is om eendag te sing.



</doc>
<doc id="50937" url="https://af.wikipedia.org/wiki?curid=50937" title="Bonaire">
Bonaire

Bonaire (Papiaments: "Boneiru") is 'n Nederlandse eiland in die Karibiese See en behoort tot die ABC-eilande net noord van Venezuela. Tot 2010 het Bonaire deel uitgemaak van die Nederlandse Antille, maar die eiland is sedert 10 Oktober 2010 'n besondere munisipaliteit binne Nederland.

Die amptelike taal is Nederlands; ander tale wat gepraat word is Papiaments (die volkstaal) en verder ook Spaans en Engels. Die hoofstad en grootste stad is Kralendijk. Die eiland het 'n oppervlakte van 288 km² en 'n bevolking van 17 408 in 2013 gehad. Sedert 1 Januarie 2011 is die Amerikaanse dollar die amptelike geldeenheid.


</doc>
<doc id="50944" url="https://af.wikipedia.org/wiki?curid=50944" title="Mark Rutte">
Mark Rutte

Mark Rutte (gebore 14 Februarie 1967 in Den Haag) is 'n Nederlandse politikus van die Volksparty vir Vryheid en Demokrasie (VVD), 'n liberale politieke party. Sedert 31 Mei 2006 is hy die partyleier en sedert 14 Oktober 2010 ook die Eerste Minister van Nederland.

Van 2002 tot 2004 was hy adjunk-minister van Sosiale Sake in die Balkenende I-kabinet en die Balkenende II-kabinet en van 2004 tot 2006 adjunk-minister van Onderwys in die Balkenende II-kabinet. In 2003 en van 2006 tot 2010 was hy 'n lid van die Tweede Kamer, van 2003 tot 2006 ook as parlementêre verteenwoordiger van die VVD-groep.

Rutte het geskiedenis aan die Universiteit Leiden gestudeer. Van 1988 tot 1991 was hy die voorsitter van die JOVD, die liberale jeugorganisasie. Van 1992 tot 2002 het hy as personeelsdirekteur by Unilever gewerk. Hy is nie getroud nie en lid van die Protestantse Kerk in Nederland (PKN).

Rutte het van 2010 tot 2012 'n minderheidskabinet van sy party saam met die Christen-Demokratiese Appèl (CDA) gelei, wat deur die populistiese Party vir die Vryheid (PVV) van Geert Wilders gesteun is. Die Nederlandse ekonomie ly onder die gevolge van die Amerikaanse bankkrisis en krisis op die aandelebeurs van 2008. Die werklooksheid styg en die eurosone beland in 'n kredietkrisis. Die "Rutte I-kabinet" wil tot 2014 agtien miljard Euro bespaar op die begroting, immigrasie beperk en veiligheid verbeter.

Van 2012 tot 2017 het Rutte die "Rutte II-kabinet" van VVD en Party van die Arbeid (PvdA) met 'n klein meerderheid in die Tweede Kamer, gelei. Die ekonomie begin na baie besuinigings om weer te verbeter.

In die verkiesings van 15 Maart 2017 ly die PvdA 'n vernietigende nederlaag. Hulle setels verminder van 35 na net 9 setels. Rutte se party die VVD verloor ook 8 setels, maar sy party bly die grootste een. Die populiste van Wilders styg van 15 na 20 en eindig as tweede party, maar hierde beperkte styging word ook in buiteland as 'n oorwinning vir Rutte gesien. Dit word na die brexit-referendum in die VK en die verkiesing van Trump in die VS gesien as 'n 'duidelike oorwinning op die ekstremisme' in die woorde van die Franse president Hollande. Sedert 16 Maart het hy probeer om 'n derde kabinet saam te stel, maar dit was nie eenvoudig gewees nie, omdat hy daarvoor die steun van drie ander partye nodig had.

Sedert 26 Oktober 2017 lei Rutte die "Rutte III-kabinet" van VVD, CDA, D66 en CU. Die Nederlandse ekonomie het baie verbeter. In 2017 het dit met 3,2% gegroei. Die aantal vakatures per werklose neem af tot minder as 2 en die werkloosheid raak deur spanning op die arbeidsmark vervang. Die staatskuld verminder met 18 miljard euro tot 56,7% van die BBP wat laer is as die 60%-norm wat die eurosone voorskryf.



</doc>
<doc id="50945" url="https://af.wikipedia.org/wiki?curid=50945" title="Kralendijk">
Kralendijk

Kralendijk is die hoofstad en grootste stad van Bonaire, 'n munisipaliteit van Nederland in die Karibiese See. Die stad het in 2006 'n bevolking van 3 061 gehad en is die belangrikste stad op Bonaire en is geleë op die Westelike kus naby die Suidelike punt van die eiland. In die plaaslike taal, Papiaments, word daar gereeld na Kralendijk verwys as "playa". Kralendijk was gebou om die Oranje-fort kort na dit in 1639 gebou is en die stad was van toe af al die hoofstad van Bonaire.


</doc>
<doc id="50946" url="https://af.wikipedia.org/wiki?curid=50946" title="Multatuli">
Multatuli

Eduard Douwes Dekker (2 Maart 1820 – 19 Februarie 1887), beter bekend onder sy pennaam Multatuli, was ’n Nederlandse skrywer veral beroemd vir sy satiriese roman, "Max Havelaar" (1860).

Dekker was werksaam as ’n amptenaar in Nederlands-Indië (die teenwoordige Indonesië) waar, toe hy as negentienjarige daar aangekom het, volgens sy eie woorde sy ‘siel ontwaak het’, maar waar hy die ernstige lyding gesien het wat die gevolg van die Nederlandse bewind was. Sy bekendste werk, die satiriese roman "Max Havelaar", waarin hy—na aanleiding van sy eie ervaringe—die behandeling van die plaaslike bevolking deur Nederlandse en Nederlands-Indiese bestuurders aan die kaak gestel het. Vir hierdie boek het Dekker die skuilnaam "Multatuli" (Latyn vir “Ek het veel gely”) gekies asook ’n verwysing na ’n beroemde passasie uit die "Tristia" van Ovidius.

In Junie 2002 is "Max Havelaar" deur die Maatskappy van die Nederlandse Letterkunde verklaar tot die belangrikste Nederlantstalige letterkundige werk van alle tye. In 2004 het Dekker 34ste gekom in ’n stemming vir “Die grootste Nederlander.”

Die Multatuli Genootskap stel hom ten doel om die kennis van Multatuli te bevorder en sy blywende belang te onderstreep. Dit bestuur ook die Multatuli Museum wat gevestig is in die geboortehuis van die outeur.






</doc>
<doc id="50947" url="https://af.wikipedia.org/wiki?curid=50947" title="Piet Mondriaan">
Piet Mondriaan

Pieter Cornelis (Piet) Mondriaan (Amersfoort, 7 Maart 1872 – New York, 1 Februarie 1944) was 'n Nederlandse kunstenaar en skilder wat 'n groot gedeelte van sy lewe in die buiteland gewoon en gewerk het. Hy word oor die algemeen as 'n pionier van die abstrakte en nie-figuratiewe kuns beskou. Veral sy latere geometries-abstrakte werk, met die kenmerkende horisontale en vertikale swart lyne en primêre kleure, is wêreldberoemd en is 'n bron van inspirasie vir vele argitekte en ontwerpers van toegepaste kuns. Hy was één van die belangrikste medewerkers van die tydskrif "De Stijl" en ontwikkel 'n eie kunsteorie, wat hy "Nuwe Beelding" of "Neo-plastisisme" noem. Hy is buite Nederland beter bekend as "Mondrian", 'n verfransing van sy van.

Mondrian kom in 1911 van Nederland in Parys aan. Hy het hier eksperimente in kubisme teëgekom. Dit merk die begin van 'n tydperk van diepgaande verandering in sy werk. Om homself met die avant-garde in Parys te integreer, het hy 'n 'a' van die Nederlandse spelling van sy naam (Mondrian) verwyder.

In 1940 emigreer hy van die oorloggeteisterde Europa na om die laaste vier jaar van sy lewe in New York Stad te woon. Sy skilderye van daardie tyd druk die uitbundige stadslewe uit. In sy finale skildery, "Broadway Boogie Woogie" (1942–1943), word sy dambord-patrone, wat voorheen swart was, nou met blou, grys, rooi en geel geverf. Die geel is glo deur New York se geel taksies geïnspireer.


</doc>
<doc id="50950" url="https://af.wikipedia.org/wiki?curid=50950" title="Pous Clemens X">
Pous Clemens X

Clemens X was die 239ste pous van die Rooms-Katolieke Kerk van 1670 tot 1676.

Pous Clemens X is gebore as Emilio Bonaventura Altieri op 13 Julie 1590 in Rome, Italië. Hy was die seun van Lorenzo Altieri en Victoria Delphini. Die Altieri's was 'n voorname adellike familie met bande met die Colonna's en die Orsini's. Sy broer was kardinaal Giambattista Altieri senior. Hy was ook familie van Pous Benedictus XIII. Na voltooiing van sy studies word hy priester gewy op 6 April 1624 en word in 1623 ouditeur van Johannes die Doper Lancelotti in Pole. By sy terugkeer na Rome word hy biskop van Camerino op 29 November 1627 en vervolgens goewerneur van Loreto op 10 Desember 1633 en later van die hele Umbrië. Pous Urbanus VIII gee hom die opdrag om die gebied te beskerm teen oorstromings van die Po-rivier. Pous Innocentius X stuur hom as nuntius na Napels op 25 Desember 1644 waar hy vrede bewerkstellig na die stormagtige dae van Masaniello. Pous Alexander VII stuur hom met 'n missie na Pole. Pous Clemens IX maak hom superintendent van die pouslike skatkis en in 1667 sy "maestro di camera". Op 27 November 1669 bevorder Pous Clemens hom tot kardinaal. Na die begrafnis van Pous Clemens het 62 kardinale aan die konklaaf begin. Twee-en veertig stemme was nodig om tot pous verkies te word. Die konklaaf het vier maande geduur met hewige debatte. Kardinaal Giovanni Conti het 22 stemme gehad, kardinaal Rospigliosi, 'n neef van die oorlede pous, 30 en kardinaal Cerri 23. Na lang beraad het die kardinale 'n kompromis bereik en die tagtigjarige kardinaal Altieri verkies met 59 stemme. Altieri het eers beswaar gemaak weens sy ouderdom, maar op 29 April 1670 volg hy Pous Clemens IX en word gekroon op 11 Mei 1670 deur kardinaal Francesco Maidalchini. Hy regeer tot sy dood op 22 Julie 1676 en word opgevolg deur Pous Innocentius XI.
Die naam ‘Clemens’ beteken 'die sagmoedige'.


Die familienaam Altieri het gevaar geloop om uit te sterf. Na sy kroning as pous het Clemens die Paluzzi-familie aangeneem en voorgestel dat een van hulle sou trou met Laura Caterina Altieri. In ruil daarvoor het hy die oom van Laura se nuwe man, 'n kardinaal gemaak. Kardinaal Paluzzi-Altieri het kardinaal-nepoot geword en al die werk gedoen wat Clemens weens sy ouderdom nie kon doen nie. Clemens self het slegs die biskoplike funksies "beneficere et sanctificare" uitgevoer en die administrasie "regere et gubernare" aan die kardinaal oorgelaat.
Op 11 Junie 1670 het hy die aflate gekoppel aan besoeke aan die heilige plekke in Palestina vasgestel soos in die dekrete van Pous Alexander VII en Pous Clemens IX bepaal. In die selfde maand het hy die priesters van die Vatikaan toegelaat om 'n pers band om hulle hoede te dra.

In 1671 publiseer die pous 'n edik waarin verklaar word dat 'n edelman handel mag dryf sonder om sy adellikheid te verloor, solank hy nie kleinhandel bedryf nie.

Op 16 Oktober 1672 laat pous Clemens die studente van die Duitse Kollege sweer dat hulle dadelik na die voltooiing van hulle studies na Duitsland sal terugkeer.

Op 13 Januarie 1672 reguleer Clemens die hantering van relikwieë. Niemand nag die relikwieë van heiliges uit die begraafplase verwyder nie sonder die toestemming van die kardinaal-vikaris. Relikwieë mag nie tentoongestel word vir verering sonder toestemming van die kardinaal-vikaris. Die belangrikste dele, d.w.s. die kop, arms, bene en liggaamsdele wat verwondinge dra mag slegs in kerke ten toon gestel word. Relikwieë mag nie aan privaat persone gegee word nie, behalwe aan prinse en hoë prelate. Hierdie voorskrifte word in 1704 deur Pous Clemens XI bevestig.

Die sendelinge in Kanada was baie suksesvol en die aantal gelowiges het baie toegeneem. Pous Clemens skep toe die bisdom van Quebec wat direk aan Rome rapporteer. Die eerste biskop was Francois de Montmorency-Laval. In 1673 kom Paul Menasius, 'n Skot, in Rome aan as die ambassadeur van die groothertog van Moskou. Hy wil die titel van tsaar vir sy opdraggewer bekom, maar slaag nie daarin nie. Die groothertog het die titel tog reeds aan homself toegeken.

Rome was ten tye van Clemens se pontifikaat onrustig. Kardinaal Altieri het 'n invoerbelasting van drie persent op alle goedere gehef. Die kardinale en ambassadeurs wat altyd van sulke belasting vrygestel is en lekker geld gemaak het, was baie moeilik. Uiteindelik is hulle vrygestel van die belasting na meer as 'n jaar se stryery.

Christina van Swede, wat Rooms geword het en na Rome gevlug het, het die pous die gebruik om Jode tydens karnaval in die strate rond te jaag, laat verbied. Sy reik in 1686 'n verklaring uit waarin die Jode onder haar beskerming kom. Sy teken dit as "La Regina" (die koningin).

In 1675 het Clemens die 14de jubileum-jaar gevier. In weerwil van sy hoë ouderdom het hy al die kerke vyf keer besoek. Hy het twaalf keer na die Drie-eenheid hospitaal gegaan en die armes se voete gewas en aalmoese uitgedeel.

Clemens het die brug na die Engeleburg versier met die standbeelde van tien engele in Carrara-marmer. Hulle kan vandag nog bewonder word. Hy het ook twee pragtige fonteine op die Sint Pietersplein laat bou.

Pous Clemens het Francesco Lorenzo Brancati di Lauria aangestel as hoof van die Vatikaanse Biblioteek.

Hoewel Clemens die pous in naam was, het die burgers van Rome beweer dat kardinaal Altieri die werklike mag gehad het.

Op 22 Julie 1676 is Clemens weens jig oorlede.

Pous Clemens X het twintig nuwe kardinale aangestel in ses konsistories









16 April 1674 – Ad apostolicae vocis oraculum – Instelling van die 1675 jubileum.


Saamgestel en vertaal uit die , , en wikipedia en aangevul uit ander bronne soos aangedui.

Basis URL: 


</doc>
<doc id="50952" url="https://af.wikipedia.org/wiki?curid=50952" title="Dornbirn">
Dornbirn

Dornbirn is die grootste stad in die Oostenrykse deelstaat Vorarlberg. In 2012 het die stad 'n bevolking van 46 080 gehad. Die stad lê 437 meter bo seevlak.


</doc>
<doc id="50953" url="https://af.wikipedia.org/wiki?curid=50953" title="Hirohito">
Hirohito

Hirohito (裕仁; gebore 29 April 1901 – 7 Januarie 1989) was van 1926 tot 1989 die 124ste Keiser van Japan volgens Japan se tradisionele opvolgingsorde. Soos in Japan gebruiklik is hy tydens sy bewind nie by sy geboortenaam Hirohito genoem nie, maar "keiserlike majesteit" (天皇陛下, "tennō heika") of "Sy huidige majesteit" (今上陛下, "kinjō heika"). Sy postume naam is Keiser Shōwa (昭和天皇, "Shōwa-tennō"), sy regeringstyd staan darem as Shōwa-tydperk (昭和時代, "Shōwa jidai", "tydperk van verligte vrede") bekend. Tydens sy bewind het die Japannese Keiserryk saam met Nazi-Duitsland en Italië teen veral die Republiek China, die Verenigde Koninkryk en die Verenigde State tydens die Tweede Wêreldoorlog geveg.


</doc>
<doc id="50959" url="https://af.wikipedia.org/wiki?curid=50959" title="Rutte I-kabinet">
Rutte I-kabinet

Die Rutte I-kabinet was 'n Nederlandse kabinet wat op 14 Oktober 2010 aangetree het, met as Eerste Minister Mark Rutte (VVD). Die kabinet het bestaan tot 5 November 2012.

Die Rutte I-kabinet wil die immigrasie beperk, die veiligheid verbeter en baie besuinig. Van 2010 tot 2014 wil die kabinet agtien miljard Euro van die begroting verminder.

Die Rutte I-kabinet vorm 'n minderheidskabinet van die regs-liberale Volksparty vir Vryheid en Demokrasie (VVD) met die christen-demokratiese Christen-Demokratiese Appèl (CDA). Deur die populistiese Party vir die Vryheid (PVV) van Geert Wilders word die kabinet in die parlement amptelik gesteun, maar die PVV dra geen verantwoordelikheid vir sy besluite nie. Die Staatkundig Gereformeerde Party (SGP) steun die kabinet on-amptelik ook. Die VVD en CDA beskik oor 52 setels in die Tweede Kamer, met die PVV oor 76 setels en met die SGP oor 78 setels. In die Eerste Kamer beskik die kabinet oor 37 setels (dit is inklusief die PVV) en met die SGP oor 38 setels. Hiermee het die kabinet in beide Kamers 'n – baie klein – meerderheid.

Die Rutte I-kabinet tel twintig lede, tien van die VVD-party en tien van die CDA-party:





</doc>
<doc id="50960" url="https://af.wikipedia.org/wiki?curid=50960" title="Lys van kabinette van Nederland">
Lys van kabinette van Nederland

Hierdie is 'n lys van kabinette van Nederland sedert 1901.



</doc>
<doc id="50962" url="https://af.wikipedia.org/wiki?curid=50962" title="Ruimtewedloop">
Ruimtewedloop

Die Ruimtewedloop was die wedywering tussen die Verenigde State van Amerika en die Sowjetunie om die verowering van die ruimte. Dit het rofweg van 1957 tot 1975 geduur en het pogings van albei lande behels om satelliete die ruimte in te stuur en uiteindelik bemande ruimtetuie op die maan te laat land en veilig na die aarde terug te bring.

Dit was ’n spesifieke tydperk in die geskiedenis en sluit nie daaropvolgende pogings van dié of ander lande in om die ruimte te verken nie. Die wedloop was beide ideologies en tegnologies van aard en een van die simbole van die magstryd tussen die twee lande in die Koue Oorlog: sukses in die ruimte sou ’n teken wees van militêre krag.

Die ruimtewedloop het begin met die lansering van die Sowjet-satelliet Spoetnik 1 op 4 Oktober 1957 en het geëindig met die gemeenskaplike Apollo-Sojoes-toetsprojek met bemande ruimtevlugte op 24 Julie 1975, wat ’n simbool geword het van détente tussen die VSA en USSR.

’n Uitvloeisel van die ruimtewedloop was dat meer geld bestee is aan opvoeding en navorsing, en dit het weer wetenskaplike en tegnologiese suksesse tot gevolg gehad. ’n Onwillekeurige gevolg was ’n groter bewuswording van die belang van omgewingsbewaring; danksy kleurfoto's wat op ruimtevlugte geneem is, kon mense vir die eerste keer sien hoe die Aarde werklik lyk: ’n kwesbare blou paneet omring deur die gitswart ruimte.

In die 1920's het Duitse wetenskaplikes begin eksperimenteer met vuurpyle wat deur vloeibare brandstof aangevuur word en in staat was om relatief groot hoogtes en lang afstande te bereik. In 1932 het die Duitse weermag in vuurpyle as langafstandartillerie begin belangstel. Wernher von Braun, die beroemde vuurpylkenner, het gehelp om soortgelyke wapens te ontwikkel vir gebruik in die Tweede Wêreldoorlog deur Nazi-Duitsland.
Die eerste vuurpyl wat hulle afgevuur het, was die Aggregat 4, of A4, in 1942. In 1943 het hulle die A4 in die "Vergeldingswapen 4", of V2, ontwikkel wat 300 km ver kon trek en ’n bom van 1 ton teen 4 000 km/h kon vervoer. Daar was geen verweer teen missiele met so ’n hoë spoed nie en die Duitse weermag het groot skade aangerig in Geallieerde stede soos Londen en Antwerpen. Ná die oorlog het die A4 die basis van die vroeë Amerikaanse en Sowjet-vuurpylontwerpe geword.

Teen die einde van die oorlog het Amerikaanse, Britse en Sowjet-leërs meegeding om Duitse wetenskaplikes en vuurpyle in die hande te kry. Die Amerikaners het die grootste sukses daarmee behaal en Von Braun en die grootste deel van sy span gevange geneem. Hulle sou later help om die Amerikaanse missiele en ruimteprogramme te ontwikkel.

Ná die oorlog het die VSA en die Sowjetunie in ’n langdurige toestand van politieke konflik, militêre spanning en ekonomiese mededinging betrokke geraak wat bekend is as die Koue Oorlog. Dit was basies ’n wedywering tussen kapitalisme en kommunisme. Hoewel die twee belangrikste magte amptelik nooit regstreeks gebots het nie, het die konflik hulle aangevuur tot ’n wydywering op talle gebiede, onder meer satelliettegnologie en ruimteverkenning.

Satelliete kon gebruik word om op ander lande te spioeneer en die sukses van hul ruimtevaartprogramme kon as propaganda gebruik word om hul wetenskaplike mag en militêre potensiaal te vertoon. ’n Groot deel van die tegnologiese ontwikkeling in die ruimtevaart kon ook toegepas word op militêre vuurpyle soos interkontinentale ballistiese missiele.

Die VSA en die Sowjetunie was dus in ’n wedloop teen tyd gewikkel: elkeen wou die eerste in die ruimte wees, die eerste mens in die ruimte plaas, die maan eerste bereik, ens. en so wys dat hy die ander land vooruit is.

Op 4 Oktober 1957 het die Sowjetunie die satelliet Spoetnik 1 suksesvol gelanseer. Dit was die eerste mensgemaakte satelliet wat om die aarde gewentel het. Dit was die begin van die ruimtewedloop.

Die nuus van Spoetnik 1 se sukses het die VSA, wat self die lansering van satelliete beplan het, onkant betrap en hulle was onthuts oor die Sowjetunie se voorsprong en die militêre en ekonomiese gevolge daarvan. Pres. Dwight D. Eisenhower het opdrag gegee dat die VSA se vuurpyl-en-satellietprogram, Vanguard, bespoedig word en dat die satelliet veel vroeër gelanseer word as wat aanvanklik beplan is. Die Vanguard se lansering op 6 Desember 1957 by Cape Canaveral het skeefgeloop tydens ’n regstreekse televisie-uitsending en dit was eers byna vier maande ná die sukses van Spoetnik 1 dat Von Braun en die VSA hul eerste satelliet, Explorer 1, op 31 Januarie 1958 vooraan ’n Juno 1-aanjaagvuurpyl gelanseer het. Dit het ’n uitsonderlike prestasie behaal deur die Van Allen-stralingsgordel om die aarde te ontdek.

Die eerste kommunikasiesatelliet, SCORE (Signal Communications Orbit Relay Equipment), is op 18 Desember 1958 deur Amerika gelanseer en het wêreldwyd opslae gemaak deur ’n Kersboodskap van pres. Eisenhower vanaf ’n bandopnemer aan boord uit te saai. Ander merkwaardige voorbeelde van kommunikasiesatelliete tydens die ruimtewedloop was:
’n Paar vrugtevlieë was die eerste lewende wesens wat met opset na die ruimte gestuur is aan boord van ’n Duitse V2-vuurpyl wat die Amerikaners ná die Tweede Wêreldoorlog buitgemaak en in 1946 gelanseer het. Die eerste soogdiere is deur die Sowjetunie opgestuur: ’n hond met die naam Laika is in 1957 in Spoetnik 2 die ruimte in gestuur. Die tegnologie om haar lewend terug te bring het egter nog nie bestaan nie en sy is in die ruimte dood aan stres en oorverhitting. In 1960 is nog twee honde, Belka en Strelka, suksesvol in ’n ruimtebaan geplaas en lewend na die aarde teruggebring. Die Amerikaners het minstens twee sjimpansees na die ruimte gestuur en Sowjet-skilpaaie het in 1968 die eerste diere geword wat om die maan gevlieg het.

Joeri Gagarin het die eerste mens in die ruimte geword toe hy op 12 April 1961 op die Sowjet-satelliet Wostok 1 in ’n wentelbaan om die aarde geplaas is. Wostok 1 het 108 minute lank om die aarde gewentel en daarna die lugruim bo die Sowjetunie binnegedring, waarna Gagarin op 7 000 meter bo die aarde uit die tuig geskiet is en met ’n valskerm geland het.

Drie weke later, op 5 Mei 1961, het Alan Shepard die eerste Amerikaner in die ruimte geword. Byna ’n jaar ná Gagarin se geskiedkundige vlug is die eerste Amerikaner, John Glenn, op 20 Februarie 1962 in ’n wentelbaan om die aarde geplaas.

Die eerste dubbele bemande vlug in twee tuie wat kort ná mekaar gelanseer is, is ook deur die Sowjetunie behaal: die Wostok 3 en Wostok 4 van 11 tot 15 Augustus 1962. Op 16 Junie 1963 het die Rus Walentina Teresjkowa die eerste vrou en die eerste burgerlike in die ruimte geword in Wostok 6 en op 12 Oktober 1964 het die eerste vlug met meer as een bemanningslid plaasgevind: die Woschod 1, ’n aangepaste weergawe van die Wostok. Dit was ook die eerste vlug waartydens die bemanning nie ruimtepakke gedra het nie. Aleksei Leonof in die Sowjet-tuig Woschod 2 het op 18 Maart 1965 die eerste ruimtewandeling uitgevoer.

In dié tyd het die Sowjetunie ’n nuwe regering gekry wat ruimtevaart as minder belangrik geag het.

Hoewel die VSA en Sowjetunie albei groot prestasies in die ruimte behaal het, sou die wedywering voortduur ten minste tot ’n mens op die maan sou loop. Voordat dit kon gebeur, moes onbemande ruimtetuie gelanseer word wat die maan kon verken en die veiligheid van ’n maanlanding kon ondersoek. Op 20 April 1961, sowat ’n week ná Joeri Gagarin se historiese vlug, het pres. John F. Kennedy ’n memo aan visepres. Lyndon B. Johnson gestuur en gevra om ondersoek in te stel na die Amerikaanse ruimteprogram en om programme te vind waarmee Amerika die Sowjetunie kon inhaal. Johnson het gereken dit sou nog so lank duur om ’n mens op die maan te plaas dat Amerika genoeg tyd sou hê om die Sowjetunie in te haal en dit eerste reg te kry.

Op 25 Mei 1961 het Kennedy aangekondig dat hy die Apollo-program steun en dat Amerika voor die einde van daardie dekade ’n mens op die maan sou laat land.

Amerika se Pioneer-ruimteprogram vanaf Augustus 1958 was hul eerste poging om planete te verken, maar die een mislukking op die ander het gevolg. Ook die Sowjetunie het ’n paar mislukkings gehad, waaroor min berig is, maar met hul Loena-ruimteprogram het hulle in dié stadium van die wedloop verskeie mylpale behaal.
Op 2 Januarie 1959 is Loena 1 gelanseer, die eerste ruimtetuig wat verby die maan gevlieg het. Dit het daarna die eerste kunsmatige satelliet van die son geword. Loena 2, wat op 12 September 1959 gelanseer is, was die eerste vaartuig wat die maan bereik het. Ná 33,5 uur het dit op 13 September naby die krater Archimedes neergestort. Loena 3 het op 7 Oktober 1959 die eerste foto's geneem van die maan se kant wat weg van die aarde wys en Loena 9, wat op 3 Februarie 1966 gelanseer is, het die eerste sagte landing op die maan uitgevoer. Daarna het Loena 10 op 3 April 1966 die eerste ruimtetuig geword wat in ’n wentelbaan om die maan geplaas is en Loena 17 het in 1970 die eerste onbemande voertuig, die Loenochod, op die maan geplaas.

In Januarie 1962 het Amerika die Gemini-program begin, ’n ruimtetuig met twee bemanningslede, om voor te berei vir die Apollo-program. Hoewel Gemini ’n jaar langer as beplan geneem het voor sy eerste vlug, het Amerika die Sowjetunie in dié tyd ingehaal wat bemande vlugte betref. Gemini het ’n hele paar belangrike eerstes behaal. Gemini 3 was in Maart 1965 die eerste tuig wat sy wentelbaan verander het, Gemini 5 het in Augustus 1965 ’n rekord vir die langste tyd in die ruimte (amper agt dae) opgestel en Gemini 6A het in Desember 1965 die eerste keer by ’n ander tuig (Gemini 7) aangesluit en so naby as 0,3 meter daarvan gebly.

Gemini 8 was in Maart 1966 die eerste tuig wat aan ’n ander gekoppel het.

Die Surveyor-ruimteprogram van 1966 tot 1968 was deel van die Amerikaanse poging om ’n plek op die maan te vind waar ’n mens veilig sou kon land en die moontlikheid van sagte landings is getoets. Vyf van die sewe Surveyor-sendings was suksesvol en was behulpsaam om die beste landingsplekke te vind.

In 1967 het beide Amerika en die Sowjetunie terugslae beleef weens hul haas om die ander in die ruimte te klop. In Amerika het die bemanning van die eerste Apollo-vlug, Gus Grissom, Ed White en Roger Chaffee, gesterf toe ’n brand op 27 Januarie 1967 tydens ’n grondtoets aan boord uitgebreek het. Op 24 April 1967 het die loods van die Sowjetunie se Sojoes 1, Wladimir Komarof, gesterf.

Dit het 18 maande geduur voor die Sowjetunie sy Sojoes-vlugte hervat het en dit het die Sowjet-maanlandingsprogram kwaai geknou.

Apollo 8 was op 27 Desember 1968 die eerste bemande vaartuig in ’n wentelbaan om die maan en dit, tesame met nog twee suksesvolle Apollo-sendings, het die grondslag gelê vir ’n maanlanding.

Op 20 Julie 1969 het die eerste mense in Apollo 11 op die maan geland. Neil Armstrong het die eerste mens geword wat op die maanoppervlak loop. Saam met hom op die vlug was Michael Collins en Buzz Aldrin. Dit is beskou as een van die belangrikste gebeurtenisse van die 20ste eeu. Armstrong se historiese eerste woorde op die maan was:
"That's one small step for (a) man, one giant leap for mankind."

Aldrin het sowat 20 minute later by hom aangesluit. Toe Apollo 11 na die aarde terugkeer en op 24 Julie 1969 in die Stille Oseaan neerplons, was dit 2 982 dae nadat Kennedy belowe het dat Amerika ’n mens op die maan sou laat land en veilig terugbring aarde toe voor die einde van die dekade – die sending is 161 dae voor die einde van die dekade voltooi.



</doc>
<doc id="50966" url="https://af.wikipedia.org/wiki?curid=50966" title="Kabinet van Nederland">
Kabinet van Nederland

Die kabinet van Nederland vorm die hoogste uitvoerende vlak van Nederland. Die kabinet bestaan uit die ministers en die staatssekretarisse (onderministers).




</doc>
<doc id="50967" url="https://af.wikipedia.org/wiki?curid=50967" title="Sint Eustatius">
Sint Eustatius

Sint Eustatius is 'n Nederlandse eiland in die Karibiese See. Tot 2010 het Sint Eustatius deel uitgemaak van die Nederlandse Antille, maar die eiland is sedert 10 Oktober 2010 'n besondere munisipaliteit binne Nederland.

Die amptelike taal is Nederlands en die volkstaal is Engels. Die hoofstad en grootste stad is Oranjestad. Die eiland het 'n oppervlakte van 21 km² en 'n bevolking van 3 897 in 2013 gehad. Sedert 1 Januarie 2011 is die Amerikaanse dollar die amptelike geldeenheid.


</doc>
<doc id="50969" url="https://af.wikipedia.org/wiki?curid=50969" title="Oranjestad (Sint Eustatius)">
Oranjestad (Sint Eustatius)

Oranjestad is die hoofstad en grootste stad van Sint Eustatius, 'n munisipaliteit van Nederland in die Karibiese See. Die stad het in 2006 'n bevolking van 1 000 gehad en is die belangrikste stad op Sint Eustatius. Die stad is geleë op die Westelike kus naby die Suidelike punt van die eiland, is in 1755 gestig en die stad was van toe af al die hoofstad van Sint Eustatius.


</doc>
<doc id="50973" url="https://af.wikipedia.org/wiki?curid=50973" title="FC Steaua Boekarest">
FC Steaua Boekarest

FC FCSB Boekarest (ook verwys na as FC FCSB of sommer FCSB) is 'n Roemeense sportklub in die stad Boekarest wat bekend is vir hulle sokkerafdeling. Galatasaray is in 1947 deur Ghencea en sy maats van die Steaua hoërskool gestig. Steaua is die suksesvolste klub in die geskiedenis van Roemeense sokker, en het meer bekers as enige ander Roemeense klub ingepalm.



</doc>
<doc id="50975" url="https://af.wikipedia.org/wiki?curid=50975" title="Volksparty vir Vryheid en Demokrasie">
Volksparty vir Vryheid en Demokrasie

Die Volksparty vir Vryheid en Demokrasie (Nederlands: "Volkspartij voor Vrijheid en Democratie", VVD) is 'n Nederlandse regs-liberale politieke party, wat in 1948 gestig is.

Die politieke leier is Mark Rutte. Die verkiesings van die nuwe Tweede Kamer op 15 Maart 2017 is deur die Volksparty vir Vryheid en Demokrasie gewen. Die party het 33 setels behaal (-8).

Van 14 Oktober 2010 tot 5 November 2012 het die VVD met die Christen-Demokratiese Appèl (CDA) die Rutte I-kabinet gevorm. Mark Rutte was hierde kabinet se Eerste Minister. Die kabinet was 'n minderheidskabinet, wat gesteun is deur die Party vir die Vryheid (PVV) van Geert Wilders.

Van 5 November 2012 tot 26 Oktober 2017 het die VVD met die Party van die Arbeid (PvdA) die Rutte II-kabinet gevorm.

Sedert 26 Oktober 2017 vorm die VVD met die CDA-party, die D66-party en die ChristenUnie-party die Rutte III-kabinet.



</doc>
<doc id="50994" url="https://af.wikipedia.org/wiki?curid=50994" title="Saba">
Saba

Saba is 'n Nederlandse eiland in die Karibiese See. Tot 2010 het Saba deel uitgemaak van die Nederlandse Antille, maar die eiland is sedert 10 Oktober 2010 'n besondere munisipaliteit binne Nederland.

Die amptelike taal is Nederlands en die volkstaal is Engels. Die hoofstad en grootste stad is The Bottom. Die eiland het 'n oppervlakte van 13 km² en 'n bevolking van 1 991 in 2013 gehad. Sedert 1 Januarie 2011 is die Amerikaanse dollar die amptelike geldeenheid.


</doc>
<doc id="50996" url="https://af.wikipedia.org/wiki?curid=50996" title="The Bottom">
The Bottom

The Bottom is die hoofstad en grootste stad van Saba, 'n munisipaliteit van Nederland in die Karibiese See. Die stad het in 2001 'n bevolking van 462 gehad en is die belangrikste stad op Saba. The Bottom was in 1632 gestig en was van toe af al die hoofstad van Saba.


</doc>
<doc id="50997" url="https://af.wikipedia.org/wiki?curid=50997" title="Parlement van Kanada">
Parlement van Kanada

Die Kanadese Parlement (Engels: "Parliament of Canada"; Frans: "Parlement du Canada") is die instelling wat wette skep vir die Kanadese nasie. Die parlement bestaan uit drie dele nl. die Kroon, die Senaat (of Hoërhuis) en die Laerhuis. Die Parlement is geleë in Ottawa, Ontario, Kanada.

Die Kanadese Parlement is ’n tweekamerparlement, en van die twee kamers is die Laerhuis normaalweg die belangrikste een. Die Laerhuis (Engels: "House of Commons"; Frans: "Chambre des Communes") is demokraties verkose, en die regering stel gewoonlik hul wetsontwerpe eers daar voor. Die Laerhuis is die enigste instelling wat belasting kan oplê.

Die Senaat (Engels: "Senate"; Frans: "Sénat") is die hoërhuis van die Parlement, maar normaalweg speel hy nie ’n baie groot rol in die skepping van die wet nie omdat die senatore aangestel word deur die Kroon op die advies van die eerste minister. Dit is gewoonlik die gebruik dat die keuse van die Eerste Minister se keuse aangestel word.

Die Kroon (Engels: "Crown"; Frans: "Couronne") is die monarg van Kanada, wat ook die monarg van Groot-Brittanje is. Die huidige Koningin van Kanada (Engels: "Queen of Canada"; Frans: "Reine du Canada") is Haar Majesteit Koningin Elizabeth II. Die koningin is die Kanadese staatshoof, en die verpersoonliking van die Kanadese Kroon. Omdat die koningin normaalweg in Londen woon, word sy deur ’n goewerneur-generaal (Engels: "Governor General"; Frans: "Gouverneur Général") verteenwoordig. Die goewerneur-generaal, soos die senatore, is aangestel deur die koningin op die advies van die Eerste Minister.

’n Wetsontwerp moet die goedkeuring van al drie dele van die Parlement kry voordat dit ’n wet kan word. Hier volg die normale proses waardeur ’n wetsontwerp gaan om ’n wet te word:


Dit gebeur baie selde dat die goewerneur-generaal nie koninklike instemming gee nie. Trouens, in slegs een geval, in 1925, het ’n goewerneur teen die advies van sy eerste minister gegaan. As dit gebeur moet die eerste minister bedank.

Die Kanadese regering word teoreties gelei deur die koningin (of die goewerneur-generaal). Die Geheime Raad (Engels: "Privy Council"; Frans: "Conseil privé") is die groep wat die koningin help met die bestuur van die land. Die eerste minister (die ware leier van die regering), en al die ander ministers, is Geheime Raadslede, en is benoem deur die goewerneur-generaal namens die koningin. Vroeër kon die goewerneur enigiemand kies vir ’n minister, maar vandag is dit nie meer so nie. Hy kies amper altyd die leier van die grootste party in die Laerhuis vir eerste minister. Die rede daarvoor is omdat die regering van die land die goedkeuring van die Laerhuis moet geniet. Die eerste minister kies al die ander ministers, wie ook gewoonlik lede van die Laerhuis is. Omdat die regering die goedkeuring van die Laerhuis nodig het moet die eerste minister bedank as die regering ’n mosie van vertroue in die Laerhuis verloor.

As ’n regering ’n mosie van vertroue verloor moet die eerste minister bedank. As daar nie ’n ander party in die Laerhuis is wat ’n mosie van vertroue kan wen nie moet die goewerneur-generaal die Laerhuis ontbind en 'n nuwe federale verkiesing uitroep. Normaalweg kan die eerste minister op enige tyd die goewerneur-generaal vra om die Parlement te ontbind.

Die koningin van Kanada is Haar Majesteit Koningin Elizabeth II. Haar huidige goewerneur-generaal is Sy Eksellensie die Agbare David Johnston, die 28ste sedert die Kanadese Konfederasie.

Die 105 setels in die Senaat is op die oomblik gebalanseerd tussen die Konserwatiewe Party (55 setels) en die Liberale Party (45 setels). Vier van die oorblywende setels behoort aan twee Progressiewe Konserwatiewe senatore en twee onafhanklike senatore onderskeidelik. Die laaste setel is vakant. Die Speaker van die Senaat is die Agbare Senator Noël A. Kinsella; hy is die 46de Speaker.

Na die 2011-verkiesings hou die Konserwatiewe Party ’n meerderheid in die Laerhuis met 166 van die 305 setels. Die ampteleke opposisie (amptelik bekend as ‘Haar Majesteit se Lojale Opposisie’) is die Nuwe Demokratiese Party (NDP), wat 103 setels hou. Die derde party is die Liberale Party met 34 setels. Die twee klein partye, die "Bloc Québecois" en die Groen Party, het 4 en 1 setels gewen.

Die eerste minister van Kanada is die konserwatiewe luier, die agbare Stephen Harper, en die luier van Haar Majesteit se Lojale Opposisie is meneer Jack Layton, die luier van die NDP. Die luier van die Liberale Party tydens die verkiesing, meneer Michael Ignatieff, het bedank omdat die party ’n verstommende 43 setels onder hom verloor het. Die luier van die "Bloc Québecois", wat ook 43 setels in die verkiesing verloor het, Gilles Duceppe, het sy eie setel verloor en het ook bedank. Die luier van die Groen Party, Elizabeth May, is die eerste kandidaat van haar party om na die parlement verkies te word. Die Speaker van die Laerhuis is meneer Andrew Scheer; hy is die 35ste sedert die Kanadese Konfederasie.

Die Laerhuis moet elke vyf jaar ’n verkiesing hou. Tensy die eerste minister die goewerneur-generaal vroeër vra vir ’verkiesing, moet Sy Eksellensie die Laerhuis ontbind in 2015.



</doc>
<doc id="51001" url="https://af.wikipedia.org/wiki?curid=51001" title="Emina Jahović">
Emina Jahović

Emina Jahović Sandal (gebore 15 Januarie 1982, Novi Pazar, Serwië, voormalige Sosialistiese Republiek Serwië, Sosialistiese Federale Republiek van Joego-Slawië) is 'n bekende sangeres, aktrise en model wat met die wêreldbekende Turkse sanger Mustafa Sandal getroud is. Sy is bekend as een van die mees prominente kunstenaars van Serwiese musiek. Haar broer, Mirsad Türkcan, is 'n suksesvolle basketbalspeler wat die eerste speler vir NBA as 'n Turkse burger was. Emina het een kind met die naam "Yaman". Emina, wat tans die hoofrol vertolk in 'n Turkse TV-reeks "Tulip Field", is een van die bekendste sangers van die Balkan. Emina Jahović Sandal het 17 albums (met enkelsnitte). Sy woon in Istanboel sedert 2008.








</doc>
<doc id="51002" url="https://af.wikipedia.org/wiki?curid=51002" title="Karibiese Nederland">
Karibiese Nederland

Karibiese Nederland (Nederlands: "Caribisch Nederland", Engels: "Caribbean Netherlands", Papiaments: "Hulanda Karibe") of BES-eilande (Nederlands: "BES-eilanden") is 'n versamelnaam vir die Nederlandse eilande Bonaire, Sint Eustatius en Saba. Die eilande behoort tot Nederland en het tot 10 Oktober 2010 deel uitgemaak van die Nederlandse Antille.

Ná 10 Oktober het hulle die status van munisipaliteite gekry. Vir die eerste jare is nog nie duidelik nie tot watter Nederlandse provinsie die munisipaliteite behoort, daarom staan die "eilandsrade" (dit is die bestuur van die munisipaliteit) direkt onder die Nederlandse regering in Den Haag. Die regering het die provinsie-probleem tydelik opgelos deur 'n Ryksdiens (Rijksdienst Caribisch Nederland) na die Karibies gebied te stuur, wat moet help om die Nederlandse wette op die eilande in te stel, want die eilande gebruik nou nog (gedeeltelik) die wette van die voormalige Nederlandse Antille.

Sedert 1 Januarie 2011 is die Amerikaanse dollar die geldeenheid.


</doc>
<doc id="51003" url="https://af.wikipedia.org/wiki?curid=51003" title="Jan Volschenk">
Jan Volschenk

Jan Ernst Abraham Volschenk (gebore Riversdal-distrik, 20 Augustus 1853 – oorlede Riversdal, 22 Januarie 1936) was die eerste Suid-Afrikaanse kunstenaar wat hom voltyds aan die skilderkuns gewy het. Die onderwerpe van sy skilderye kom byna almal uit die Riversdal-omgewing in die tydperk vanaf 1870.

Volschenk is op die plaas Melkhoutkraal gebore. As jong seun was hy reeds vroeg by die boerdery as skaapwagter betrokke. Plaasskole het daardie jare daar nog nie bestaan nie en sy onderrig het bestaan uit Bybelonderrig en basiese lees-, skryf- en rekenvaardigheid. Met sy tekeninge in die sand en op klippe van die omringende berge en die plaaslike plante openbaar hy 'n besondere tekenaanleg. Dit herinner aan Giotto, wat in die 13de eeu in Italië ook tekeninge op klippe en op die grond gemaak het. Dit het veral die aandag getrek van landmeter James Reitz op sy besoek aan die plaas. Met die gevolg dat Volschenk op 13-jarige ouderdom ingeskryf word as leerling aan die pasgestigte Hoër Seunskool op Riversdal. Na sy skoolloopbaan tree Volschenk as boekhouer in diens van prokureur Gysbert Reitz, broer van die landmeter, by die firma Reitz en Versfeld op Riversdal.

In sy vrye tyd lees Volschenk wyd oor die skilderkuns, bekyk skilderye en eksperimenteer met die penseel. 'n Sesmaande-lange reis in 1893 bring hom in verskeie Europese lande. Hy besoek talryke kunsgalerye en bekyk hul kunsskatte. Met die oog op moontlike hoëvlakonderrig spreek hy 'n Belgiese meester. Daar kry hy die onverwagte advies om voort te gaan op sy reeds ingeslane weg en om nie formele opleiding te ondergaan nie. Volschenk se enigste werklike kunsonderrig was dus die kunslesse wat hy as leerling volgens die normale skoolleerplan ontvang het.

Omdat Volschenk homself in die skilderkuns onderrig het, kan hy moeilik by 'n groep skilders met 'n bepaalde styl ingedeel word. Na sy uitgebreide Europese besoek het sy gebruik van kleur merkbaar verander. Voorheen was dit baie donkerder en na sy besigtiging van skilderye van die Impressioniste was daar 'n bepaalde invloed deur die groep in sy werk merkbaar. Sy latere skilderye was ligter van kleur met flou pienk, oranje, blou, grys en pers. Tipiese kleure van sy omgewing wat hy gebruik, is die mistige blou, silweragtige grys en rosige vlaktes. Verder gebruik hy donker rooi en pers tinte en lig op die berghellings. Kenners bespeur 'n ooreekoms tussen sommige van Volschenk se werke en Duitse kunstenaars van sy tyd. Volschenk het die natuur so getrou as moontlik op die doek probeer vasvang. Sy tegniek was eenvoudig. Veral opvallend was sy smal verfhale. Sy onderwerpe was meesal uit sy omgewing: Langeberg, Riversdal, Boland, Klein Karoo, 'n lae oggendson, see, aalwyne, pienk heide, wolke. Sy nalatenskap lê veral in sy uitbeelding van die landskap van die Suid-Kaap.

Die jaar 1879 kan beskou word as die begin van Volschenk se professionele loopbaan as landskapskilder. Toe neem hy vir die eerste maal en slegs met 4 skilderye deel aan 'n uitstalling in Kaapstad. Sy bekendheid het van toe af stadig toegeneem en kunskopers het by hom aan huis gekom om skilderye te koop. In 1904 word hy die eerste Suid-Afrikaanse kunstenaar wat hom voltyds aan die skilderkuns wy. Sedert 1914 raak sy werke landswyd gewild, veral ook deur die bemarking deur die firma Lezard. Sy werke het belangstelling en 'n liefde vir skilderkuns by die Suid-Afrikaanse publiek gewek. Gevolglik word hy in 1931 verkies tot erelid van die Suid-Afrikaanse Akademie vir Wetenskap en Kuns.

Volschenk was 'n beskeie, beminlike en verdraagsame persoon. Daarby was hy oplettend en noukeurig. Die karaktertrek lei daartoe dat hy 'n versameling van 4 000 verskillende kewersoorte opgebou het. Dit het soveel buitelandse belangstelling gewek dat hy moes kies tussen 'n loopbaan as kunsskilder of insektekundige. Ook die heraldiek het sodanig sy belangstelling geprikkel dat hy as 'n kenner beskou is. Houtwerk, houtsnywerk en tuinmaak was sy stokperdjies. Vir jare lank was hy ere-sekretaris van die skoolkomitee van die plaaslike Hoër Meisieskool. Die Volschenk-gesin was betrokke by hul gemeenskap en by feestelike geleenthede het Volschenk die leiding geneem in dorpsverfraaiing.

Die 44-jarige Volschenk trou in 1898 met Helen(a) Smalberger, 'n meisie van die plaas De Draai net buite Riversdal. Uit die huwelik is nege dogters gebore wat almal 'n kunstalent geopenbaar het. In die gees van die tyd was die Volschenk-gesin se huistaal oorwegend Engels.

Volschenk se oudste dogter Vera is op 11 Mei 1899 te Riversdal gebore. Ook sy het 'n bekende skilder geword met 'n styl wat verrassend veel met die van haar vader ooreenkom. Sy skilder ook dieselfde onderwerpe. Vera het haar opleiding in Grahamstad ontvang en is daarna dosent aan die destydse onderwyserskollege op Oudtshoorn. Na haar egskeiding vestig sy haar op Stilbaai en hou gereeld uitstallings. Haar dogter Elaine Hayward (later bekend as Helene Volschenk Hayward en na haar troue as Helene Volschenk Gerrand) het haar moeder en oupa se kunstalent geërf. Sy leer die fynere tegniek van die skilderkuns by 'n kunsskool in Londen. Vera Volschenk sterf op 20 April 1987 en haar dogter Elaine (gebore 1924) enkele dae laterop 26 April 1987 naby Graaff-Reinet terwyl sy op pad terug was van haar ma se begrafnis.


Jan Volschenk leef nie net voort in sy werke wat landswyd in verskeie kunsgalerye vertoon word nie. Laerskool Volschenk en Volschenkstraat, beide op Riversdal, dra sy naam. In 1978 het die poskantoor 4 posseëls uitgegee met skilderye van Volschenk. Op die eerstedagkoevert wat saamgegaan het met hierdie posseëls is ook 'n foto van die skilder. Volschenk lê begrawe in die begraafplaas aan die suidekant van die nasionale pad N2 wat deur Riversdal gaan.



</doc>
<doc id="51004" url="https://af.wikipedia.org/wiki?curid=51004" title="Stavelot">
Stavelot

Stavelot (Wallonies "Ståvleu", Duits "Stablo") is 'n stad in die Franssprekende Belgiese gewes Wallonië. Stavelot is in die ooste van die provinsie Liège (Nederlands "Luik") geleë, sowat 50 kilometer van die stad Liège ("Luik") en 150 kilometer van Brussel af. Die munisipale gebied het 'n bevolking van 6 919 (soos op 1 Januarie 2015) en 'n oppervlakte van 85 km².

Stavelot het internasionale bekendheid vir sy Maaslandse metaal- en goudsmeekuns verwerf.

Stavelot is in die Hoog Ardenne-bergreeks en in die sentrum van 'n uitgestrekte vrugbare gebied geleë, vlakby die grens met Duitsland. Die stad het langs die oewers van die Amel-rivier ontwikkel.

Stavelot is een van die oudste nedersettings in België wat sy ontstaan aan die plaaslike abdy te danke het. Die klooster is in 648 in opdrag van die hofmeier Grimoald deur Sint Remaclus gestig. Die Merowingies-Frankiese koning Sigibert III het uitgestrekte landerye aan die abdy geskenk. 

As deel van die diosese van Luik het die abdy saam met die klooster van Malmédy in die diosese van Keulen in die laat middeleeue 'n ryksgebied ("Ryksabdy van Stavelot-Malmédy") gevorm wat onmiddellik van die Heilige Romeinse Ryk afhanklik was en oor sy eie setel en stem in die Raad van Ryksvorste beskik het. Die ab van die Stavelot-klooster het sodoende die titel vors-ab gevoer. Die vorstedom het sy politieke outonomie eers tydens die Franse Rewolusie in 1794 kwytgeraak.

Volgens 'n besluit van die Kongres van Wene is Stavelot van sy susterstad en -klooster Malmédy, wat by Pruise ingelyf is, geskei. Stavelot het eers deel van die Verenigde Koninkryk van die Nederlande geword en is in 1830 by die nuutgestigte Belgiese koninkryk ingesluit. 


</doc>
<doc id="51005" url="https://af.wikipedia.org/wiki?curid=51005" title="Rudy Demotte">
Rudy Demotte

Rudy Willy Georges Demotte (gebore 3 Junie 1963 in Ronse, Oos-Vlaandere) is 'n Belgiese politikus van die sosialistiese party "Parti Socialiste (PS)".

Demotte het op federale vlak reeds as minister van Ekonomie en Wetenskap (1999-2000) en later van Gesondheid en Sosiale Sake (2003-2007) opgetree. Tussen 2007 en 2014 het hy die amp van eerste minister van die Waalse Gewes beklee. Van 2008 tot 2019 het hy as eerste minister van die Franse Gemeenskap van België gedien. Daarnaas was hy burgemeester van Flobecq (Vloesberg, 2001-2011) en Tournai (Doornik, 2012-2018) in die provinsie Hainaut gewees. Sedert 17 September 2019 is hy die voorsitter van die Parlement van die Franse Gemeenskap van België.

Rudy Demotte praat naas Frans vloeiend Nederlands.



</doc>
<doc id="51017" url="https://af.wikipedia.org/wiki?curid=51017" title="Huis van die Swartkoppe">
Huis van die Swartkoppe

Die eerste historiese verwysing na die Huis van die Swartkoppe op die Raadhuisplein in Riga, Letland kom reeds in 'n dokument van 1334 voor waar na die gebou as die "Nuwe Huis van die Groot Gilde" verwys word.

Die huis is sowel deur koopmanne asook die merendeels Duitse burgers van Riga vir vergaderings gebruik. Die huis in die Gotiese styl het met sy steil geweldak en sy 27 meter hoë nok die tipiese voorkoms van 'n Middeleeuse woonhuis. Die gewelfasade van die huis is volgens die voorbeeld van Hollands-Vlaamse gildehuise omgebou en ryk versier met skulpture en reliëfs. Die Huis van die Swartkoppe is in 1941 deur Duitse bombardement vernietig en sy bouvalle in 1948 onder meer om ideologiese redes opgeblaas. Dit is tussen 1993 en 1999 volgens die historiese bouplanne heropgerig en tans weer 'n simbool en een van die hoofbesienswaardighede in die Letlandse hoofstad.

Die "Compagnie der Schwarzen Häupter" ("Kompanjie van Swartkoppe") het uit die laat 13de eeuse Broederskap van Sint Joris ontstaan. Dit was 'n vereniging van jong ongetroude buitelandse koopmanne wat in Riga gebly het, maar nie oor dié stad se burgerskap beskik het nie. Sint Joris, die beskermer van ridders en krygers, was ook die Komphanjie se beskermheilige. Later het Sint Maurits hierdie rol vervul, en so verskyn ook sy simbool, die moorkop, op die Swartkoppe se wapen.

Die Kompanjie se statuut van 1416 het bewaar gebly. Die Kompanjie van Swartkoppe bestaan nog steeds en het sy setel in Bremen, Noord-Duitsland. Sy lede eerbiedig steeds die historiese statuut.

Die Raad van Riga het die paradesaal in die boonste verdieping van die gebou in 1447 aan die Swartkoppe verhuur. Die naam "Huis van die Swartkoppe" het eers vanaf 1687 gebruiklik geword, en die huis was eers vanaf 1713 in die besit van die Kompanjie.


</doc>
<doc id="51020" url="https://af.wikipedia.org/wiki?curid=51020" title="Vinkel">
Vinkel

Vinkel ("Foeniculum vulgare") is 'n plantspesie in die genus "Foeniculum". Dit is 'n lid van die familie "Apiaceae". Die geharde meerjarige plant is 'n krui met geel blomme en veeragtige blare. Dit word algemeen as inheems tot die gebiede om die Middellandse See beskou, maar het in baie wêrelddele gevestig geraak, veral in droë grond naby kusgebiede en rivieroewers.

Dit is 'n baie geurige en smaakvolle krui wat kook- en geneeskundige gebruike besit. Dit is een van die hoofbestanddele van die alkoholiese drank, absint.


</doc>
<doc id="51021" url="https://af.wikipedia.org/wiki?curid=51021" title="Vlag van die Amerikaanse Maagde-eilande">
Vlag van die Amerikaanse Maagde-eilande

Die nasionale vlag van die Amerikaanse Maagde-eilande is op 17 Mei 1921 amptelik in gebruik geneem. Die vlag vertoon ’n goue arend met ’n skild voor sy bors, ’n olyftak in sy regterklou, drie pyle in sy linkerklou en die letters "V" (vlagpaalkant) en "I" (wapperkant), alles op ’n wit agtergrond. Die arend kyk in die rigting van die vlagpaal en die kleure van die Amerikaanse vlag word vertoon in die skild voor die arend se bors.

Die drie pyle in die arend se linkerklou stel die drie grootste eilande van die Maagde-eilande voor: Sint Thomas, Sint John en Sint Croix. Verder stel geel die verskeie eienskappe van die gebied en die blomme voor, groen stel die heuwels voor, wit stel die wolke voor en blou stel die water voor.



</doc>
<doc id="51022" url="https://af.wikipedia.org/wiki?curid=51022" title="Neufeld an der Leitha">
Neufeld an der Leitha

Neufeld an der Leitha (Hongaars: "Lajtaújfalu", Kroaties: "Novo Selo") is 'n kleine stad in die Oostenrykse deelstaat Burgenland met 'n bevolking van sowat 3 000 (2013) en 'n oppervlakte van sowat 4 km².

Neufeld an der Leitha dank sy naam aan die Leitha-rivier, wat hierdie grens met die deelstaat Neder-Oostenryk vorm. Die Neufelder See is 'n kunsmatige meer wat regs van die stad aangelê is.



</doc>
<doc id="51023" url="https://af.wikipedia.org/wiki?curid=51023" title="Schalk Willem Burger">
Schalk Willem Burger

Schalk Willem Burger (6 September 1852 – 5 Desember 1918) was 'n Suid-Afrikaanse militêre leier, advokaat en politikus en was die waarnemende President van die Zuid-Afrikaansche Republiek (ZAR) van 1900 tot 1902, terwyl Paul Kruger in ballingskap in Europa was.

Hy het in 'n aantal veldslae diens gedoen, soos die Sekhukhune-oorlog van 1876, en later gedurende die Eerste Vryheidsoorlog (Eerste Boere-oorlog) van 1881, het hy as waarnemende Veldkornet gedien.

Hy is in 1885 as Kommandant van die Lydenburg Kommando's verkies. Met die uitbreek van die Tweede Vryheidsoorlog (Tweede Boere-oorlog) het hy as Kommandant-Generaal in 'n aantal veldslae gedien, insluitend die Slag van Spioenkop en die Slag van Modderrivier, op 30 Oktober 1899.

As politikus is hy beskryf as "opgevoed en skerpsinnig" en dit is geskrywe dat hy Paul Kruger geëwenaar het in terme van die invloed wat hy oor sy medelandgenote uitgeoefen het.

As gevolg van 'n siektetoestand, het hy na die Slag van Spioenkop van militêre diens onttrek en het hom weer ten volle op sy politieke loopbaan toegespits. Hy is in 1887 verkies tot die Volksraad, en het later as Voorsitter gedien.

Hy het onder President Paul Kruger as Adjunkpresident gedien, en het later vir Kruger opgevolg as Staatspresident, toe Kruger in ballingskap in Europa verkeer het.

Gedurende die Krygsraad van Mei 1901, was hy 'n groot voorstander van die beëindiging van die oorlog, maar hy is sterk teëgestaan deur President Marthinus Theunis Steyn van die Republiek van die Oranje Vrystaat. Burger het gedien as President van die Zuid-Afrikaansche Republiek tot die Vrede van Vereeniging onderteken is, op 31 Mei 1902.

Hy het in 1918 op sy familieplaas te Goedgedacht, naby Krugerspos, op die ouderdom van 66 gesterf.


</doc>
<doc id="51027" url="https://af.wikipedia.org/wiki?curid=51027" title="Anglo-Zoeloeoorlog">
Anglo-Zoeloeoorlog

Die Anglo-Zoeloeoorlog is in 1879 tussen die Britse Ryk en die Zoeloe-koninkryk gevoer. Met lord Carnarvon se suksesvolle instelling van 'n federasie in Kanada is die idee gehuldig dat soortgelyke politieke pogings, gekoppel aan militêre veldtogte, moontlik suksesvol kan wees met die Afrikaryke, stamgebiede en die Boererepublieke in Suid-Afrika. In 1877 is Henry Bartle Frere as hoëkommissaris vir die Britse Ryk gestuur om so 'n plan in Suid-Afrika te implementeer. Van die struikelblokke vir sy planne was die twee onafhanklike state van die Boererepublieke en die Zoeloe-koninkryk en sy leër.

Frere, wat op sy eie inisiatief, en sonder die goedkeuring van die Britse regering opgetree het, en 'n oorlog met die Zoeloes wou ontlok, gee op 11 Desember 1878 'n ultimatum aan die Zoeloekoning Cetshwayo wat die koning nie kon nakom nie. Bartle Frere stuur toe vir Lord Chelmsford na Zoeloeland. Die oorlog is gekenmerk deur verskeie bloedige slagtings, insluitende 'n verrassende oorwinnig vir die Zoeloekrygers by die Slag van Isandlwana, asook as 'n baie belangrike tydperk in die tydlyn van imperialisme in die gebied.

Teen die 1870's het die Britse Ryk kolonies in Suider-Afrika gehad wat gegrens het aan die Boerenedersettings, inheemse Afrika-koninkryke, soos die Zoeloes, en ander inheemse stamgebiede. Verskeie interaksies met van hierdie gebiede was deel van 'n beleid van ekspansionisme. Die Kaapkolonie is gestig met die Anglo-Nederlandse Verdrag van 1814 wat die Nederlandse Kaapkolonie van Kaapstad aan die Verenigde Koninkryk oorgedra het. Die Britte se gebiede is in die 1800's aansienlik uitgebrei. Natal is op 4 Mei 1843 geproklameer as 'n Britse kolonie met die Britse regering se anneksasie van die Boere se Natalia Republiek. Die toestande is tot op 'n punt gedryf toe drie seuns en 'n broer van die Zoeloe-hoofman Sirayo invalle in Natal geloods het en twee vroue onder Britse beskerming ontvoer het.

Die ontdekking van diamante in 1867 naby die Vaalrivier, sowat 890 kilometers noordoos van Kaapstad, was die einde van die Boere se isolasie in die binneland, en het die Suid-Afrikaanse geskiedenis die landskap verander. Die ontdekking het 'n wêreldwye diamantstormloop onteketen wat Kimberley in 'n kwessie van vyf jaar omskep het in 'n dorp van 50 000 inwoners. Die diamante het baie vinnig die Britse imperialiste se aandag getrek. In die 1870's annekseer Brittanje Griekwaland-Wes vir die grond waarop Kimberley se diamantvelde lê.

Lord Carnarvon, Britse sekretaris van buitelandse sake belas met die kolonies, het geglo dat die federasie wat hy in 1876 in Kanada tot stand gebring het, ook in Suid-Afrika kan werk. Sy plan sou bestaan uit 'n wit minderheidsregering wat oor 'n onderdrukte swart meerderheid sou heers. Dit het 'n groot arbeidsmag van goedkoop handearbeid vir die Britse suikerplantasies en myne gewaarborg. In 'n poging om die Britse invloed verder uit te brei nader Carnarvon in 1875 die Boererepublieke van Oranje-Vrystaat en die Zuid-Afrikaansche Republiek (Transvaal) en probeer om 'n federasie van die Britse en Boere se grondgebied te stig, maar die Boereleiers het vir hom die deur gewys.

In 1877 word Sir Henry Bartle Frere deur Carnarvon as die hoëkommissaris van Suider-Afrika aangestel. Carnarvon het hom met die doel aangestel om sy konfederasie-planne in werking te stel. In ruil hiervoor sou Frere die eerste Britse goewerneur van so 'n federasie van 'n Suider-Afrika dominium aangestel word. Frere se grootste struikelblokke was die twee Boererepublieke en die Zoeloekoninkryk. Frere het nie op hom laat wag nie en beraam toe sy slinkse plan teen die Zoeloes deur 'n paar voorvalle buite verband op te blaas.
In 1877 annekseer Sir Theophilus Shepstone, die Britse sekretaris van naturellesake in Natal, die Zuid-Afrikaansche Republiek, ingevolge 'n spesiale lasbrief. Die Transvaalse Boere het beswaar gemaak, maar terwyl die Zoeloebedreiging bestaan het, was hulle tussen twee bedreigings vasgevang. Hulle was bang as hulle die wapens opneem teen die Britse anneksasie, kan Koning Cetshwayo die situasie uitbuit en hulle aanval. Die daaropvolgende anneksasies, en in besonder die anneksering van Griekwaland-Wes, het 'n klimaat van broeiende ongemaklikheid by die Boererepublieke geskep.

In sy hoedanigheid as Brtise goewerneur van Natal, het Shepstone sy kommer uitgespreek oor die Zoeloeleër van Cetshwayo en die potensiële bedreiging wat dit vir Natal inhou- veral in die lig van ou voorlaaiers en ander uitediende vuurwapens wat in die Zoeloes se hande beland het. In sy nuwe rol as administrateur van Transvaal was Shepstone nou verantwoordelik vir die beskerming van die gebied en het 'n regstreekse belang by die grensgeskil van die Zoeloes en die Boere gehad. Voorvalle van Zoeloeaanvalle aan albei kante van die Transvaal/Natalgrens, het Shepstone laat besluit dat Cetshwayo 'n uitdagende houding inslaan.

Die Natalse biskop John Colenso was die kampvegter vir die regte van die boorlinge van Natal en Zoeloeland en het geglo dat die mense onregverdige behandel word deur die koloniale regering van Natal. In 1874 gaan bekla hy die lot van Langalibalele, die Hlubi en Ngwe-stamme by Carnarvon. In sy voorlegging sê Colenso dat Langalibalele valslik in 1873 van 'n rebellie beskuldig is en daarna in 'n belaglike hofsaak skuldig bevind en na Robbeneiland gestuur is. Die feit dat Colenso Langalibalele se kant teen die koloniale bewind van Natal gekies het, en sy lot aan die sekretaris van naturellesake, Theophilus Shepstone gaan voorlê het, het hom nog verder van die koloniale gemeenskap in Natal vevreem.

Bisop Colenso was 'n promimente kritikus van Frere se pogings om die Zoeloekoninkryk as 'n bedreiging vir Natal voor te hou. Colenso se se veldtog het die donker, rassistiese grondslag van die koloniale bewind in Natal ontbloot en vir hom baie vyande onder die koloniste gemaak.

Die Britse eerste minister Benjamin Disraeli se regering wou nie 'n oorlog met die Zoeloes hê nie. Sir Bartle Frere was toe al sedert 1877 in die Kaapkolonie waar hy as goewerneur en hoëkommissaris reeds ver gevorder het met sy opdrag om 'n federasie in Suid-Afrika te stig. Hy het geglo die Zoeloes staan in die pad van so 'n federasie en Shepstone het sy siening gedeel dat Koning Cetshwayo die vrede in die gebied bedreig. Die voorbereiding vir 'n Britse inval van die Zoeloekoninkryk was reeds vir maande aan die gang. Ondanks die Britse regering se onwilligheid om in nog 'n konflik betrokke te raak, stuur Frere in Desember 1878 'n ultimatum aan Cetshwayo om sy gevegsmagte te ontbind en hulle aan Britse gesag onderwerp. Dit was, vanselfsprekend onaanvaarbaar vir die Zoeloes, want dit sou beteken dat Cetshwayo sy troon moes prysgee.

Shaka, die eerste Zoeloekoning het met oorlog en verowering die klein Zoeloestam tot 'n Zoeloekoninkryk uitgebou wat teen 1825 'n gebied van 30 000 vierkante kilometer beslaan het. Hy is in 1828 deur een van sy indoenas en twee van sy halfbroers by Dukuza vermoor. Een van die halfbroers, Dingaan, het Shaka as koning opgevolg. Hy is op 1 Desember 1838 met die Slag van Bloedrivier deur die Voortrekkers verslaan. Dingaan het gevlug, maar is ook doodgemaak. Mpande kaSenzangakhona het hom as koning opgevolg. Toe hy in 1877 op 'n hoë ouderdom sterf, het Cetshwayo by Mpande oorgeneem.

Cetshwayo wou nie oorlog maak nie en wou oorlog met die Britte vermy. Hy het sy troepe opdrag gegee om hul land te verdedig maar nie die oorlog oor die grense te voer nie. Sy opdrag was om slegs hulself te verdedig as hulle aangeval word en om net Britse soldate met hul rooi uniforms dood te maak.

In Januarie 1879 val die Britse mag, onder aanvoering van Lt.Gen. Lord Chelmsford, Zoeloeland in - sonder enige goedkeuring van die Britse regering.

Lord Chelmsford het sy invalsmag van Pietermaritzburg na Helpmekaar naby Greytown verskuif en op 9 Januarie 1879 na Rorke's Drift beweeg. Daarvandaan is die Buffelsrivier oorgesteek en die Zoeloekoninkryk binnegeval. Drie eenhede het uit die Laer-Tugela, Rorke's Drift en Utrecht inbeweeg met die gemeenskaplike teiken, die koninklike setel, Ulundi.

Hoewel Cetshwayo se gevegsmag uit sowat 35 000 man bestaan het was dit hoofsaaklik 'n burgermag wat opgeroep kon word in geval van nasionale gevaar. Sy mag het beperkte logistieke vermoëns gehad en kon net vir 'n paar weke in die veld bly voordat hulle moes terugkeer na hul burgerlike pligte.

Aanvanklik het die oprukkende Britse magte geen weerstand ondervind nie en op 22 Januarie slaan die middelste flank van Rorke's Drift af, kamp op by Isandlwana. Daardie oggend deel Lord Chelmsford sy magte op en beweeg uit om 'n verkenningseenheid te gaan ondersteun en laat die bevel oor aan Kol. Pulleine. Die Britte is deur die Zoeloemag van sowat 20 000 krygers uitoorlê en Chelmsford is ooswaarts saam met die meeste van sy middelste flank deur 'n klein Zoeloe-eenheid weggelok terwyl die impi die hoofkamp aangeval het. Die Slag van Isandlwana was die grootste oorwinning van die Zoeloes tydens die oorlog. Die Britse eenheid is verwoes en sy kamp uitgewis. Die Britte het ook al hul voorrade, ammunisie en vervoer verloor. Chelmsford het geen keuse gehad nie en moes inderhaas uit Zoeloeland terugval. In die doodsnikke van die slag het 4 000 Zoeloe-reserwemagte 'n ongemagtigde aanval op 'n Britse grenspos geloods en in die bloedige 10-uur-lange Slag van Rorke's Drift het die Britse magte daarin geslaag om die aanvallers terug te dryf.
Terwyl die Britse middelste eenheid onder die aanvoering van Chelmsford in gevegte betrokke was, het die regterflank kuslangs, onder die bevel van Kol. Charles Pearson, die Tugelarivier oorgesteek en in gevegte betrokke geraak met 'n Zoeloe-impi wat 'n hinderlaag by die Inyezanerivier wou gaan opstel. Toe Pearson hoor van die Slag by Isandlwana wou hy weer terugval oor die Tugelarivier, maar nog voor hy die besluit kon neem is sy toevoerlyne deur die Zoeloes afgesny, en die Beleg van Eshowe het begin.

Intussen moes die linkerflank by Utrecht onder aanvoering van Kol. Evelyn Wood, die Zoeloestamme van noordwes-Zoeloeland aandurf en verhoed dat hulle die middelste eenheid se opmars na Ulundi kan stuit. Hy het beplan om die Zoeloemag van 4 000 krygers, wat by die Hlobaneberg saamgetrek het, op 24 Janaurie aan te val, maar toe hy hoor van Isandlwana het hy teruggetrek. Dus, een maand na die Britse inval, is dit net die linkerflank wat militêr aktief was, maar te swak was om op sy eie met die veldtog voort te gaan. Die eerste inval in Zoeloeland was dus 'n nederlaag vir die Britte.
Cetshwayo wou nooit Natal binneval nie en wou sy gevegte binne die grense van die Zoeloekoninkryk gehou het. In die daaropvolgende twee maande hergroepeer Chelmsford en die Britse regering stuur inderhaas nog sewe regimente en twee artillerie-eenhede na Natal.

Op 12 Maart word 'n gewapende konvooi voorrade op pad Luneberg toe deur sowat 500 Zoeloes in die Slag van Intombe oorweldig; waartydens 80 Britse soldate sneuwel en al die voorrade gebuit word. Die eerste troepe kom op 7 Maart in Durban aan. Op 29 Maart ruk Chelmsford met 3 400 Britse en 2 300 inheemse soldate op en ontset Eshowe.

Chelmsford beveel Sir Evelyn Wood se troepe om die abaQulusui Zoeloevesting in Hlobane aan te val. Lt.Kol. Redvers Henry Buller lei op 28 Maart die aanval. Toe die 20 000 soldate van die Zoeloes se leër opmars om hul beleërde stamlede te help, val die Britse mag terug met 1 000 Zoeloes van die abaQulusui op hul spoor. Sowat 225 Britse soldate sneuwel.

Die volgende dag val 20 000 Zoeloekrygers Wood se 2 068 man in hul goed gefortifiseerde kamp by Kambula aan. Dit was blykbaar sonder Cetswhayo se toestemming. Die Britte veg terug met die Slag van Kambula en na vyf ure se bloedige stryd slaan die Zoeloes op die vlug met 'n Britse berede mag op hul hakke. Terwyl 28 Brittte in die slag sneuwel, was die dodetal aan die kant van die Zoeloes meer as 2 000. Die slag het die Zoeloes 'n lelike knou gegee en hul moraal was so swak dat baie eenvoudig opgepak en huis toe gegaan het.
Met Woods aan die veg het Chelmsford se mag Eshowe toe beweeg. Op 2 April word hulle by Gingindlovu aangeval, maar die Zoeloes word teruggedryf. Die volgende dag word Pearson en sy manne ontset en Eshowe ontruim waarna die Zoeloes dit afbrand.

Die nuwe begin van die groter, beter toegeruste tweede inval was nie juis 'n verbetering nie. Ondanks die suksesse by Kambula, Gingindlovu en Eshowe, was die Britse mag weer terug waar hulle aan die begin van Januarie afgeskop het. Chelmsford het 'n goeie rede gehad om vinnig te beweeg aangesien Sir Garnet Wolseley op pad was om by hom oor te neem en hy wou baie graag 'n beslissende oorwinning oor Cetshwayo hê voor hy die leisels moet oorgee. Daar was uiteindelik 16 000 Britse en 7 000 inheemse troepe vir die opmars. Dit begin in Junie en hierdie keer bou die Britte gefortifiseerde kampe al die pad soos hulle beweeg om 'n herhaling van Isandlwana te verhoed.

Een van die eerste ongevalle was Napoléon Eugène Louis Bonaparte, die uitgeweke troonopvolger van die Franse kroon wat as vrywilliger by die Britse leër aangesluit het. Hy is op 1 Junie dood terwyl hy met 'n verkenningseenheid in die veld was.

Cetshwayo het geweet hy gaan dié keer teen 'n meer gedugte vyand moet veg en het probeer om vir 'n vredesverdrag te onderhandel. Chelmsford was nie lus vir praat nie en hy wou sy verlore eer herstel voor Wolseley kom oorvat. Die opmars na Cetshwayo se kraal by Ulundi het voortgegaan en op 4 Julie begin die Slag van Ulundi waartydens Cethwayo se gevegsmag die finale nekslag toegedien is.

Na die slag van Ulundi is die Zoeloemag uiteen gedryf, die meeste hoofmanne het oorgegee en Cetshwayo het gevlug. Wolseley het ná Ulundi die bevel by Chelmsford oorgeneem en die finale operasies hanteer. Op 28 Augustus is die Zoeloekoning gevange geneem en na Kaapstad gebring. Wolseley het nie op hom laat wag nie en Frere se konfederasieplan opgeskort en 'n nuwe plan opgestel waarvolgens Zoeloeland in 13 stamgebiede verdeel is, sodat die volk nie weer onder 'n enkele koning herenig kon word nie.


Twee gedramatiseerde rolprente oor die oorlog is:




</doc>
<doc id="51031" url="https://af.wikipedia.org/wiki?curid=51031" title="Gekonfedereerde State van Amerika">
Gekonfedereerde State van Amerika

Die Gekonfedereerde State van Amerika (Engels: "Confederate States of America (CSA of C.S.)") was 'n konfederasie van deelstate wat in 1860 en 1861 eensydige onafhanklikheid van die Verenigde State van Amerika (VSA) verklaar het. Die konfederasie, wat tussen 1861 en 1865 bestaan het, is oorspronklik deur sewe sogenaamde Slawestate in die Laer Suide van die VSA gevorm wat deur 'n agrariese ekonomie met katoen as een van die vernaamste uitvoerprodukte en 'n uitgebreide plantasiestelsel met swart slawearbeiders gekenmerk is. 

Elkeen van die konfederasie se lidstate het sy onafhanklikheid ná die verkiesing van die Republikeinse presidentskapskandidaat Abraham Lincoln in November 1860 verklaar wat hom in sy verkiesingsveldtog teen die verdere uitbreiding van die slawernystelsel uitgespreek het. Nog voordat Lincoln in Maart 1861 die ampseed afgelê het, het die Slawestate in Februarie van dié jaar hul eie Gekonfedereerde regering geproklameer wat deur die VSA-regering as onwettig beskou is.

Die politieke geskille het in April geëskaleer tot 'n gewapende konflik wat later as die Amerikaanse Burgeroorlog bekend sou staan, terwyl vier verdere Slawestate in die Hoër Suide ("Upper South") hul eensydige onafhanklikheid verklaar en by die Gekonfedereerde State aangesluit het. Die Konfederasie het met Missouri en Kentucky later ook twee deelstate as lede erken wat hulle nòg onafhanklik verklaar het van die VSA nòg op enige tydstip van die konflik merendeels deur Gekonfedereerde magte beheer is. In dié twee state het Gekonfedereerde skaduregerings pogings aangewend om die bewind oor te neem, maar is later in ballingskap gestuur.

Geeneen van die politieke besware, wat deur die Gekonfedereerde State as redes vir hul eis op selfbeskikking en sesessie aangevoer is, is deur die Amerikaanse regering (die Unie) erken nie. Terwyl ook geen buitelandse moondheid diplomatieke erkenning aan die Konfederasie gegee het nie, was die Verenigde Koninkryk en Frankryk nogtans bereid om aan die Gekonfedereerde State die status van oorlogsparty ooreenkomstig internasionale reg toe te ken.

Die Amerikaanse Burgeroorlog het op 12 April 1865 met 'n Gekonfedereerde aanval op Fort Sumter begin, 'n militêre vesting van die Unie wat in die hawe van Charleston in Suid-Carolina geleë was. Ná vier jaar se hewige gevegte, wat hoofsaaklik op Gekonfedereerde gebied gevoer is, het alle Gekonfedereerde magte in die lente van 1865 oorgegee en is die Konfederasie ontbind. 

Geen formele einde is aan die konflik gebring nie, terwyl feitlik alle Gekonfedereerde magte hulle tot laat in 1865 oorgegee het of ontbind is. Die Gekonfedereerde president Jefferson Davis het later opgemerk dat die Konfederasie in 1865 "verdwyn" het.




</doc>
<doc id="51033" url="https://af.wikipedia.org/wiki?curid=51033" title="Kunene">
Kunene

Kunene is een van die 14 streke van Namibië en tuis aan die Himba-volk. In vergelyking met die res van Namibië is dit relatief onderontwikkeld. Dit is dalk weens die bergagtige geografie wat ontoeganklike is en droogte wat landbou belemmer.

Die streek se naam is van die Kunenerivier afgelei. Kunene se hoofstad en grootste stad is Opuwo. Kunene grens in die noorde aan die twee Angolese provinsies Namibe en Cunene, in die ooste aan Omoesati, Osjana, Osjikoto en Otjozondjoepa, in die suide aan Erongo en in die weste grens dit aan die Atlantiese Oseaan.

Kunene is een van die min streke waar SWAPO nie oorheers nie. In die 2004-verkiesing vir die Nasionale Vergadering van Namibië het kiesers in Kunene-streek talle partye gesteun. Die UDF verdien die hoogste stemgetal en 22,19% van die party se nasionale stemgetal in die streek.

In die streeksverkiesings van 2015 het SWAPO in vyf van die sewe kiesafdelings gewen, terwyl die Demokratiese Turnhalle-alliansie twee gewen het.

Cholera is 'n probleem in die Kunene-streek, veral naby die Angola-grens. In Desember 2008 het die Zimbabwiese cholera-uitbraak die dood van honderde Zimbabwiërs veroorsaak, en 'n soortgelyke maar afsonderlike uitbraak het plaasgevind in die kiesafdeling van Epupa in die noorde van Kunene. Op 19 Desember het 3 mense gesterf en 29 siek geword. In Mei 2008 het ongeveer 15 mense ook aan cholera gesterf.

Kunene het 60 skole met 20,332 studente.

Volgens die 2001 Bevolkings- en Behuisingsensus het Kunene 'n bevolking van 68,735 (34,237 vroue en 34,487 mans of 101 mans vir elke 100 vroulike persone) wat teen 'n jaarlikse koers van 1,9% gegroei het. Die vrugbaarheidsyfer was 4.7 kinders per vrou. 25% woon in stedelike gebiede, terwyl 75% in landelike gebiede woon, en met 'n oppervlakte van 115,293 km, was die bevolkingsdigtheid 0.6 persone per km. 15% van die bevolking was onder 5 jaar oud, 26% tussen 5-14 jaar, 48% tussen 15-59 jaar en 7% 60 jaar en ouer. Die bevolking is verdeel in 12,489 huishoudings, met 'n gemiddelde grootte van 5,3 persone. 40% van huishoudings het 'n vroulike hoof van die huis gehad, terwyl 60% 'n man gehad het. Vir diegene 15 jaar en ouer was 52% nooit getroud nie, 12% getroud met sertifikaat, 17% getroud tradisioneel, 12% getroud met mekaar, 2% geskei en 4% was weduwee.

Die mees algemene huitale was Herero (42%) en Nama/Damaras (36%). Vir diegene 15 jaar en ouer was die geletterdheidsyfer 57%. Wat onderwys betref, was 51% van die meisies en 49% van die seuns tussen die ouderdomme van 6-15 by die skool, en van diegene ouer as 15, het 45% skool verlaat, 9% was tans op skool en 41% het nooit bygewoon. In 2001 was die indiensnemingskoers vir die arbeidsmag (56% van die 15+) 77% in diens en 23% werkloos. Vir diegene wat 15 + jaar en nie in die arbeidsmag (24%) was nie, was 19% studente, 56% huishouers en 25% afgetree, te oud, ens.


</doc>
<doc id="51039" url="https://af.wikipedia.org/wiki?curid=51039" title="Korea-oorlog">
Korea-oorlog

Die Korea-oorlog (Suid-Koreaanse hangoel: 한국전쟁; hanja: 韓國戰爭; "Hanguk Jeonjaeng", letterlik: "Koreaanse oorlog"; Noord-Koreaanse Chosŏn'gŭl: 조국해방전쟁; hancha: 祖國解放戰爭; "Choguk haebang chǒnjaeng", letterlik: "Vaderlandse bevrydingsoorlog"; 25 Junie 1950 – 27 Julie 1953) was 'n oorlog in Korea tussen Noord-Korea en Suid-Korea, wat op 25 Junie 1950 begin en op 27 Julie 1953 met 'n skietstilstand geëindig het. Die oorlog duur amptelik voort tot vandag toe.

Korea was sedert 1910 'n Japannese kolonie en is met die oorgawe van Japan ná die Tweede Wêreldoorlog in twee onafhanklike lande verdeel. Noord-Korea was deur die Sowjetunie ondersteun en Suid-Korea deur die Verenigde State van Amerika.

Die oorlog begin met die aanval van Noord-Koreaanse troepe op Suid-Koreaanse grondgebied op 25 Junie 1950. Noord-Korea beset byna die hele grondgebied van Suid-Korea behalwe Busan. Die Verenigde Nasies neem 'n resolusie aan, wat die westelike magte gemagtig het om betrokke te raak. As gevolg hiervan was die Noord-Koreaanse troepe terug gedryf tot die grens met die Volksrepubliek China. Dan tree Sjina tot die oorlog toe en help om die Westerse magte terug te dryf na die Deling-grens. Op 27 Julie 1953 is 'n skietstilstand tussen Noord-Korea en Suid-Korea gesluit en sedertdien is Korea verdeel tussen Noord-Korea en Suid-Korea.




</doc>
<doc id="51040" url="https://af.wikipedia.org/wiki?curid=51040" title="Gewone janfrederik">
Gewone janfrederik

Die Gewone janfrederik ("Cossypha caffra") is 'n klein insekvretende voëlspesie wat algemeen in suidelike en oostelike Afrika voorkom. Die voël het sy naam te danke aan sy roep, wat na die lettergrepe "jan-fre-d'rik" klink. Dit is oorwegend 'n broeiende standvoël in suidelike en oostelike Afrika.

Die janfrederik is 16 tot 17 cm lank. Die volwassene is grys geveer aan die bokant, en effens olyfkleurig getint op die mantelvere. Die gesigsye, voor en agter die oog, is swarterig, en met 'n wit supersilium van die grys kroon geskei. Die ken, keel, sentrale bors, kruis- en dekvere op die stert is oranje, en die sentrale stertvere is grysbruinerig. Die pensvere is bleekgrys.

Die swart snawel is kort en reguit, met 'n effens afgeboë bo-snawel. Die bene en pote is pienkerig grys, en die oë is bruin. Die geslagte is soortgelyk, maar die jongvoël is donkerbruin bo, en vaalbruin onder geveer, met swaar vaalbruin merke aan die bokant en grysbruin merke op die bors.

Dit het 'n kras, lae, drielettergrepige alarmnoot "WHA-dur-dra", of "JAN-fre-d'rik". Die gesang bestaan uit varierende kort frases van musikale note, wat altyd afskop met 'n lae legato fluittril, bv. "tjerooo-whiet-whiet-whieet".

Dit is inheems aan Suid-Soedan, suidwaarts na Namibië, Zambië, Zimbabwe, Suid-Afrika, Lesotho en eSwatini. Dit is 'n algemene spesie aan woudrande en in struikgewas, in fynbos, die karoo, plantasies, tuine en parke.

Die beskutting van digte plantegroei word verkies, waar voedsel en prooi naby grondvlak gesoek word. Voedsel bestaan uit ongewerweldes, klein paddas, akkedisse en vrugte.

'n Koppie-vormige nes word gebou uit rue plantreste, uitgevoer met dierehare, haarwortels en ander fyn materiaal. Dit broei gewoonlik van Junie tot November in die Wes-Kaap en Augustus tot Januarie elders, maar kan te enige tyd van die jaar nesmaak. Een van die broeipaar sal sy of haar pensvere in water deurweek, waarmee die nesmateriaal benat word om dit sag te maak vir vorming van die nes. Die ander lid van die broeipaar sal die materiaal nes toe bring.

Daar is vier subspesies:

"Cossypha" is afgelei van "kossuphos", wat in Grieks 'n soort lyster is, terwyl "caffra" dui op Kaffrarië in die Oos-Kaap. Weens die spesie se algemene voorkoms en verspreiding in Suid-Afrika, het etlike Afrikaanse streeks- en volksname ontstaan, waaronder Dagbrekertjie, Jandaddera, Janpiederwiet, Jantatterat, Rooiborsie, Vetvreter, Wipstert, ensomeer.



</doc>
<doc id="51041" url="https://af.wikipedia.org/wiki?curid=51041" title="Amerikaanse Onafhanklikheidsoorlog">
Amerikaanse Onafhanklikheidsoorlog

Die Amerikaanse Onafhanklikheidsoorlog (Engels: "American Revolutionary War" of "American War of Independence") was 'n oorlog in Noord-Amerika tussen die 13 kolonies en die Koninkryk van Groot-Brittanje, wat op 19 April 1775 met die Amerikaanse Rewolusie begin het en op 3 September 1783 met die Vrede van Parys geëindig het. Tydens die oorlog is die Verenigde State van Amerika op 4 Julie 1776 gestig, wat Groot-Brittanje later met die Vrede van Parys erken het.

Die Amerikaners het geglo dat dit onregverdig is om aan Brittanje belasting te betaal, aangesien hulle geen verteenwoordig in die Britse parlement gehad het nie. Wedersydse ongelukkigheid het tot die Bostonslagting en die Boston Teeparty aanleiding gegee, wat uiteindelik tot 'n volskaalse rewolusie geëskaleer het. Genl. George Washington het die Amerikaanse magte gelei.

In 1778, 1779 en 1780 het die Europese magte Frankryk, Spanje en Nederland met die ondersteuning van die rewolusie begin, wat die oorlog tot 'n globale konflik verhef het. In Februarie 1782 het Spanje Port Mahon op die eiland Menorca verower, terwyl die Spaanse beleg van Gibraltar misluk het. Groot-Brittanje het in dieselfde jaar die Deense en Nederlandse Goudkus (die huidige Ghana) beset. Daarop het Franse troepe in die Nederlandse Kaapkolonie geland, om tesame 'n Britse aanval af te weer. Die poging, om die Rewolusie ná die Britse gebiede Florida en Quebec uit te brei, was nie suksesvol nie, maar Spanje het Florida van Groot-Brittanje verower.

Die oorlog is in 1781 beëindig nadat die Britse magte oorgegee het, en in 1783 is die Vrede van Parys onderteken. In hierdie vredesooreenkoms word die gebied van die onafhanklike VSA erken, begrens deur die Britse Kanada in die noorde, die Spaanse Florida in die suide en die Franse gebiede wes van die Mississippirivier. Met 'n wyer internasionale vrede is ander gebiede tussen die Europese magte uitgeruil.




</doc>
<doc id="51043" url="https://af.wikipedia.org/wiki?curid=51043" title="Toelsidas">
Toelsidas

Toelsidas (ook Toelasidas, Goswāmī Toelsīdās of Toelasī Dāsa) (1532 – 1623) Dewanāgarī: तुलसीदास) was 'n groot Awadhi bhakta (of volgeling), filosoof, komponis, en die outeur van "Ramtjaritmanas", 'n epiese gedig en geskrif gewy aan die Hindoegod Rama.

Volgens die Indiese datumstelsel is Toelsidas gebore op Sjraawan Sjoekla Saptami, Wikrami Samwat 1554, d.w.s. 1498 n.C. volgens die Christendatering. Hy is gebore in Tjitrakoetdistrik, Oetarpradesj, Indië, tydens die regering van Akbar, as seun van Hoelsi en Atmaram Doebei. Die gebruiklike aanduiding in hierdie verband is dat Toelsidas 'n sarjoeparien Brahmin was van die Parasjara gotra (of stamlyn).

Toelsidas word beskou as 'n inkarnasie van die groot wysgeer Walmiki. In Bhawisjjottar Poerana, vertel heer Sjiwa vir Parwati hoe Walmiki deur Hanoeman begunstig is om die heerlikheid van heer Rama in die volkstaal te besing in die Kali-joega (of Kali-era). Daar word geglo dat hierdie profesie van heer Sjiwa verwerklik is op die Sjraawan Sjoekla Saptami, Wikrami Samwat 1554, toe Walmiki gereïnkarneer is as Toelsidas.

Nabhadas, 'n tydgenoot en groot aanhanger van Toelsidas, beskryf Toelsidas eweneens as 'n inkarnasie van Walmiki in sy werk "Bhaktmaal". Selfs die Ramanandi-sekte, waaraan Toelsidas ook behoort het, glo vas dat dit Walmiki self was wat Toelsidas in die Kali-joega (of Kali-era) gereïnkarneer het. 

Sy naam kan op verskillende wyses geskryf word. Dit word tweeledig geskryf as Toelasī Dāsa wanneer die naam getranslitereer word uit die Dewanagari-briewe (soos gebruiklik in meeste biblioteek-katalogusstelsels) om die Sanskrit-uitspraak van die letters weer te gee, of as Toelsidas wanneer dit 'n transkripsie is van die Hindi-uitspraak). Ongeag die wyse waarop dit geskryf word, is die naam 'n samestelling van twee woorde: Toelasī, naamlik 'n Indiese variant van die basilikumkruid, en Dāsa, wat "dienaar" beteken, of by implikasie, "volgeling".

नानापुराणनिगमागमसम्मतं यद् (RCM Balkand, sewende vers)

Soos Ramanoedja, glo Toelsi in 'n persoonlike opperwese, wat beskik oor alle salige kwaliteite (sadghoena), benewens die kwaliteitlose (nirghoena), ongeslagtlike en onpersoonlike Brahman van Sankaratjarja; hierdie heer self, sou eens die menslike vorm aangeneem het, en vlees geword het tot seëning van die mensdom, as Rama. Die liggaam is daarom te vereer, en nie veragtelik nie. Die heer kan genader word uit geloof (bhakti), winslose eerbetuiging en oorgawe van die self in volmaakte liefde, met alle aksies gesuiwer van persoonlike belange, in oordenking van die heer. Liefde is aan alle skepsels te betoon, sodat jy gelukkig sal wees; want deur liefde vir alle dinge, bemin jy die heer, want hy is alles in alles. Die siel is van die heer, en is in hierdie lewe onderworpe aan die gebondenheid aan werke (karma); die mensheid, in hul weerbarstigheid, verknoop hulself in die net van aksies, en ten spyte van hul aanhoor en kennis van die geluksaligheid van dié wat geloof in die heer het, versaak hulle die enigste middel tot verlossing. Die heil wat die siel verkry deur die uitdelging van begeerte, in die salige tuiste, is nie opname in die heer self nie, maar 'n unie met hom in 'n beruste eiesoortigheid. Dit is bevryding (moekti) van die las van geboorte en hergeboorte, en die hoogste vreugde. Toelsi, as 'n sarjoeparien Brahmin, vereer die hele Hindoe-pantheon, en is veral sorgsaam dat Sjiwa, oftewel Mahadewa, die spesiale godheid van die Brahmins, sy eer toekom. Insgelyk leer hy dat geen teenstrydigheid tussen toewyding aan Rama en getrouheid aan Sjiwa bestaan nie ("Ramajana", Lankakanda, Doha 3). Maar die praktiese doelstelling van al sy geskrifte is om bhakti, gerig op Rama, in te gryn as die vernaamste middel tot heil en verlossing van die ketting van sterfte en hergeboorte, 'n redding wat net so toeganklik en gratis bekombaar is vir persone van die laagste kaste, as vir die Brahmins. 

Dit is nietemin belangrik om te verstaan dat die "doktrine" vir Toelsidas van mindere belang is. Van veel groter belang is praktyk, die gebruik van die herhaling van die Rama-Nama, die naam van Rama. Selfs gaan Toelsidas sovêr as om te sê dat die naam van Rama groter is as Rama self (कहउँ नामु बड़ राम तें निज बिचार अनुसार). Waarom is die naam van Rama groter as Rama? Want "Rama" is 'n mantra, 'n geluid, waarvan die herhaling kan lei tot hoër vlakke van bewussyn. Want die naam self omvat heer Rama. Rama self beteken dié een wat teenwoordig is in elke atoom van hierdie heelal (Ramta sakal djahan).
Die letterkundige waarde van Toelsidas is beklemtoon deur Atjarja Ram Tjandra Sjoekla in sy kritiese werk "Hindi Sahitja Ka Itihaas". Atjarja Sjoekla het Toelsi se "Lokmangal" uitgebrei as 'n lering vir sosiale opheffing wat hierdie groot digter onsterflik gemaak het, en hom op 'n vlak gestel het wat vergelykbaar is met enige ander wêreldliterateur.

"Ramatjaritmanas", 'n epiese gedig gewy aan Rama, was die Awadhi-weergawe van die "Ramajana" van Walmiki. Hiermee word nie die huidige "Awadhi-weergawe" bedoel nie, maar die wel die oorspronklike. Benewens "Awadhi", word drie ander tale aangetref in die epiese "Ramtjaritmanas", naamlik "Bhojpoeri", "Brijbhasa" en "Boendeli". Soos baie vertalings van die oorspronklike Sanskrit "Ramajana", word dit met groot ontsag gelees en vereer in menige Hindoehuishoudings in Indië. Die inspirerende boek bevat koeplette in die sogenaamde "tjaupai" versvorm.

Dit staan ook bekend as die "Toelsi-krit Ramajan" en is alombekend onder Hindisprekende Hindoes van Indië. Vele van die verse daarvan het algemene gesegdes van die streek geword. Toelsidas se frases is in die volksmond opgeneem, en word deur miljoene Hindisprekers gebruik (en selfs sprekers van Oerdoe), selfs wanneer die sprekers nie met die gesegde se oorsprong vertroud is nie. Sy gesegdes bly nie blote spreuke nie; sy doktrine tel onder die mees invloedryke geloofsleringe in hedendaagse Hindoeïsme; en, alhoewel hy nooit 'n skool gestig het nie, en nooit as 'n goeroe of meester bekend was nie, word hy alom aanvaar as digter en heilige; 'n geïnspireerde en gesaghebbende gids wat godsdiens en lewenswandel betref.

Toelsidas het homself beskou as die nederige navolger van sy leraar, Narhari Das, van wie hy as 'n seun in Soekar-khet, oorspronklik die verhaal van Rama se omswerwinge gehoor het, wat die onderwerp van die "Rāmtjaritmānas" sou vorm. Narhari Das was die sesde navolger in die geestelike opeenvolging van Ramananda, 'n stigter van gewilde Waisjnawisme in noord-Indië, wat eweneens om sy beroemde gedigte bekend was.

Daar is talryke verskille tussen die Toelsi-"Rāmtjaritmānas" en Walmiki-"Ramajana". Een voorbeeld is die toneel waarin Kaikaji haar eggenoot dwing om Rama te verban. In Toelsi Das word dit meer psigologies en met groter omhaal aangebied, met die aanwending van intense karakterisering en briljante vergelykings.

Benewens die "Rāmtjaritmānas", was Toelsidas die outeur van vyf langer en ses korter werke, meeste daarvan op die tema van Rama, sy dade en sy verering. Onder die eersgenoemdes is:


Sy mindere werke sluit in die "Barawai Ramajana", "Djanaki Mangal", "Ramalala Nahatjhu", "Ramadjna Prasjna", "Parwati Mangal", "Krisjna Gitawali", "Hanoeman Bahoeka", "Sankata Motjana" en "Wairagja Sandipani". Van die kleiner komposisies is die mees interessante die "Wairagja Sandipani", of "Verkryging van besadigdheid", 'n gedig oor die aard en grootsheid van 'n heilige man, en die ware vrede wat hy verkry.

Toelsidas se mees beroemde en gelese literatuurstuk naas die "Ramajana" is die "Hanoeman Tjalisa", 'n gedig wat lof bring aan Hanoeman. Vele Hindoes resiteer dit daagliks as 'n gebed.

Die volkome versameling komposisies deur Toelsi Das, bestaande uit 13 boeke, is deur Binda Prasad Khattri (1898-1985) na Engels vertaal, as gedigte. Hierdie werk bly egter steeds ongepubliseerd.

In hierdie vereringslied, bekend as 'n Bhadjan, word sy heer Rama beskryf en sy deugde geprys. "Sjrie" is 'n eerbare aanspreekvorm uit Sanskrit, wat oorspronklik met lig en glorie verbind is. "Tjandra" is die Hindi- en Sanskritwoord vir maan, asook die middelnaam van die god Rama.

In Indië bring die moesson twee reëntye, bekend as die Srawana en Bhadrapada. In Toelsidas se "Manasa" word hierdie jaargety deur 'n gelykenis met goddelike verering in verband gebring. In hierdie gedig word verering van sy heer Rama eweneens afgespeel teen die uitbreek van seisoenale natuurkragte en -verskynsels. Die "geluid" is die herhaling van Rama se naam, 'n mantra wat met 'n hoër bewussyn verbind word.


</doc>
<doc id="51047" url="https://af.wikipedia.org/wiki?curid=51047" title="Viëtnamoorlog">
Viëtnamoorlog

Die Viëtnamoorlog (Viëtnamees: "Chiến tranh Việt Nam"), ook bekend as die Tweede Indo-China-oorlog, en ook bekend in Viëtnam as die Weerstandsoorlog teen Amerika (Viëtnamees: "Kháng chiến chống Mỹ") of eenvoudig net die Amerikaanse oorlog, was 'n Koue Oorlog-era volmagstryd ("proxy war") wat in Viëtnam, Laos en Kambodja gewoed het. Oorlogshandelinge het op 1 November 1955 begin en op 15 Mei 1975 met 'n skietstilstand geëindig.

Dié oorlog het gevolg op die Eerste Indo-China-Oorlog (1946–1954) en is geveg tussen Noord-Viëtnam – gerugsteun deur die Sowjetunie, die Volksrepubliek China en ander kommunistiese bondgenote – en die regering van Suid-Viëtnam – gerugsteun deur die Verenigde State, die Filippyne en ander anti-kommunistiese bondgenote. Die Viëtkong (ook bekend as die Nasionale Bevrydingsfront, of kortweg NLF), 'n Suid-Viëtnamese kommunistiese gemeenskaplike front, wat deur die Noorde ondersteun was, het 'n guerilla-oorlog teen die anti-kommuniste in die streek gevoer. Die Volksleër van Viëtnam, ook bekend as die Noord-Viëtnamese Leër (NVA) het 'n meer konvensionele oorlog gevoer waar groot eenhede op die slagveld ingestoot is.

Namate die oorlog gevorder het, het die Viëtkong se rol al hoe minder geword soos die NVA al meer by gevegte betrokke geraak het. Die Amerikaners en Suid-Viëtnamese het grotendeels op lugbeheer staatgemaak met oorweldigende slaankrag vir soek- en spooroperasies. Hiervoor is grondmagte, artillerie en lugaanvalle gebruik. Gedurende die oorlog het die VSA ook grootskaalse strategiese bomaanvalle teen Noord-Viëtnam geloods.

Die Amerikaanse regering het sy betrokkenheid by die konflik as 'n manier gesien om die kommunistiese oorname van Suid-Viëtnam te verhoed. Aan die ander kant wou Noord-Viëtnam en die Viëtkong, Viëtnam verenig onder 'n kommunistiese bewind. Hulle het die konflik as 'n koloniale oorlog teen, aanvanklik teen die magte van Frankryk, en toe teen die VSA en uiteindelik teen Suid-Viëtnam, beskou.

Aan die begin van 1950 het Amerikaanse militêre raadgewers in, wat toe nog as Frans-Indo-China bekend gestaam het, aangekom. Die VSA se betrokkenheid het in die vroeë 1960's toegeneem, met die aantal troepe wat in 1961 verdriedubbel het, en in 1962 nog driekeer meer geword het. Dit is in 1964 verder uitgebrei na die Golf van Tonkin-voorval, waartydens 'n Amerikaanse oorlogskip in 'n skermutseling met 'n aanvalsvaartuig van Noord-Viëtnam betrokke was. Hierna kry die Amerikaanse president magtiging om die Amerikaanse militêre teenwoordigheid te vergroot. Gevegseenhede is van die begin van 1965 ontplooi. Die operasies het oor internasionale landsgrense gestrek en grensgebiede soos Laos en Kambodja het swaar onder Amerikaanse lugbombardering deugeloop. In 1968 het die oorlog sy hoogtepunt bereik toe die kommuniste hul Tết Offensief geloods het. Die offensief het nie in sy doel geslaag om die Suid-Viëtnamese regering tot 'n val te bring nie, maar was die keerpunt in die oorlog aangesien dit 'n groot segment van die Amerikaanse bevolking laat besef het die Amerikaanse regering se aansprake dat die oorlog gewen word net 'n droom is.

'n Stelselmatige onttrekking van Amerikaanse troepe is begin as deel van die "Viëtnamisasie" van die land wat daarop gemik was om Amerika se betrokkenheid in die oorlog te beëindig, en die oorlog teen die kommuniste aan die Suid-Viëtnamese oor te laat. Ondanks die Paryse Vredesverdrag, wat deur alle partye in Januarie onderteken is, het die gevegte voortgeduur. In Amerika en die Westerse wêreld het 'n reuse anti-Viëtnambeweging gestalte gekry as deel van 'n groter kontra-kultuur wat in die 1960's posgevat het.

Die Amerikaners se regstreekse betrokkenheid by die oorlog het op 15 Augusts 1973 geëindig. Die oorname van Saigon deur die Noord-Viëtnamese magte het die einde van die oorlog beteken, en Noord- en Suid-Viëtnam is die volgende jaar verenig. Dit was 'n bloedige oorlog met baie sterfgevalle. Na raming is tussen 800 000 en 3,1 miljoen soldate en burgerlikes dood. Sowat 200 000 tot 300 000 Kambodjane en 'n geraamde 20 000 tot 200 000 burgers van Laos het ook gesterf. Die dodetal onder Amerikaanse soldate is 58 220, met 'n verdere 1 626 wat as vermis aangemeld is.

Die konflik was 'n voorbeeld van die sogenaamde domino-effek, wat deur Amerika gevrees is en as rede vir sy deelname aan die oorlog gegee is. Indien die een land voor kommunistiese oorname swig, is die volgende land kwesbaar.

In Januarie 1950 het die Volksrepubliek van China en die Sowjetunie die Viët Minh se bewind in Noord-Viëtnam met sy hoofstad in Hanoi as die legitieme regering van Viëtnam erken. Die volgende maand erken die VSA en die Verenigde Koninkryk die Frans-gesteunde Suid-Viëtnam in Saigon as die amptelike Viëtnamese regering. Die uitbreek van die Korea-oorlog in Junie 1950 het die beleidmakers in Washington, D.C. oortuig dat die oorlog in Indo-China 'n voorbeeld is van kommunistiese uitbreiding wat deur die Sowjetunie georkestreer word.

Militêre raadgewers van die Volksrepubliek van China het die Viët Minh in Julie 1950 in hul stryd teen die Franse begin steun. Sjinese wapens, deskundige raad en arbeiders het die Viët Minh van 'n guerillamag tot 'n volkskaalse weermag help opbou. In September 1950 het die VSA 'n spesiale bystands- en raadgewersgroep saamgestel om die Franse versoek om hulpverlening, strategiese raad en die opleiding van Viëtnamese soldate, te oorweeg. Teen 1954 het die VSA reeds 300 000 kleingewere voorsien en sowat $1-miljard in steun tot die Franse militêre poging bygedra. Die VSA het toe reeds 80% van die totale kostes van die oorlog befonds.

President John F. Kennedy se raadgewers het voorgestel hy stuur Amerikaanse troepe onder die dekking van vloedrampwerkers na Suid-Viëtnam, maar dit is geweier, maar hy het tog die militêre hulp verder vermeerder. In April 1962 het een van sy raadgewers gewaarsku dat die VSA eenvoudig net die Franse as 'n koloniale mag in die gebied gaan vervang, en "soos die Franse gaan bloei".

Die hopelose Suid-Viëtnamese leër was 'n bron van kommer vir die Amerikaanse generaals. Tydens die slag van Ap Bac het 'n klein groepie van die Viëtkong 'n baie groter en beter toegeruste gevegsmag aangevat en gewen. Vir die Amerikaners het dit gelyk of van die Suid-Viëtnamese offisiere inderdaad huiwerig is om in gevegte betrokke te raak.

Die Amerikaanse intelligesiediens Central Intelligence Agency het kontak gemaak met die generaals wat Diệm in 'n staatsgreep wou omver werp, en het dit duidedlik gestel dat die VSA dit nie sal teenstaan, die generaals sal straf, of hulp aan Suid-Viëtnam onttrek nie. President Diệm is saam met sy broer op 2 November 1963 tereggestel. Kennedy was uiters geskok want hy het nie verwag dat Diệm doodgemaak sou word nie.

Hanoi het die chaos in Suid-Viëtnam tot sy voordeel uitgebuit en sy steun aan die guerillas verder uitgebrei. Suid-Viëtnam was vasgevang in 'n tydperk van ernstige politieke woelinge, soos die een militêre bewind na die ander oorgeneem het.

In die tyd toe Lyndon B. Johnson as president oorgeneem het, na Kennedy se dood, was hy nie juis betrokke by die beleid oor die oorlog nie.

Die bordjies is egter vervang toe hy president word en hy het op 24 November 1963 verklaar: "Die stryd teen kommunisme moet kragdadig en met vasberadenheid voortgesit word."

Na verskeie aanvalle op Amerikaanse lugmagbasisse, en die feit dat die Suid-Viëtnamese magte blykbaar nie in staat is om beskerming te bied nie, is daar op 8 Maart 1965 3 500 Amerikaanse mariniers ingevlieg. Dit was die begin van die grondoorlog in Viëtnam.

Die mariniers se opdragte was aanvanklik om verdedigend op te tree, maar teen Maart 1965 is die eerste 3 500 vergroot na 'n aanvalsmag van 200 000 troepe op die grond.

Gedurende die nag van 30-31 Januarie 1968, Tết Nguyên Đán (die maan nuwe jaar) loods bataljon sterkte elemente van die Nasionale Front vir die Bevryding van Viëtnam of "Viëtkong" (NLF) en Divisie eenhede van Noord-Viëtnam se People's Army of Vietnam (PAVN), aanvalle teen Suid-Viëtnam se Army of the Republic of Vietnam (ARVN), die Verenigde State militêre eenhede en ander ARVN-geallieerde magte. Die operasies word genoem die Tết Offensief. Tydens die Tet-offensief is meer as 100 stede aangeval deur meer as 85 000 troepe, insluitende aanvalle op belangrike militêre installasies, hoofkwartiere en regeringsgeboue en kantore, insluitend die Amerikaanse ambassade in Saigon. Die offensief het aangehou tot in 1969. 

Die Tết Offensief het tot 'n operasionele nederlaag vir die Noord-Viëtnam en NLF gely. Die Tết Offensief word egter ook algemeen beskou as 'n keerpunt in die Viëtnamoorlog waartydens die NLF en PAVN 'n enorme sielkundige en propagandaoorwinning behaal. Populêre steun vir die oorlog in die VSA het gou hierna gekwyn en het bygedra tot die onttrekking van Amerikaanse soldate. Die Amerikaanse publiek het veel meer kritiek uitgespreek teen die oorlogbeleid van President Lyndon B. Johnson na die Tết Offensief. Die entiteit wat mees direk deur die aanvalle beïnvloed is, was die regering van die Republiek van Viëtnam van Nguyễn Văn Thiệu wie se militêre en politieke afhanklikheid van die VSA gedemonstreer is aan die bevolking. Die Tết Offensief word algemeen beskou as 'n voorbeeld van die waarde van propaganda en die massamedia se invloed in die najaag van militêre doelwitte.

Die Amerikaanse President Richard Nixon het in 1969 begin om die troepe te onttrek. Sy plan was om die Suid-Viëtnamese gevegsmagte op te bou sodat dit die beskerming van die land kan oorneem. Dit was Nixon se Viëtnamisasie-plan.

Die meeste Amerikaanse troepe is in die finale jare van Viëtnamisasie uit die land gevlieg. Op 5 Maart 1971 land die Vyfde Spesiale Magte Groep by hul ou basis by Fort Bragg. Dit was die eerste Amerikaanse eenheid wat destyds in Viëtnam ontplooi is.

Chaos, paniek en opstande was aan die orde van die dag soos histeriese Suid-Viëtnamese amptenare en burgerlikes desperaat probeer vlug het uit Saigon. Krygswet is afgekondig. Amerikaanse helikopters het koorsagtig en desperaat Suid-Viëtnamese, Amerikaners, en buitelanders uit verskillende dele van die stad, en uit die Amerikaanse ambassade se kompleks na veiligheid probeer verskuif. Operation Frequent Wing is tot op die laaste nippertjie uitgestel omdat die ambassadeur, Graham Martin, nie geglo het Saigon gaan val nie, en dat 'n ooreenkoms gesluit sou kon word.

Op 30 April 1975 beweeg die Noord-Viëtnamese weermag die stad in en smoor enige weerstand vinnig in die kiem. 'n Tenk bars deur die paleis en om 11:30 hys die Viëtkong sy vlag.





</doc>
<doc id="51050" url="https://af.wikipedia.org/wiki?curid=51050" title="Amerikaanse Burgeroorlog">
Amerikaanse Burgeroorlog

Die Amerikaanse Burgeroorlog (Engels: "American Civil War"), ook Oorlog tussen die state of net Burgeroorlog in die Verenigde State, was 'n oorlog in Noord-Amerika tussen die Verenigde State van Amerika en die Gekonfedereerde State van Amerika, wat op 12 April 1861 met die aanval op Fort Sumter begin het en op 10 Mei 1865 met die unifikasie van die Gekonfedereerde State van Amerika met die VSA, en die afskaffing van die slawerny geëindig het.

Die "Amerikaanse Burgeroorlog" was nie gevoer om die afskaffing van slawerny, soos baie mense dink nie. Die oorlog was egter 'n hoogtepunt in die poging om die uitbreiding van slawerny na die nuwe gebiede van Amerika. Teen die middel van die 19e eeu het slawerny slegs bestaan in die suidelike state van die VSA, wat sterk op landbou (veral katoen vir die Europese tekstielnywerheid en tabak) gerig was. In die suidelike state het almal geredeneer dat slawerny noodsaaklik was vir hulle ekonomie. In die noordelike state, waar die ekonomie op nywerheid gerig was, het die afkeur van slawerny gegroei. Tydens elke gebiedsuitbreiding van die VSA (die nuwe "territories") het die konflik tussen die noordelike en suidelike state vererger.

Gedurende die eerste helfte van die 19e eeu het die verskil in rykdom tussen die noorde en suide drasties vergroot, as gevolg van die basiese verskil in beide gebiede se ekonomiese samestelling. Die suide het aangedring om net belasting te betaal vir blanke burgers en nie vir enige swart slawe nie. Die noorde het toe geskik dat die suide vir elke 5 swart slawe die bedrag vir 3 blanke burgers moet betaal. Die suide het dit onder protes aanvaar. Die kompromie het ook behels dat vir die bepaling van die aantal afgevaardigdes in die Senaat, die slawe ook vir 3/5e deel tel, wat die mag van die suide verder beperk het.

Op 6 November 1860 word Abraham Lincoln gekies as president van die VSA. Hy stel nie afskaffing van slawerny voor nie, maar in sy veldtog sê hy hy staan uitbreiding van slawerny na ander dele in die weste teen. Dis 'n moeilike stap vir die suide en op 20 Desember 1860 verlaat Suid-Carolina die VSA. Tussen 20 Desember en 1 Februarie 1861 verlaat ook Mississippi, Florida, Alabama, Georgia, Louisiana en Texas die VSA. Op 4 Februarie verenig hulle sig in die Gekonfedereerde State van Amerika (CSA). Hulle kies Jefferson Davis as president. Die soldate in Fort Sumter in Suid-Carolina het nie oorgeloop na die CSA nie en Suid-Carolina het die fort beleër. Op 12 April 1861 vuur die kanonne op die fort en begin die oorlog. Virginië, Arkansas, Tennessee en Noord-Carolina sluit ook aan by die CSA in die dae daarna.

In 1861 word algemeen in die noorde en die suide gedink dat die oorlog net een veldslag sou wees. Beide leërs kry baie entoesiastiese burgers wat aanmeld. Op 21 Junie 1861 vind die eerste Slag van Bull Run (naby Washington) plaas. Hoewel die "Unie" meer soldate gehad het, het die "CSA" die slag gewen. Die Unie is geskok oor die uitslag en neem 'n resolusie aan dat hulle nie vir die afskaffing van slawerny veg nie, maar vir die behoud van die VSA.

Die Unie verander hul taktiek. Die Anaconda-plan behels dat die suide afgesonder word van die wêreld deur 'n skeepsblokkade, wat sedert April 1861 uitgevoer word deur die seesoldate van die Unie. Die suide kan slegs 10% van hulle katoenproduksie uitgevoer kry na Brittanje en Europa, en verswelg letterlik in hul katoen oorskot. Tot 1863 word baie veldslae gevoer (meestal op grondgebied van die CSA), met wisselende sukses vir beide partye.

Na twee jaar se oorlog is die beslissende slag nog nie gelewer nie, maar die Unie het meer soldate, wapens en geld. Ook Frankryk en die Verenigde Koninkryk wat goedgesind is heens die suide, besluit om hulle nie in te meng in die oorlog nie. Die CSA begryp dat as hulle hul onafhanklikheid wil behou, hulle die Unie 'n swaar slag moet toedien. As hulle die gebied van die Unie kan beset om Washington te bedreig, sal hulle dalk vrede kan sluit onder gunstiger toestande.

Op 1 Julie 1863, naby Gettysburg (op gebied van die Unie), begin die grootste veldslag van die oorlog en een van die grootste veldslae ooit: Die slag by Gettysburg. Generaal George Meade van die Unie veg met 80 000 soldate teen 75 000 soldate van Generaal Robert E. Lee van die CSA. Die veldslag het drie dae geduur en 7 000 mense het gesterf. Die CSA het die slag verloor en daarmee hul kans verloor om die oorlog te wen.

Na die oorwinning deur die Unie-magte by Gettysburg verhoog hulle die druk op die suide. Die meeste veldslae in 1864 en 1865 word gewen deur die noorde. In die lente van 1865 gee die verskillende weermagte van die CSA oor. In November 1865 gee ook die seesoldate van die CSA oor. Die oorlog het geëindig in 'n oorwinning vir die Unie.

Na die einde van die oorlog, word slawerny dadelik afgeskaf in die suide en die swart bevolking verkry ook burgerregte.

Die ekonomie van die suide is verlam en moet herstel word sonder slawerny. Tydens die heropbou word die ekonomie van die suide hervorm en heelwat noorderlinge trek na die suide as loonarbeiders. Die blanke bevolking in die suide was baie ontevrede oor die gevolg van die oorlog. Selfs al verbeter die ekonomie grootliks en bly die voormalige opstandige state 'n volwaardige deel van die VSA, word die Klu Klux Klan na die oorlog gestig deur 'n voormalige generaal van die CSA wat verdink word van oorlogsmisdade. Na vele jare word baie burgerregte vir swart mense teruggetrek in die suide; 'n situasie wat bly voortduur het tot 1985.



</doc>
<doc id="51052" url="https://af.wikipedia.org/wiki?curid=51052" title="PostgreSQL">
PostgreSQL

PostgreSQL, soms net Postgres genoem, is 'n objek-relasionele databasisbestuurstelsel. Dit word onder 'n MIT-tipe lisensie vrygestel en is dus vrye en oopbron sagteware. Anders as baie ander oopbron programme word PostgreSQL nie deur 'n enkele maatskappy beheer nie. 'n Globale gemeenskap van ontwikkelaars en maatskappye werk saam om die databasis te ontwikkel.



</doc>
<doc id="51058" url="https://af.wikipedia.org/wiki?curid=51058" title="Vlag van Anguilla">
Vlag van Anguilla

Die nasionale vlag van Anguilla is op 30 Mei 1990 amptelik in gebruik geneem. Die vlag vertoon ’n blou Britse vaandel met die eiland se wapenskild op die wapperkant.

Die drie oranje dolfyne in die wapenskild op die vlag stel deursettingsvermoë, eenheid en krag voor en is in ’n sirkel wat kontinuïteit voorstel. Die wit agtergrond stel vrede en rustigheid voor en die turkoois strook onderaan die skild stel die omliggende see asook geloof, jeug en hoop voor.

Tot 1967 was die Britse Union Jack die enigste amptelike vlag van Anguilla. Die rewolusie van 1967 het egter ’n nuwe vlag opgelewer. Dit was ’n rooi vlag waarop twee meerminne wat ’n skuld vashou op ’n blou skild verskyn. Die vlag is nooit amptelik aanvaar nie en is gou vervang deur die “Driedolfynevlag”. Hierdie driedolfynevlag is onmiddellik aanvaar en word vandag steeds gereeld deur eilandbewoners gebruik alhoewel dit nie die amptelike vlag is nie.

Die Driedolfynevlag is vir ’n aantal jare gebruik maar daar was ’n gevoel dat Anguilla sy eie amptelike vlag moes kry. Brian Canty, voormalige goewerneur van Anguilla het die idee deurgevoer en ’n aantal voorstelle is aan Koningin Elizabeth II vir goedkeuring gestuur.

Die nuwe (huidige) vlag is vir die eerste keer op 30 Mei 1990 gehys.



</doc>
<doc id="51059" url="https://af.wikipedia.org/wiki?curid=51059" title="Rauma">
Rauma

Rauma [ˈrɑu̯mɑ] (Sweeds "Raumo") is 'n stad en munisipaliteit in die weste van Finland. Dit is in die suide van die provinsie (of landskap) Satakunta aan die Oossee geleë.

Rauma is die derde oudste stad in Finland ná Turku (Åbo) en Porvoo (Borgå) en het reeds in 1442 stadstatus gekry. Vandag staan Rauma veral vir sy oustad met talle historiese houthuise en sy kenmerkende dialek bekend. Die oustad - die grootste van sy soort in die Nordiese lande - is in 1991 deur UNESCO as wêrelderfenisgebied gelys.

Rauma is in die suide van die landskap Satakunta aan die kus van die Botniese Golf, sowat 90 kilometer noord van Turku en 50 kilometer suid van Pori geleë. Dit word begrens deur die munisipaliteite Eurajoki in die noorde, Lappi in die ooste, Laitila in die suidooste en Pyhäranta in die suide. 

Die stadsgebied van Rauma beslaan 'n oppervlakte van 293,1 km². Die noordelike deel van die munisipale gebied is in administratiewe opsig in tien dorpsgemeenskappe verdeel - Anttila-Voiluoto, Kaaro, Kolla-Nihattula-Tarvola, Kortela en Monna, Sorkka, Tiilivuori, Unaja, Uotila en Vermuntila-Kulamaa.

Rauma het blykbaar al in die laat Middeleeue ontstaan. Die stadsnaam is afgelei van die Oud-Nordiese "strauma" ("rivier"). In die 14de eeu het hier al 'n klooster van die Fransiskane-orde en 'n kerk bestaan. In hierdie tydperk het Rauma net soos die res van Finland deel uitgemaak van die Sweedse Ryk. Rauma het op 17 April 1442 stadstatus gekry en is sodoende die derde oudste stad in die land.

Toe koning Gustav I Wasa in 1550 Helsinki gestig het, het hy 'n edik afgekondig waarvolgens alle burgers van Rauma - net soos dié van Porvoo, Ekenäs en Ulvila - verplig is om hulle in die nuutgestigte nedersetting te vestig. Rauma was sodoende 'n tyd lank onbewoon totdat die burgers ná enkele jare weer na hul tuisstede kon teruggekeer.

Rauma is in sy geskiedens twee keer - in 1640 en 1682 - deur brandrampe vernietig, maar sedertdien het geen groot brande meer in die stadskern met tans 600 houthuise uitgebreek nie. Vanaf die 17de eeu het Rauma danksy verhoogde seevaart-aktiwiteite 'n ongekende ekonomiese bloeitydperk beleef. Die groot aantal statige houthuise in die oustad - waarvan baie in die Neo-renaissancestyl ontwerp is - weerspieël die groeiende welvaart van daardie periode. Sedert die 18de eeu was Rauma ook bekend om sy kantwerk wat steeds 'n belangrike ambag in die stad is.

Eers in die Russiese tydperk vanaf 1809 het Rauma ook buite die grense van die oustad begin uitbrei. Ná die Tweede Wêreldoorlog het steeds meer industriële ondernemings hulle hier begin vestig.

Rauma se stadsgebied is in 1993 met die insluiting van die gelyknamige landelike munisipaliteit en in 2007 met die inlywing van die aangrensende nedersetting Kodisjoki uitgebrei. Met die begin van 2009 is ook Lappi by Rauma ingelyf.

Die dialek van Rauma (wat plaaslik as "Rauman giäl" bekend staan) word by die Suidwes-Finse groep van dialekte gereken en as die moeilikste verstaanbare in Finland beskou. Sommige taalwetenskaplikes klassifiseer die dialek selfs as 'n selfstandige taal.
Kenmerkend vir "Rauman giäl" is die stemhebbende klanke "b", "d" en "g" wat in Standaardfins nie voorkom nie, die weglating van letters in Finse woorde (veral aan die woordeinde), die intonasie ('n melodieuse styging en daling van die stemtoonhoogte), 'n taamlik informele sinsbou en 'n afwykende woordeskat. "Rauman giäl" het nie net talle woorde uit Sweeds ontleen nie, maar as gevolg van die seevaart-aktiwiteite van sy bewoners is daar ook baie terme uit 'n verskeidenheid ander tale (waaronder Engels, Estnies, Russies en Frans) oorgeneem.

Die plaaslike dialek skep 'n eie identiteit vir die bevolking van Rauma - so word besoekers wat die stad binnery met 'n besondere straatbord in "Rauman giäl" verwelkom ("Ol niingon gotonas", "Ole niinkun kotonasi" in Standaardfins: "Voel tuis"). 'n Soortgelyke bord sê vaarwel met "Luanikast reissu" ("Goeie reis"). Nogtans word die dialek steeds minder gebesig en intussen met uitsterwing bedreig.

Om die dialek vir die nageslagte te bewaar, word boeke in Rauman giäl gepubliseer en toneelstukke in die dialek opgevoer. Rauma se plaaslike gemeenskapskoerant "Uusi Rauma" bevat in elke uitgawe een kolom wat in die dialek geskryf is asook 'n hele uitgawe in Rauman giäl wat jaarliks in Junie verskyn. In hierdie uitgawe word selfs alle advertensies en strokiesprente in "Rauman giäl" gepubliseer. 



</doc>
<doc id="51060" url="https://af.wikipedia.org/wiki?curid=51060" title="Néstor Kirchner">
Néstor Kirchner

Néstor Carlos Kirchner, bynaam "die pikkewyn", (Río Gallegos, Santa Cruz, 25 Februarie 1950 - El Calafate, Santa Cruz, 27 Oktober 2010) was 'n Argentynse politikus wat aan die Peronistiese Party behoort het.

Hy was vanaf 2003 tot 2007 president van Argentinië gewees. Hy is opgevolg deur sy eggenote Cristina Fernández de Kirchner. As president het hy 'n linkse beleid gevoer.

Kirchner het vir advokaat gestudeer. Van 1991 tot 2003 was hy goewerneur van die provinsie Santa Cruz.

Néstor Kirchner het op die ouderdom van sestig aan 'n hartaanval gesterf.



</doc>
<doc id="51063" url="https://af.wikipedia.org/wiki?curid=51063" title="Vlag van Aruba">
Vlag van Aruba

Die nasionale vlag van Aruba is op 18 Maart 1976 amptelik in gebruik geneem. Die vlag vertoon ’n blou agtergrond met ’n rooi vierpuntige ster met wit fraaiings in die skildhoek en twee dun geel bane in die onderste helfte van die vlag.

Die blou vlag stel die lug, die see, vrede, hoop en Aruba se toekoms en bande met sy verlede voor. Die twee geel bane verteenwoordig die beweging na ’n afsonderlike status. Een verteenwoordig die "vloei van toeriste na die sonnige Aruba wat die eiland en toeriste verryk" en die ander verteenwoordig die "industrie, al die minerale (goud en fosfate in die verlede en petroleum in die vroeë 20ste eeu)". Verder stel die geel ook nog die wangloblomme van die eiland voor.

Die ster het ’n besondere ingewikkelde simboliek. Dit is in vlagkunde redelik ongewoon om ’n vlag met vier punte te sien. Hierdie vier punte stel die vier windrigtings voor. Dit dui op sy beurt die verskillende lande aan waaruit die Arubane ontstaan het. Dit stel ook die vier hoof tale van Aruba nl. Papiaments, Spaans, Engels en Nederlands voor. Die ster stel ook die eiland self voor. Die grond is op baie plekke rooierig waar dit dan aan wit strande en die blou oseaan grens. Die rooi stel ook die bloedvergieting voor wat plaasgevind het in oorloë tesame met vroeëre Indiaanse inwoners, patriotiese liefde en Brasiliaanse hout. Wit stel ook reinheid en eerlikheid voor.



</doc>
<doc id="51064" url="https://af.wikipedia.org/wiki?curid=51064" title="Woudfries">
Woudfries

Woudfries (Wes-Fries: "Wâldfrysk") is ’n streektaal van Wes-Fries wat aan die oostelike gedeelte van die Nederlandse Friesland-provinsie gepraat word, wat bekend staan as "Wâlden" (Afrikaans: "woude"). Die dialek word ook gepraat in gedeeltes van Groningen, die provinsie aan die ooste van Friesland.

Die grootste verskil tussen Woudfries en die noordwestelike streekstaal, Kleifries, is die woorde "my" ("ek"), "dy" ("jy"), "hy" ("hy"), "sy" ("sy" of "hulle"), "wy" ("ons"), en "by" ("by"), wat in Woudfries as "mi", "di", "hi", "si", "wi" en "bi" uitgespreek word en in Kleifries "mij", "dij", "hij", "sij", "wij", en "bij". Ander skille sluit die uitspraak van die diftonge "ei", "ai", en "aai" in wat as "ij", "ai" en "aai" in Woudfries gebesig word, maar as "ôi", "òi", en "ôi" in Kleifries uitgespreek word. Daar is dus in Woudfries geen verskil tussen "ei" en "ij" nie, terwyl daar in Kleifries geen verskil in uitspraak is tussen "ei" en "aai" nie.

Ander fonetiese verskille sluit in:
Sommige leksikale verskille tussen Woudfries en Kleifries sluit onder meer in:


</doc>
<doc id="51065" url="https://af.wikipedia.org/wiki?curid=51065" title="Oorlog">
Oorlog

Oorlog is 'n verskynsel van georganiseerde gewelddadige konflik, wat gekenmerk word deur uiterse aggressie, gemeenskapsontwrigtings en - aanpassings, en 'n hoë sterftesyfer. 

Die mikpunt van oorlog verskil na gelang van 'n groep se rol in die konflik. Die doelwitte van offensiewe oorlog is tipies die onderwerping, assimilasie of uitdelging van 'n ander groep, terwyl die doelwitte van defensiewe oorlogvoering bloot die afweer van die offensiewe mag is, en dikwels, "oorlewing" in eie reg. Relatief tot mekaar, word die stryders in oorlog vyande genoem.

Die terme "militêr, militant," en "militarisme" verwys onderskeidelik na die grondliggende fasette van oorlog, wat naamlik "die georganiseerde groep, die strydende individu," en die "onderliggende ethos" is.

Verskeie aspekte van oorlog sluit in:

Die definisies van oorlog verskil en is daar dus nie eenstemmigheid daaroor nie. Volgens Richardson verwys dit na "waar 1 sterfte 'n moord is is 'n 1000 sterftes 'n gewapende konflik is." Singer & Small en Deutsch & Senghaas het voorgestel dat om 'n "oorlog" te identifiseer die fenomeen moet voldoen aan die volgende drie kriteria: 

1. Grootte: dit lei tot minstens 1000 sterftes op die slagveld (nie ingesluit die indirekte slagoffers deur hongersnood, gebrek aan huisvesting en siektes nie).

2. Voorbereiding: dit is vooraf voorberei en / of onderhou deur grootskaal sosiale organisasies deur middel van rekrutering, opleiding en opstelling van troepe; die aankoop, opslag en verspreiding van wapens en munisie.

3. Legitimiteit: dit word gewettig deur 'n aangestelde regering organisasie, sodat die moord op groot skaal nie as misdaad maar as verpligting gesien word.

Daarbenewens het Eckhardt oorlog as "elke gewapende konflik waarby een of meer owerheid betrokke is en wat 1000 of meer slagoffers per jaar tot gevolg het" gedefinieer. Frankel stel dat : "Oorlog lyk in die algemeen net na groot konflikte, gewoonlik verwysend na konflikte waaraan meer as 50 000 strydkragte meedoen". Daarbenewens was almal daaroor eens dat die telling van die sterftes sowel burgers as militêre slagoffers insluit, maar Frankel tel ook die sterftes wat indirek voorkom as gevolg van hongersnood of epidemieë en siektes, en ook die oorlogsverwante slagtings.

In die voorgeskiedenis was daar gereeld op klein skaal skermutselinge. Die helfte van die mense wat opgegrawe is in 'n Nubiese begraafplaas van die Kadakultuur wat op ongeveer 12 000 jaar gelede gedateer kon word, is oorlede aan geweld. Lawrence H. Keeley, professor aan die Universiteit van Illinois, sê dat 90-95% van die samelewings wat in die loop van die geskiedenis bestudeer is, ten minste af en toe op oorlogspad gegaan het. Gemiddeld meer as 'n derde van die Yanomamamaans uit die Amazone-bekken het gesterf as gevolg van geweldadige aksies. In sommige samelewings het mense voortdurend in 'n sfeer van oorlogvoering geleef. So was daar 633 gedokumenteerde gevegte tussen Maoristamme in die tydperk 1801 en 1840.

Ondanks die onmiskenbare bloedbad en die dodelike effektiwiteit van die moderne oorlogvoering blyk uit hierdie soort navorsing dat stamoorloë (voortdurend) gemiddeld 20 keer dodeliker was as die oorloë van die 20ste eeu.

Daar is 'n aantal maniere om oorlogvoering te kategoriseer. Een kategoriesering is konvensioneel teenoor onkonvensioneel, waarby konvensionele oorlogvoering goed geïdentifiseerde en gewapende magte impliseer wat mekaar beveg in 'n vrye oop en onverklaarbare manier sonder massavernietigingswapens. Onkonvensioneel verwys na ander soorte oorlog wat die elemente soos inval, guerrilla-aksies en terrorisme kan insluit. Hierdie kategorie kan ook chemiese of biologiese oorlogvoering insluit.

Die voer van 'n oorlog is volgens die internasionale reg in beginsel onregmatig. Ook die dreig met geweld val onder hierdie artikel. Die lande is almal soewerein en gelyk en dit sou 'n inbreuk maak op die soewereiniteit van 'n land as daar gedreig word met oorlog of as daar oorlog gevoer word. Slegs in twee gevalle is dit geregverdig om 'n oorlog te voer en hierdie twee gevalle is omskryf in die VN-Handves.

Die eerste moontlikheid om 'n geregverdigde oorlog te begin is as daar 'n mandaat van die Verenigde Nasies (VN)-Veiligheidsraad is op grond van artikel 39 van die VN-Handves. Die Veiligheidsraad stel vas of daar sprake is van 'n bedreiging van die vrede, verbreking van die vrede of 'n daad van aggressie en kan aanbevelings doen of maatreëls tref. Allereers sal daar 'n oplossing gesoek moet word tussen die partye. Die middele wat die partye beskikbaar het is onderhandelings, feitenondersoek, bemiddeling, versoening, arbitrasie, goeie dienste van derde lande en regterlike beslissings (by 'n vaste tribunaal of 'n ad-hoctribunaal). Indien hierdie hulpbronne geen oplossing bied nie, dan kan die Veiligheidsraad maatreëls neem, met of sonder geweld. In die praktyk delegeer die Veiligheidsraad die bevoegdheid om tot geweld oor te gaan na een of meer lande. Die Verenigde State het as ryk en magtig land 'n aantal keer van hierdie bevoegdheid gebruik gemaak.

Die ander moontlikheid om 'n regverdige oorlog te begin is as daar sprake is van selfverdediging. Dit kan sowel individuele selfverdediging wees as kollektiewe selfverdediging. Selfverdediging is ook moontlik as die ambassade van 'n staat in 'n ander staat aangeval is (vergelyk die Iraanse gyselaars krisis. 

Daar is 'n sestal voorwaardes vir die reëmatig gebruik van selfverdediging deur 'n staat:

1. Daar moet 'n gewapende aanval op die staat plaasgevind het.

2. Hierdie gewapende aanval moet toerekenbaar wees aan 'n ander staat en nie aan byvoorbeeld 'n rebellegroep nie.

3. Die selfverdedigingaksie moet direk na 'n aanval plaasvind. Daar kan dus geen tydperk van 'n aantal maande tussen 'n eerste aanval wees en 'n selfverdedigingaksie wat verband hou met die eerste aanval. As daar nie direk voldoende reageer word nie, verval die reg op selfverdediging. 

4. Die selfverdediging moet noodsaaklik en proporsioneel wees ten opsigte van die aanval.

5. Die aksie van selfverdediging moet gerapporteer word aan die VN-Veiligheidsraad

6. Hierdie selfverdediging moet beëindig word op die oomblik dat die VN-Veiligheidsraad die stappe geneem het wat nodig is om die internasionale vrede en veiligheid te waarborg.

In die loop van 'n oorlog gebeur dit meestal dat vyandelike soldate gevange geneem word. In die antieke tyd is krygsgevangenes byna voor die voet doodgemaak of as slawe verkoop. Heel dikwels is die gevangenes selfs gedwing om by die vyand se leër aan te sluit en teen hul eie koning of staat te veg. 

Vandag bestaan daar internasionale ooreenkomste oor die behandeling van krygsgevangenes. Die eerste reëls hieroor is in 1899 in Den Haag aanvaar, en in 1929 is 'n nuwe ooreenkoms in Genève gesluit. Dit staan bekend as die Geneefse Konvensie en is na afloop van die Tweede Wêreldoorlog in 1949 hersien. Die reëlings maak voorsiening vir die menslike behandeling van krygsgevangenes. Persoonlike besittings (met die uitsondering van wapens) mag nie afgeneem word nie. Gesonde krygsgevangenes mag in die werk gesteek word, mits die werk nie van 'n millitêre aard is nie.

Die huidige bewustheid van die waansin van oorlog, staan in teenstelling tot die eeue oue beskouing dat oorlog 'n normale politieke instrument was. Eeuelank is oorlog voorgestel as onvermydelik en noodsaaklik, waarby die oorwinning gewaarborg word, nie soseer deur militêre oorwegings maar deur die regverdigheid en God se steun. Diverse kunswerke illustreer die normaliteit van oorlog waaronder:

• Peter Paul Rubens: "Die verskrikkings van die oorlog", 1637

• Stefano della Bella: "Triomf van die Dood op die slagveld", 17de eeu

• Henri Rousseau ("le Douanier"): "Die oorlog", 1894

Die idee van die waansinnige oorlog kom na vore in die moderne tyd. 

So belig Francisco Goya in die 19de eeu die standpunt van die slagoffers en die oorwonnes, Pablo Picasso en Marc Chagall doen iets soortgelyk, respektiewelik met hulle "Guernica" (1937) en "Die oorlog" (1943).

— John F. Kennedy




</doc>
<doc id="51069" url="https://af.wikipedia.org/wiki?curid=51069" title="Monte Vista">
Monte Vista

Monte Vista is 'n voorstad in noordoostelike Kaapstad. Die voorstad grens aan Edgemead, Welgelegen, Plattekloof Glen, en Goodwood. Die Laerskool Monte Vista is in die 1960s gebou.

Volgens die 2011-sensus, het Monte Vista 'n bevolking van 5 041.


</doc>
<doc id="51071" url="https://af.wikipedia.org/wiki?curid=51071" title="Kaizers Orchestra">
Kaizers Orchestra

Kaizers Orchestra is 'n Noorse alternative rockgroep wat op 1 Januarie 2000 gestig is. Die twee hooflede, Janove Ottesen en Geir Zahl, het mekaar reeds jare geken en het in 1989 in die groep Blod, Snått & Juling gespeel. Kaizers Orchestra se musiek trek inspirasie van Tom Waits, Oos-Europese sigeunermusiek, moderne punkrock en mars-/oempamusiek (op Noors "ompa"). Die liedtekste van Ottesen en Zahl is hoofsaaklik in die Noorse taal (buiten op die regstreekse snit "Die Polizei", waarin ook op Engels gesing word).

Kaizers Orchestra is een van die eerste nie-swartmetal Noorse groepe of kunstenaars om in hul moedertaal te sing en desnieteenstaande buite Skandinawië bekendheid te verwerf. Aan Nore is die groep oombliklik herkenbaar, beide vanweë die groep se unieke, onvoorspelbare styl, en om voorsanger Ottesen se opmerkbare Brynese dialek.

Die groep se eerste album, "Ompa til du dør" (Oempa tot jy sterf), is in 2001 deur die ondergrondse etiket Broiler Farm uitgegee. Dit het enorme sukses behaal, eers in Noorweë, later dan ook in Denemarke en Nederland. Die tweede album is "Evig pint" (Ewig gepeinig) getitel en is by die oorgang tussen 2002 en 2003 uitgegee, terwyl die derde album, "Maestro", middel-Augustus 2005 gelyktydig in Noorweë en in die res van Europa verskyn het.

2009 stel Kaizers Orchestra die album "Våre demoner" (Ons demone) vry, wat slegs één week as beperkte uitgawe in Skandinawiese musiekwinkels te koop was, waarna dit uitsluitlik as digitale aflaai aangebied is.








</doc>
<doc id="51077" url="https://af.wikipedia.org/wiki?curid=51077" title="Die groot gedagte">
Die groot gedagte

Die groot gedagte: abstrakte weefsel van die kosmos is 'n 1997 nie-fiksie boek deur Gideon Joubert wat handel oor die ontstaan van die heelal en die rol wat God daarin gespeel het. Joubert was nie 'n wetenskaplike nie, en die boek is gevolglik op leke gemik, maar hy het met sy joernalistieke agtergrond hoofsaaklik op wetenskaplike feite staat gemaak om sy argument te ondersteun dat daar 'n God is wat die heelal tot ontstaan gebring het en ewolusie aan die gang gesit het. Hiervoor het die boek in 1998 die "Insig"-prys vir nie-fiksie verower. Van die inhoud en argumente is vanselfsprekend omstrede omdat dit op godsdienstige veronderstellings berus, maar Joubert se bydrae met "Die groot gedagte" is positief in Afrikaner-Christelike kringe ontvang. Die boek is in 1998 met die Andrew Murray-prys vir geestelike literatuur bekroon.

"Die groot gedagte" het teen Oktober 2010 meer as 32 000 eksemplare verkoop.



</doc>
<doc id="51078" url="https://af.wikipedia.org/wiki?curid=51078" title="Kosmogonie">
Kosmogonie

Kosmogonie (van Grieks: "kosmo-" "wêreld" en "gon-" "verwek") is die tak van die astrofisika wat hom met die studie van die ontstaan en die struktuur van die heelal in sy geheel bemoei, in teenstelling met die astronomie wat hom met die studie van bepaalde hemelliggame besig. 'n Kosmogonie is dus 'n verhaal wat die ontstaan van die heelal verduidelik. Die Skeppingsverhaal van Genesis in die Bybel is dus só 'n kosmogonie, en daar is vele andere, sowel wetenskaplike as mitologiese.

Die kosmogonie bestudeer die ontstaan van die universum self, sowel op mikroskopiese (kwantum-kosmologiese) as op makrosopiese (relativistiese) skaal, in die begin der tye (gewoonlik aangedui deur t = 0). Dít in teenstelling met die kosmologie wat die universum gedurende sy hele bestaan beskou. Die kosmogoniese teorieë bots steeds op die drie klassieke paradokse:

Ook ons oudste voorvaders het gereeld van 'n goeie kennis van die opbou van die universum en die verskillende fases daarin blyk gegee. Dit is nie altyd duidelik waar hulle hierdie kennis vandaan gekry het nie. Ook blyk hierdie in die lange tydspanne te fluktueer en met minder relevante beskouinge vermeng te word, wat die nadruk eerder op die beeldspraak as op die inhoud en betekenis lê. Die meeste kosmogonieë bevat egter 'n ou kern van kennis wat ook in ons moderne beskouinge aanwesig is.

Veel verwarring het ontstaan deurdat begrippe mettertyd ander inhoude gekry het. Só is byvoorbeeld die begrip "wêreld" eens verklein tot, en geïdentifiseer met, "aarde", en vice versa, wat veroorsaak het dat heelwat begrippe uit hul oorspronklike verband geraak het. In vele Indo-Europese mitologieë is sprake van 'n oorspronklike "niks" (ons teënwoordige "vakuüm") wat vervolgens as 'n "oeroseaan" of "oersee" voorgestel is, waarin golwe of trillinge hul voorgedoen het en wat via opeenvolgende stadia tot opeenvolgende "wêrelde" gelei het. Hierdie wêrelde of kosmiese stadia het gereeld oorvleuel en deels gelyktydig bestaan.

Die kragte wat in daardie geheel aan die werk was, is daarna benoem, asook hul verhoudinge en interaksies. Maar ná lange tyd het die betekenisse van die name vergete geword en het die mens ten slotte alleen nog simboliese gepersonaliseerde godhede wat daarmee geassosieer word, en wat verder met die geskiedenis geëwolueer het. Opvallend in hierdie verband is dat ons Europese voorouers, nes die ou Indiese filosofie, aanvanklike die "onsydige" geslag gebruik het vir die aanduiding van grote godhede. Pas ná die kerstening van die Nordiese volke, het hulle 'n woord vir "god" begin gebruik wat manlik is, en dít alleen vir die Christelike God. Vir die eie pantheon het 'n woord vir "god" bly dien wat onsydig is. Net so verstaan mense in Indië met die begrip Brahman 'n oeressensie of oersubstansie waarmee en waarin en waardeur alles vorm aanneem.

Deur meerdere mitologieë, soos die Nordiese, Griekse en Tibetaanse mitologieëë is entiteite benoem as voorafgaand aan die hedendaagse wêreld, met die woorde titane of reuse, mitologiese slange of drake, om die nadruk op die gigantiese omvang van die kragte van die vormingsprosesse wat aan die begin van die heelal (die "wêreld") plaasgevind het, te lê. Andersyds is daar ook sprake van 'n wêreld van dwerge wat in staat is om die dinge vorm te geedeur hulle in die mikrokosmos aan mekaar te smee, daar waar byvoorbeeld 'n god Thor reusagtige misbaksels in die makrokosmos met sy mitiese hamer weer uiteenslaan.

Die oorspronklike begrippe is hedendaags tot folklore en kindersprokies verwater. Maar die mitiese verhale verhul selfs in die vorm waarin hulle tot ons gekom het nog heelwat kennis en wysheid, waartoe moontlik selfs ons stoutste hedendaagse wetenskaplike visies nog nie in staat is nie.

Die moderne wetenskappe begin klaarheid in hierdie paradokse te vind, maar slaag nog nie daarin om hulle op te los nie. Byvoorbeeld kan 'n mens die huidige insig van die huidige teorieë — sowel die quasiklassieke (soos die algemene relativiteitsteorie) en die moderne (soos kwantummeganika, snaar- en M-teorie) — in gedagte-eksperimente op hierdie drie kosmogoniese paradokse toepas. Die resulterende inkonsistensies kan die beste daartoe in staat wees om die menslike verstand te verwar wanneer 'n mens probeer om die beginsituasie van die heelal te verstaan sonder goddelike tussenkoms. Nietemin kan die drie paradokse rasioneel geanaliseer word op basis van subatomiese toepassing van die kwantumkosmologie — in die besonder deur die gebruik van die Schrödinger-golfvergelyking.

Die algemene relativiteitsteorie sê dat die tyd in 'n singulariteit moet begin. Dit kan egter niks sê oor wat in die singulariteit gebeur nie. Hiervoor moet ander teorieë te hulp geroep word.

Die statiese natuur van die kwantumkosmologie laat egter 'n wetenskaplike en rasionele benadering vir elke paradoks toe. Dit kan nog 'n stap verder gaan deur die kwantummeganiese "vaagheid" te gebruik om die situasie te beskruf (deur die toepassing van Wheeler-DeWitt van subatomiese posisie- en impulsvergelykinge in funksie van die straal van die universum en die uitdying). Hiermee word onberekenbare sake soos randvoorwaardes vermy (soos by die Hawking-Hartle-golfvergelyking omseil word). Hier word die versoenbaarheid met supersnaar-, M- en braanteorieë ook duidelik.

'n Mens vind dat die mees uitdagende paradoks dié van logiese verloop is, en of die huidige ontwerp van die universum die resultaat is van faseoorgange, kans (statistiek) of 'n ander, onbekende logiese stelsel.



</doc>
<doc id="51079" url="https://af.wikipedia.org/wiki?curid=51079" title="Vlag van Bermuda">
Vlag van Bermuda

Die nasionale vlag van Bermuda is op 4 Oktober 1910 amptelik in gebruik geneem. Die vlag vertoon ’n rooi Britse vaandel met die eiland se wapenskild op die wapperkant.

Die vlag is ongewoon vir ’n Britse oorsese gebied omdat dit ’n rooi vaandel op land gebruik waar die gebruik normaalweg die blou vaandel op land is. Die gebruik van die rooi vaandel stem ooreen met Kanada (pre-1965) en die Unie van Suid-Afrika (pre-1928) wat ook albei die rooi vaandel eerder as die blou vaandel gebruik het in die vroeë jare van die twintigste eeu. Bermuda se vlag is geskik as ’n burgerlike vaandel vir skepe wat geregistreer is by die Bermudagedeelte van die Britse Register deur Bermuda se Wet op Handelsverskeping (2002). Die goewerneur van Bermuda gebruik ’n Unievlag met die wapenskild van Bermuda in die middel van die vlag. Dit is tradisioneel vir goewerneurs van Britse oorsese gebiede. Vir die staatsvaandel word ’n blou Britse vaandel gebruik, wat algemeen is vir Britse oorsese gebiede.



</doc>
<doc id="51084" url="https://af.wikipedia.org/wiki?curid=51084" title="Hotel Astoria (Brussel)">
Hotel Astoria (Brussel)

Die Hotel Astoria in Brussel is een van die mees gesogte en luukste hotelle in die stad. Die Hotel Astoria is 'n mitiese plek in Brussel, dit is eeue reeds die byeenkomsplek van konings en belangrike persone van die wêreld.

Dit is gebou in 1909 ter viering van die "Brussel World's Fair" (1910), op versoek van koning Leopold II, en is ontwerp deur die bekende argitek Henri van Dievoet (1869-1931), 'n neef van Joseph Poelaert.

Gebou in 'n ware Paryse gees, Louis XVI gevel gee dit' n aristokratiese voorkoms en die binneland in styl Louis XV is vol lof en beïndruk met hul majesteit.

Dit blyk, net soos die "Hotel Sacher" in Wene, die "Ritz" in Parys, die "Hotel Negresco" in Nice of die "Pera Palace" in Istanbul, onder die legendariese luukse hotelle.

Die hotel is sedert 2000 'n beskermde monument.




</doc>
<doc id="51089" url="https://af.wikipedia.org/wiki?curid=51089" title="Modernisering">
Modernisering

In die sosiale wetenskappe verwys modernisering na 'n model van 'n evolusionêre oorgang van 'n 'pre-moderne' of 'tradisionele' na 'n 'moderne' samelewing. Die teleologie van modernisering word beskryf in teorieë wat handel oor sosiale ewolusionisme en dit bestaan as 'n sjabloon wat algemeen deur gemeenskappe gevolg is wat moderniteit bereik het. Hoewel dit teoreties moontlik is vir sommige gemeenskappe om 'n totale ommeswaai in denke en handelswyses te toon, is daar nog geen teenvoorbeelde in betroubare bronne voorgelê nie.

Historici verbind modernisering met die proses van verstedeliking en industrialisering, asook met die uitbreiding van opleiding. Kendall (2007) merk op dat "verstedeliking modernisering en die proses van spoedige industrialisering begelei het." In sosiologiese kritiese teorie word modernisering verbind met die oorbruggende proses van rasionalisering.

Die moderniseringsteorie en geskiedenis is eksplisiet gebruik as riglyne vir lande wat ywerig is om spoedig te ontwikkel, soos China. Modernisering is selfs voorgestel as die nuttigste raamwerk vir wêreldgeskiedenis in China omdat een van die ontwikkelende lande wat laat begin ontwikkel het die volgende gesê het: "Sjina se modernisering moet gebaseer word op ervarings en lesse van ander lande."

Volgens die teorieë van modernisering kan elke gemeenskap van tradisionalisme na moderniteit ontwikkel en diegene wat hierdie oorgang ondergaan volg normaalweg dieselfde roete. Meer moderne state is ryker en magtiger, hulle burgers het meer vryhede en 'n hoër lewenstandaard. Volgens die sosiale teoretikus Peter Wagner, kan modernisering gesien word as prosesse en offensiewe. Die beskouing van prosesse word dikwels deur politici en die media voorgehou. Daar word dan gesê dat dit ontwikkelings soos nuwe datategnologie is, of die behoefte om tradisionele metodes op te dateer, wat modernisering noodsaaklik of verkieslik maak. Hierdie siening bemoeilik kritiek op die moderniseringsteorie omdat dit impliseer dat hierdie ontwikkelings die beperkinge van menslike interaksie beheer, en nie andersom nie.

Die aanskouing van modernisering as offensiewe argumenteer dat albei die ontwikkelings en die gewysigde geleenthede wat deur hierdie ontwikkelings beskikbaar gestel is, gevorm en beheer word deur menslike agente. Die aanskouing van modernisering as offensiewe sien dit dus as 'n produk van menslike beplanning en aksie, 'n aktiewe proses wat hom daartoe leen om aangepas en gekritiseer te word.

Modernisering het in die laat-19de eeu na vore gekom en was veral gewild onder geleerdes in die mid-20ste eeu. Een van die bekendste voorspraakmakers was die Harvard-sosioloog Talcott Parsons. Die teorie het die belangrikheid van gemeenskappe wat oop is vir verandering beklemtoon en het reaktiewe kragte beskou as 'n verhindering tot ontwikkeling. Om tradisies te bewaar slegs omdat dit tradisies was, is ook beskou as afbrekend tot die ontwikkelingsproses. Voorstaanders van modernisering het in twee kampe verdeel: optimiste en pessimiste. Die optimiste het geargumenteer dat dit wat 'n moderniseerder sal beskou as 'n vertraging van die teorie (gebeure soos die Iranse rewolusie of die moeilikhede in Libanon) slegs tydelike vertragings is, maar dat die moontlikheid van modernisering steeds bestaan. Pessimiste het geargumenteer dat sulke nie-moderne areas nie daartoe in staat is om modern te word nie.



</doc>
<doc id="51091" url="https://af.wikipedia.org/wiki?curid=51091" title="Wielopole">
Wielopole

Wielopole (in Pools beteken letterlik "Groot Veld") is een van elf distrikte van Zagórz in die Poolse woiwodskap Subkarpate, in die noordelike gedeelte van Bieszczady-streek.

Die voormalige dorp, Wielopole is in die tweede helfte van die 14de eeu gestig en was in die hande van die Tarnawski-familie van die begin van die 15de tot die begin van die 17de eeu.

Witold Rylski, seun van die eienaar (van 'n edele familie) van Wielopole, gebore in die dorp, 'n buitelandse vrywilliger in die Tweede Vryheidsoorlog.

Wielopole het 812 inwoners in 2006 gehad. Dit is die moeite werd om die herehuis, kerk met sy eie kerkhof, nuwe skool en voormalige oliemyn te besoek.


</doc>
<doc id="51093" url="https://af.wikipedia.org/wiki?curid=51093" title="Harry Mulisch">
Harry Mulisch

Harry Kurt Victor Mulisch (29 Julie 1927 – 30 Oktober 2010) was 'n Nederlandse outeur. Saam met W.F. Hermans en Gerard Reve, word hy gesien as een van die "Groot Drie" van die Nederlandse na-oorlogse letterkunde. Hy het novelle, toneelstukke, opstelle, gedigte en filosofiese nabetragtings die lig laat sien.



</doc>
<doc id="51094" url="https://af.wikipedia.org/wiki?curid=51094" title="Flannery O'Connor">
Flannery O'Connor

Mary Flannery O'Connor (25 Maart 1925 - 3 Augustus 1964) was 'n Amerikaanse novelle-, kortverhaal en opstelskryfster. As belangrike stem in Amerikaanse literatuur, het O'Connor twee novelle en 32 kortverhale laat verskyn, benewens 'n aantal resensies en kommentare. Binne die Amerikaanse konteks was sy 'n Suidelike skryfster wat dikwels 'n Suidelike gotiese styl aangewend het en aansienlik staatgemaak het op streeksmilieus en groteske karakters. O'Connor se geskrifte het ook haar eie Rooms Katolieke geloof weerspieël, en dikwels kwessies aangaande moraliteit en etiek ondersoek.


</doc>
<doc id="51095" url="https://af.wikipedia.org/wiki?curid=51095" title="Gabriel García Márquez">
Gabriel García Márquez

Gabriel José de la Concordia García Márquez (uitspraak: ɡaˈβɾjel ɡarˈsia ˈmarkes; * 6 Maart 1927; † 17 April 2014) was 'n Colombiaanse novelle-, kortverhaal- en dramaskrywer, benewens joernalis, minlik bekend as Gabo regdeur Latyns-Amerika. Hy word gesien as een van die mees vername outeurs van die 20ste eeu. Hy is die Nobelprys vir Letterkunde toegeken in 1982. Hy het 'n selfgerigde opvoeding nagestreef wat meegebring het dat hy sy regstudies opgeskop het vir 'n loopbaan in joernalisme. Reeds vroegaan het hy skamele inhibisies getoon in sy kritiek van Colombiaanse en buitelandse politiek. In 1958 is hy getroud met Mercedes Barcha; hulle het twee seuns, Rodrigo en Gonzalo.

Hy het sy loopbaan begin as joernalis, en het vele bekroonde nie-fiksiewerke en kortverhale die lig laat sien, maar is oorwegend bekend om sy novelle, waaronder "Cien años de soledad" ('n Eeu van Afsondering) in 1967 en "El amor en los tiempos del cólera" (Liefde in die Tyd van Cholera) van 1985. Die aansienlike lofbetuiging en wye kommersiële sukses van sy werke is deels toeskryfbaar aan sy popularisering van 'n letterkundestyl wat as magiese realisme bestempel word, waarin bonatuurlike elemente en gebeure met andersins gewone en realistiese situasies vervleg word. Sekere van sy werke speel af in 'n fiktiewe gehuggie genaamd Macondo, waarin tipies 'n tema van afsondering geskep word.


</doc>
<doc id="51096" url="https://af.wikipedia.org/wiki?curid=51096" title="Arulenus Rusticus">
Arulenus Rusticus

Quintus Junius Arulenus Rusticus, (c. 35 – 93 n.C.), is beter bekend as Arulenus Rusticus, maar word ook Junius Rusticus genoem. Hy was 'n vriend en volgeling van Thrasea Paetus, en was soos laasgenoemde 'n ywerige bewonderaar van die stoïsynse filosofie. Hy was volkstribuun in 66 n.C., die jaar wat Thrasea ter dood veroordeel is deur die Romeinse Senaat. Hy sou sy veto op die "senatus consultum" geplaas het indien hy nie deur Thrasea verhoed is nie, want dit sou sekerlik vir hom nootlottig gewees het, terwyl die aangeklaagde se lewe nie gespaar sou word nie. Hy was Praetor in die burgeroorloë na die dood van Nero, (69 n.C.), toe hy as een van die senaatsambassadeurs aan die Flawiese weermagte gewond is deur die manskappe van Petilius Cerialis. Hy het 'n besonder laat konsulskap beklee in 92 n.C. onder Domitianus, maar is in die volgende jaar ter dood veroordeel weens sy panegiriek vir Thrasea. Suetonius skryf 'n panegiriek vir Helvidius Priscus aan hom toe, maar laasgenoemde werk is deur Herennius Senecio saamgestel, soos ons van Tacitus sowel as Plinius die jongere verneem.




</doc>
<doc id="51106" url="https://af.wikipedia.org/wiki?curid=51106" title="Herennius Senecio">
Herennius Senecio

Herennius Senecio (oorlede 93 n.C.) was onder die Stoïsynse opposisie van die keiser Domitianus, onder wie se bewind hy tereggestel is. Hy was van Baetica in Romeinse Spanje afkomstig. Hy was die outeur van 'n lofprysende biografie van die stoïsynse martelaar Helvidius Priscus.

In 93 n.C., het Herennius en Plinius 'n suksesvolle vervolging geloods teen Baebius Massa vir ongerymdhede tydens sy administrasie in Baetica. Baebius se eiendom is gekonfiskeer ten einde die provinsie te vergoed. Baebius se repliek was 'n klag van hoogverraad ("maiestas") teen Herennius, en spesifiek 'n klag van "impietas". Die klag is egter laat vaar toe Plinius met 'n teensaak gedreig het.

Hierna het Mettius Carus egter vir Herennius suksesvol vervolg. Alhoewel die besonderhede van die saak onduidelik is, het verskeie faktore tot Herennius se kwesbaarheid bygedra. Omdat hy nagelaat het om enige amp te vul na hy quaestor was, kon hy beskuldig word van versaking van sy publieke plig ("secessio"). Hy is verder deur vriendskap en moontlike bloedverwantskap gekoppel aan die keiser se vyande. In sy biografie van Helvidius, was Herennius aanprysend teenoor 'n onverbiddelike kritikus van Domitianus se vader. Helvidius se weduwee Fannia, die dogter van Thrasea Paetus, het aan Herennius haar oorlede eggenoot se notaboeke ("commentarii") gegee; hiervoor is sy ook vervolg deur Carus en gevonnis tot verbanning. Nog 'n lid van hierdie vriendekring wat Domitianus ten prooi geval het was Arulenus Rusticus. 


</doc>
<doc id="51107" url="https://af.wikipedia.org/wiki?curid=51107" title="São Paulo (deelstaat)">
São Paulo (deelstaat)

São Paulo (Portugees vir "Sint Paulus") is een van die 26 state van Brasilië. Dit is die grootste deelstaat ten opsigte van sy bevolking, en die 12de grootste volgens oppervlakte. Die hoofstad en grootste stad, São Paulo, het 'n bevolking van 11,037,593 in 2010. São Paulo is in die suid van die land geleë



</doc>
<doc id="51108" url="https://af.wikipedia.org/wiki?curid=51108" title="Chorizo">
Chorizo

Chorizo is worssoort van Spaanse oorsprong met 'n sterk kruiesmaak en 'n rooi kleur en stewige, growwe tekstuur. 'n Kenmerkende bestanddeel is "pimiento choricero", 'n paprika-poeier wat verantwoordelik is vir die rooi kleur van chorizo en ook bydrae tot die lang rakleeftyd. Gewoonlik word chorizo vervaardig uit grof gemaalde, vetterige varkvleis. Ander belangrike bestanddele is sout, knoffel, marjolein, suiker en ander kruie.

Chorizo kan vars of gedroog verkry word en in laasgenoemde geval word dit soms ook gerook. Daar word veral in Spanje baie variante van die wors voorberei.


</doc>
<doc id="51111" url="https://af.wikipedia.org/wiki?curid=51111" title="Helvidius Priscus">
Helvidius Priscus

Helvidius Priscus, stoïsynse filosoof en staatsman, het gelewe tydens die bewinde van Nero, Galba, Otho, Vitellius en Vespasianus.

Soos sy skoonpa, Thrasea Paetus, was hy bekend om sy oortuigde en manhaftige republikanisme. Alhoewel hy by herhaling sy regeerders aanstoot gegee het, het hy verskeie hoë ampte beklee. Tydens Nero se bewind was hy quaestor van Achaje en tribuun van die plebs (56 n.C.); hy het wet en orde herstel in Armenië, en het die respek en vertroue van die provinsies gewen. Sy verklaarde simpatie met Brutus en Cassius het op sy verbanning in 66 n.C. uitgeloop.

Na sy terugroeping na Rome deur Galba in 68, het hy onverwyld vir Eprius Marcellus, die aanklaer van Thrasea Paetus, laat vervolg, maar weer die klag laat vaar, aangesien Marcellus se skuldigbevinding 'n aantal senatore sou impliseer. As verkose praetor het hy gewaag om Vitellius in die senaat teë te staan (Tacitus, "Gesk." ii. 91), en as praetor (70) het hy, in opposisie tot Vespasianus, volgehou dat die bestuur van die finansies aan die oorleg van die senaat oorgelaat moes word; hy het voorgestel dat die Tempel van Beste en Grootste Jupiter, wat tydens die Vitellyns-Flawiese burgeroorlog vernietig is, op publieke onkoste herstel moes word; hy het Vespasianus op sy persoonsnaam gesalueer, en het hom nie as keiser erken in sy praetoriaanse ordonnansies nie.

Uiteindelik is hy vir 'n tweede keer verban, en is kort daarop op bevel van Vespasianus tereggestel. Sy lewensverhaal in die vorm van 'n gul panegiriek deur Herennius Senecio, opgestel op versoek van sy weduwee, het die skrywer se terregstelling tydens die Domitiaanse bewind meegebring.




</doc>
<doc id="51113" url="https://af.wikipedia.org/wiki?curid=51113" title="Gemeenskap">
Gemeenskap

'n Gemeenskap of menslike samelewing is (1) 'n Groep persone verwant aan mekaar deur volgehoue betrekkinge soos sosiale status, rolvervulling en sosiale netwerke. (2) 'n Groot sosiale groepering wat dieselde geografiese grondgebied deel en onderhewig is aan dieselde politieke gesag en heersende kulturele verwagtinge. Menslike gemeenskappe word gekenmerk deur onderlinge handelinge tussen indiwidue met 'n gedeelde kultuur en institusies. In die breër opsig verwys die term òf na die mensdom in geheel, òf kontekstueel na 'n spesifieke ondergroep van persone.

Uit die oogpunt van 'n assosiasie, is 'n gemeenskap 'n liggaam van indiwidue omskrewe deur die perke van funksionele onderafhanklikheid, wat moontlik karaktertrekke soos nasionale of kulturele identiteit, sosiale solidariteit, taal of rangordelike organisering kan omvat.

Soos by ander groeperinge, bemagtig 'n gemeenskap sy lede om behoeftes of wense te vervul wat buite die bereik van enkelinge is. Hierdie sosiale feit kan uitgewys, verstaan of gespesifiseer word binne die raamwerk dat sekere hulpbronne, doelstellings, behoeftes of resultate, op indiwiduele wyses en vir indiwiduele doeleindes benodig en verbruik word, maar tog nie uit eie middele verwesentlik, verkry of vervul kan word nie. Juis daarenteen is hierdie mikpunte slegs haalbaar deur kollektiewe, kollaboratiewe handelinge; naamlik deur spanwerk, die geldige praktiese remedie om indiwiduele doelstellings te realiseer, wat afsonderlik onvervulbaar is.

In sy boek O"or gemeenskap en plek – anderkant die onbehae" bespreek prof. Danie Goosen die term “gemeenskap” breedvoerig. Hieronder volg ŉ uittreksel uit die boek.

Wat beteken dit as ons sê dat die mens van nature ŉ gemeenskapswese is?

Dit hou met die twee eienskappe verband waarna hierbo as die konstituerende aspekte van gemeenskap verwys is, naamlik mede-verskyning en gemeenskaplike sake. Maar waarna verwys hierdie aspekte? Ons staan kortliks by elkeen stil. 
Eerstens, mede-verskyning. Ons kan sê dat mede-verskyning na die dinamiese, aktiewe en selfs ekstatiese kante van gemeenskap verwys. In en deur ons mede-verskyning reik ons ekstaties bo-oor ons eie individuele grense uit en tree ons in verhouding met andere. In en deur ons mede-verskyning tree die self en die ander met ander woorde in ŉ dinamiese verhouding. Hier val die klem op die gebeure tussen mense, op hulle interaksie, op die saamwees in die werkwoordelike sin van die woord. 

Tweedens, die gemeenskaplike sake. Die verskynsel van gemeenskap het nie net met die wekwoordelike of die dinamiese te doen nie, maar ook met die substantiewe, die stabiele of die konstante. Dit wil sê dinge wat nie noodwendig aan die jongste modegier onderwerp is nie, maar wat eerder deur ŉ sekere onveranderlikheid gekenmerk word. Laasgenoemde lê opgesluit in daardie dinge wat gemeenskappe met mekaar deel en wat oor tyd heen ŉ vaste karakter verwerf. Ons noem dit die “gemeenskaplike sake”. Gemeenskaplike sake kan na ŉ wye verskeidenheid van dinge verwys. So kan dit onder meer betrekking hê op subjektiewe oortuigings (soos etiese, estetiese en metafisies-godsdienstige oortuigings); maar ook op objektiewe kragte (soos gemeenskaplike families, geslagte, ekonomiese stande, asook talige, kulturele, nasionale en godsdienstige erfenisse). Maar na watter gemeenskaplike saak ook al verwys word (subjektief of objektief), in albei gevalle handel dit oor substantiewe sake, dit wil sê oor dinge wat aan die gemeenskap ŉ eie identiteit, stabiliteit of karakter verleen. 

Maar dit bring ons by die belangrike punt. “Gemeenskap” soos wat dit deurgaans in die werk gebruik word, is gemeenskap by grasie van die feit dat beide konstituerende aspekte tegelyk aanwesig is. Gemeenskap gebeur in en deur sowel die dinamiese mede-verskyning aan mekaar as die deelname aan gemeenskaplike sake, sowel die veranderlike as die stabiele, sowel die historiese as die tydlose. In en deur hulle onverbreeklike samehang en wisselwerking het ons met “volwaardige” gemeenskappe te doen. 

Goosen, D. 2015. Oor gemeenskappe en plek: Anderkant die onbehae. Pretoria: FAK


</doc>
<doc id="51122" url="https://af.wikipedia.org/wiki?curid=51122" title="Lateriet">
Lateriet

Lateriete is grondsoorte ryk in yster en aluminium, wat in warm, vogtige tropiese areas gevorm word. In vaste vorm, of by aanwending as boumateriaal staan dit bekend as ouklip of ysterklip.

Byna alle lateriete is roesrooi weens die inherente ysteroksiede. Hulle ontwikkel deur intensiewe en langdurende verwering van die onderliggende moedergesteente of sokkel. Tropiese verwering (laterisasie) is 'n tydsame proses van meganiese en chemiese verwering wat 'n wye verskeidenheid meebring in terme van die dikte, graad, chemie en ertsmineralogie van die vormende grondsoort. Lateriete bedek sowat een derde van die kontinentale aardoppervlak, met die meerderheid daarvan in die landstreke tussen die Kreef- en Steenbokskeerkringe. 

Histories is lateriet baksteenvormig gesny en gebruik in monumentoprigting. Na 1000 n.C. het die konstruksie te Angkor What en ander suidoos-Asiatiese bouplase verander na reghoekige tempelomheinings van lateriet, baksteen en klip. Sedert die mid-1970's is lateriet gebruik by eksperimentele gebitumiseerde padoppervlaktes vir laevolume verkeer, as plaasvervanger vir klip in die basisvoering. Dik laterietlae is porieus en effens deurlaatbaar, sodat hierdie grondlae in landelike gebiede as akwifere kan funksioneer. Lokaal beskikbare lateriete word gebruik in 'n suuroplossing, gevolg deur presipitasie om fosfor en swaarmetale by rioolaanlegte te verwyder.

Lateriete is 'n bron van aluminiumerts; die erts word grootliks bevat in kleiminerale en die hidroksiede gibbsiet, boehmiet en diaspore, wat met die samestelling van bauxiet vergelykbaar is. In Noord-Ierland was dit eens 'n hoofbron vir yster- en aluminiumertse. Laterietertse was ook 'n vroeëre hoofbron van nikkel.


</doc>
<doc id="51126" url="https://af.wikipedia.org/wiki?curid=51126" title="Vlissingen">
Vlissingen

Vlissingen (Seeus: "Vlissienge") is 'n () is 'n stad en munisipaliteit in die Nederlandse provinsie Zeeland. Die stad het ongeveer 33 000 inwoners en die gelyknamige munisipaliteit het 44 363 inwoners (1 Februarie 2012, bron: CBS) oor 'n oppervlakte van 344,98 km², waarvan 310,82 km² onder water is.



</doc>
<doc id="51128" url="https://af.wikipedia.org/wiki?curid=51128" title="Sterrewag">
Sterrewag

’n Sterrewag is ’n terrein wat afgesonder word vir deurlopende waarneming van hemelliggame en kosmiese verskynsels, en wat van die gepaste hulpmiddels voorsien word vir die insameling en berging van waarnemingsdata.

Sterrewagte is al vir verskeie velde opgerig, onder meer klimatologie, meteorologie, geologie, oseanografie en vulkanologie. Histories was sterrewagte eenvoudig – met beperkte hulpmiddels toegerus soos ’n sekstant (vir die meting van die afstand tussen sterre) of soos Stonehenge (wat slegs uit klipmerkers bestaan wat op sekere astronomiese verskynsels gerig is).

Grondgebaseerde sterrewagte is dié wat op die aardoppervlak gevestig is en word gebruik vir waarnemings in die radio- en sigbareligdele van die elektromagnetiese spektrum. Die meeste optiese teleskope word gehuisves binne ’n koepel of soortgelyke struktuur om die delikate instrumente teen die weer te beskerm. Teleskoopkoepels het ’n skreef of dakluik wat tydens waarnemings oopgeskuif word en weer toegemaak word wanneer die teleskoop nie in gebruik is nie. In die meeste gevalle kan die hele bokant van die teleskoopkoepel gedraai word om die instrument op enige deel van die naghemel te rig. Radioteleskope het gewoonlik nie koepels nie.
Sterrewagte met optiese teleskope word ver van hoofsentrums geplaas om ligbesoedeling te vermy. Die ideale liggings vir moderne sterrewagte is dié wat beskik oor donker naghemele, ’n groot persentasie onoortrokke nagte per jaar, droë lug en hoë hoogtes bo seespieël. Op hoë hoogtes is die aardatmosfeer dunner, wat die gevolge van atmosferiese turbulensie verminder en beter sterrekundige sigbaarheid tot gevolg het. Liggings wat aan die genoemde kriteria vir moderne sterrewagte voldoen, sluit in die suidwestelike Verenigde State, Hawaii, die Kanariese Eilande, die Andes en hoë berge in Meksiko soos die Sierra Negra. Die belangrikste sterrewagte sluit in die Mauna Kea- en Kitt Peak- Nasionale Sterrewag in die VSA, Roque de los Muchachos-sterrewag in Spanje en die Paranal-sterrewag in Chili.

Volgens ’n studie in 2009 is Rif A, wat in die sentrale deel van Oos-Antarktika geleë is, die heel beste plek op aarde vir grondgebaseerde waarnemings. Dit het die minste atmosferiese versteurings en die beste sigbaarheid.

Sedert die middel van die 20ste eeu is ’n aantal sterrewagte op besonder hoë hoogtes opgerig, naamlik bo 4 000 tot 5 000 m. Die grootste en belangrikste hiervan is die Mauna Kea-sterrewag, wat naby die kruin van ’n 4 205 m hoë vulkaan in Hawaii geleë is. Die Chacaltaya- Astrofisiese Sterrewag in Bolivia, op ’n hoogte van 5 230 m, was die wêreld se hoogste permanente sterrewag vanaf sy oprigting in die 1940's tot in 2009. Dit is nou oortref deur die nuwe Universiteit van Tokio se Atacamasterrewag, ’n optiese-infrarooiteleskoop op ’n afgeleë 5 640 m hoë bergtop in die Atacamawoestyn van Chili.

Sedert die 1930's is radioteleskope opgerig vir gebruik in radiosterrekunde. Hierdie instrumente, of versamelings daarvan, bestaan uit buitegeboue vir onder meer die kontrole- en dataverkleiningsentrums en onderhoudsgeriewe. Radiosterrewagte word eweneens ver van bevolkingsentrums opgerig om elektromagnetiese steurings van radio-, TV-, radar- en ander EMS-uitsaaiers te voorkom. Maar anders as by optiese sterrewagte, word radiosterrewagte in valleie geplaas vir groter EMS-beskutting. Toonaangewende radiosterrewagte is onder meer by Socorro in Nieu-Meksiko, VSA, Jodrell Bank in die Verenigde Koninkryk, Arecibo in Puerto Rico, Parkes in Nieu-Suid-Wallis, Australië en Chajnantor in Chili geleë.

Lugvaartsterrewagte geniet ’n hoogtevoordeel bo grondgebaseerde installasies deurdat dit bo sekere lae van die aardatmosfeer kan funksioneer. Maar hulle beskik ook oor ’n voordeel bo ruimteteleskope – die instrumente kan vinniger en meer kostedoeltreffend ontplooi, herstel en toegerus word. Die Kuiper-lugvaartsterrewag en die Stratosferiese Sterrewag vir Infrarooisterrekunde gebruik vliegtuie om in infrarooilig waar te neem, ’n deel van die spektrum wat deur atmosferiese waterdamp geabsorbeer word. Ballonne vir X-straalastronomie is al in ’n paar lande gebruik.




</doc>
<doc id="51131" url="https://af.wikipedia.org/wiki?curid=51131" title="Ratsvlieër">
Ratsvlieër

'n Ratsvlieër is 'n vlinder van die familie Hesperiidae. Hulle word vernoem na hul geswinde, ylingse vluggewoontes. Daar is meer as 3 500 erkende soorte ratsvlieërs en hulle word wêreldwyd aangetref, maar die grootste verskeidenheid is inheems aan die Neotrope van Sentraal- en Suid-Amerika.

Die Hesperiidae word in die monotipiese superfamilie Hesperioidea geplaas. Dit is omdat hulle aan 'n aparte afkomslinie behoort as ander Rhopalocera (vlinders), wat oorwegend binne die tipiese vlindersuperfamilie Papilionoidea tuishoort. Die derde en betreklik klein vlindersuperfamilie is die motvlinders (Hedyloidea) wat tot die Neotrope beperk is. Hesperioidea is heelwaarskynlik die sustergroep van die Papilionoidea, en saam met die Hedyloidea vorm hulle 'n natuurlike groep (klade). Kollektief deel hierdie drie groepe vlinders etlike kenmerke, veral wat die eier-, larwe- en papiestadiums betref.

Nogtans is die antennaepunte van Ratsvlieërs terugwaarts gekrom soos 'n hekelpen, teenoor tipiese vlinders wat knuppelvormige antennaepunte het, en motvlinders wat geveerde of pektinate (kamvormige) antennae het, soortgelyk aan "motte". Ratsvlieërs het oor die algemeen ook stewiger liggame en groter saamgestelde oë as die ander twee groepe, met sterker vlerkspiere in die plompe kopborsstuk, 'n kenmerk wat in nouer ooreenstemming met heelwat "motte" is, as met die oorblywende twee stamlyne. Maar in teenstelling met byvoorbeeld die Arctiidae, is hulle vlerke ongewoon klein teenoor hul liggaamsgrootte. Sekere soorte het wel aansienliker vlerke, maar selde sodanig groot as dié van ander vlinders. Wanneer hulle te ruste kom, hou ratsvlieërs hulle vlerke meestal skuins opwaarts en oopgesprei; net by uitsondering word die vlerke heeltemal toegevou.

Die agtervlerke is gewoonlik goedgerond en die voorvlerke redelik skerpgepunt. Sommige het prominente agtervlerkstertjies, en enkeles ook wel hoekige vlerke; die ratsvlieërs se basiese vlerkvorm toon vergeleke met die Papilionoidea nie baie variasie nie. Meeste het redelik vaal kleure van bruin tot grys; sommige is daarenteen meer opvallend bont. Geel, rooi en blou tinte is minder algemeen, maar sekere groot bruin spesies toon opvallende kleurvlekke. Groen en metaalagtige kleure is oorwegend afwesig. Geslagtelike dikromatisme is by sommige teenwoordig; mannetjies kan 'n swart streep of merk reukskubbe aan hulle voorvlerke hê.

Baie soorte ratsvlieërs is frustrerend eenders. Byvoorbeeld kan sekere soorte van die genera "Amblyscirtes", "Erynnis" (skaduvlerke) en "Hesperia" (gemerkte ratsvlieërs) tans nie in die veld onderskei word, selfs deur kenners nie. Die enigste betroubare metode om hulle te uit te ken behels diseksie en mikroskopiese ontleding van die genitalië wat die kenmerkende strukture sal uitwys wat paring voorkom tensy dit tussen eensoortiges plaasvind.

Daar is om en by 3 500 soorte ratsvlieërs wat tans in die volgende subfamilies geplaas word:




</doc>
<doc id="51133" url="https://af.wikipedia.org/wiki?curid=51133" title="Laerskool Oude Molen">
Laerskool Oude Molen

Die Laerskool Oude Molen was 'n klein Afrikaanse laerskool in Loerielaan in die Kaapstadse voorstad Pinelands. Voor die ontstaan van die skool in 1956het laerskoolleerders van die omgewing óf Laerskool Nassau in Observatory óf die destyds dubbelmedium Pinelands North Primary School bygewoon.

Met die gedurige verengelsing van Kaapstad se suidelike voorstede het die behoefte aan 'n Afrikaansmedium-laerskool in Pinelands mettertyd gekwyn sodat die laaste sowat 50 leerders van Oude Molen met ingang 1985 by die Laerskool Groote Schuur in Rondebosch ingeskakel het.
Die laaste hoof was wyle mnr. Carl Thomas. Daar was altesaam vyf onderwysers, onder wie me. Sarie Jacobs, musiekonderwyseres. Daar was selfs 'n skoolkoor.

Laerskool Groote Schuur het op sy beurt Afrikaans as onderrigmedium in 2008 afgeskaf sodat van die vyf Afrikaansmedium-laerskool tussen Pinelands en Muizenberg teen 2010 nog net die Laerskool Simon van der Stel Afrikaans gebly het.

Die Hoër Tegniese Skool Oude Molen, wat in 1961 in Jan Smutsrylaan, Pinelands, geopen het, was nooit verwant aan die laerskool nie, ondanks die gedeelde naam.




</doc>
<doc id="51136" url="https://af.wikipedia.org/wiki?curid=51136" title="NG gemeente Van Riebeeck">
NG gemeente Van Riebeeck

Die NG gemeente Van Riebeeck was 'n gemeente van die Nederduitse Gereformeerde Kerk in die Kaapstadse voorstad Kenwyn wat in 1952 van die NG gemeente Wynberg afgestig het.

Weens die gedurige verengelsing van die suidelike voorstede van Kaapstad is die gemeente omstreeks 1995 by NG gemeente Plumstead, 'n ander dogtergemeente van Wynberg, ingelyf. Die voorlaaste leraar was ds. Thomas Lodewyk Wait van 1986 tot 1990 en daarna ds. J.F.E. Stone tot aan die einde.

In 1990 het die gemeente se lidmate tydelik tot 400 toegeneem ná 'n groot gedeelte van die ontbinde NG gemeente Die Vlakte hier ingeskakel het, maar teen 1994 het dit weer afgeneem tot 258. Die gemeente se kerkgebou was in Rockfordweg, Kenwyn, en huisves later The River International Ministeries.





</doc>
<doc id="51142" url="https://af.wikipedia.org/wiki?curid=51142" title="Fargo">
Fargo

Fargo is die grootste stad in die Amerikaanse deelstaat van Noord-Dakota. In 2010 het die stad 'n bevolking van 105 549 gehad.


</doc>
<doc id="51143" url="https://af.wikipedia.org/wiki?curid=51143" title="Keremcem Dürük">
Keremcem Dürük

Keremcem Dürük is 'n Turkse glanspersoonlikheid. Hy is gebore in Milas, Muğla Turkye en is 'n sanger, akteur, komponis, musiekvideo direkteur en fotograaf.








</doc>
<doc id="51145" url="https://af.wikipedia.org/wiki?curid=51145" title="Škoda Auto">
Škoda Auto

Škoda Auto, a.s. is 'n Tsjeggiese motorvervaardiger gebaseer in Mladá Boleslav. Die maatskappy is in 1895 gestig deur Václav Laurin en Václav Klement. In die eerste tien jaar het Laurin & Klement fietse en motorfietse vervaardig, en in 1905 hul eerste motorvoertuig. In 1925 is Laurin & Klement, wat deur die Eerste Wêreldoorlog verswak is, uitgekoop deur die Škoda Groep. In 2010 word die volgende modelle geproduseer: Škoda Citigo, Škoda Fabia, Škoda Rapid, Škoda Octavia, Škoda Superb, Škoda Roomster, Škoda Yeti. Die maatskappy is tans 'n filiaal van Volkswagen.




</doc>
<doc id="51148" url="https://af.wikipedia.org/wiki?curid=51148" title="Oorgelewerde Griekse teks">
Oorgelewerde Griekse teks

Die Oorgelewerde Griekse teks (Latyn: Textus Receptus) is die naam van die opeenvolgende gedrukte Griekse tekste van die Nuwe Testament wat die vertalingsgrondslae gevorm het vir die oorspronklike Duitse Lutherse Bybel, asook vir die vertaling van die Nuwe Testament in Engels deur William Tyndale, die Koning James-weergawe en meeste ander Nuwe Testamentiese vertalings van die Reformasie-era regdeur Wes- en Sentraal-Europa. Hierdie opeenvolging het ontstaan by die eerste gedrukte Griekse Nuwe Testament om gepubliseer te word, naamlik 'n werk wat in Basel onderneem is deur die Nederlandse Katolieke geleerde en humanis Desiderius Erasmus in 1516, met as grondslag ongeveer ses manuskripte, wat onderling bykans die hele Nuwe Testament omvat het. Die ontbrekende teks is uit die Vulgaat aangevul. Alhoewel hoofsaaklik gebaseer op latere manuskripte van die Bisantynse skrifbewoording, het Erasmus se uitgawe merkbaar verskil van die klassieke teksvorm.

Die Nederlandse humanis Erasmus was vir jare werksaam aan twee projekte: 'n ordening van Griekse tekste en 'n vernuwe Latynse Nuwe Testament. In 1512 het hy die nuwe Latynse Nuwe Testament aangepak. Hy het al die Vulgaatmanuskripte versamel wat hy kon vind om 'n kritiese uitgawe saam te stel. Hierna is daar aan die Latyn geskaaf. Hy het naamlik verklaar, "Dit is bloot reg dat Paulus die Romeine in iewat beter Latyn aanspreek." In die vroeëre fases van die projek het hy nooit 'n Griekse teks vermeld nie: "My verstand is so opgewonde by die gedagte aan die regstelling van Hiëronimus se teks, met notas, dat ek vir myself voorkom as iemand begeester deur 'n sekere god. Ek het sy emendering reeds byna voltooi deur ordening van 'n groot getal antieke manuskripte, en dit verrig ek teen aansienlike persoonlike onkoste."

Terwyl sy doelwitte met die publikasie van 'n vernuwe Latynse vertaling duidelik is, is dit minder begryplik waarom hy die Griekse teks ingesluit het. Alhoewel soms gespekuleer word dat hy die opstel van 'n kritiese Griekse teks beoog het, of die drukdatum van die Complutensiese Veeltalige Bybel wou voorspring, is daar geen getuienis ter stawing nie. 'n Meer klaarblyklike motivering kan aangevoer word: dat hy die Griekse teks ingesluit het om die voortreflikheid van sy Latynse weergawe te eksponeer. Hy skryf, "Daar bly die Nuwe Testament deur my vertaal, met Griekse teenblaaie, en my notas daarop." Hy het die rede vir insluiting van die Griekse teks verder uitgelig in die apologie vir sy werk: "Maar een ding word deur die feite uitgeroep, en dit blyk klinkklaar, soos hulle sê, selfs vir 'n blinde man, dat dikwels deur die vertaler se onbeholpenheid en onbedagsaamheid die Grieks verkeerd weergegee is; dikwels is die ware en egte strofe gekorrupteer deur belangelose skrifstellers, iets wat ons aldag sien gebeur, of aangepas deur skrifstellers wat halfgeleerd en half aan die slaap is."

Erasmus se nuwe werk is in 1516 gepubliseer deur Johann Froben van Basel, wat dan ook die eerste gepubliseerde Griekse Nuwe Testament verteenwoordig, die "Novum Instrumentum omne, diligenter ab Erasmo Rot. Recognitum et Emendatum". Erasmus het die 1, 1, 2, 2, 4, 7 en 817 gebruik. Die tweede uitgawe het onder die meer vertroude term "Testamentum" instede van "Instrumentum" bekend gestaan, en sou uiteindelik 'n hoofbron vir Luther se Duitse vertaling word. In die tweede uitgawe van 1519, het Erasmus ook Minuskel 3 aangewend.

Tipografiese foute, miskien toeskryfbaar aan die haas om die werk te voltooi, het mildelik in die gepubliseerde teks voorgekom. Erasmus het verder nie oor 'n volledige kopie van die boek Openbaring beskik nie, en moes noodgedwonge die laaste ses verse uit die Latynse Vulgaat in Grieks vertaal, ten einde sy uitgawe af te handel. Erasmus het die teks in baie plekke aangepas om met strofes van die Vulgaat ooreen te stem, of met aanhalings van die kerkvaders; gevolglik, alhoewel die Textus Receptus deur geleerdes geklassifiseer word as 'n laat-Bisantynse teks, verskil dit in bykans tweeduisend strofes van die standaardvorm van daardie skrifbewoording, soos weergegee deur die "Meerderheidsteks" van Hodges en Farstad (Wallace 1989). Die oplaag was 'n uitverkoopte kommersiële sukses en is in 1519 herdruk, met meeste — alhoewel nie alle — drukfoute gekorrigeer.

Erasmus het vir jare Griekse Nuwe Testamentiese manuskripte bestudeer, in die Nederlande, Frankryk, Engeland en Switserland, en gelet op hul etlike variante, maar het in Basel slegs ses Griekse manuskripte tot sy onmiddellike beskikking gehad. Hulle het almal van die 12de eeu of later gedateer, en was slegs van buite die hoofstroom-Bisantynse tradisie afkomstig. Om hierdie rede beskou meeste moderne geleerdes sy teks as van twyfelagtige kwaliteit.

Met die derde uitgawe van Erasmus se Griekse teks (1522) is die Comma Johanneum ingesluit, omdat "Erasmus verkies het om enige geleentheid vir laster te vermy, eerder as om filologiese akkuraatheid vol te hou", selfs al was hy steeds "oortuig dat dit nie tot die oorspronklike teks van 1 Johannes behoort het nie." Gewilde aanvraag vir Griekse Nuwe Testamente het gelei tot 'n opbloei van deskundige sowel as nie-amptelike weergawes in die vroeë sestiende eeu, waarvan byna almal op Erasmus se werk geskoei is, en sy spesifieke strofelesings nagevolg het, dikwels weliswaar met hul eie mindere veranderings.
Die oorweldigende sukses van Erasmus se Griekse Nuwe Testament het die Latynse teks waarop hy primêr gefokus het, totaal oorskadu. Baie ander uitgewers het hulle eie weergawes van die Griekse Nuwe Testament in die daaropvolgende eeue gepubliseer. Eerder as om hul eie kritiese werk deur te voer, het meeste bloot staatgemaak op die welbekende Erasmiese teks.

Robert Estienne, bekend as Stefanus (1503–1559), 'n drukker van Parys, het die Griekse Nuwe Testament vier keer hersien, naamlik in 1546, 1549, 1550 en 1551, waarvan die laaste te Genève. Die eerste twee is onder die besversorgde Griekse tekste bekend, en staan bekend as die "O mirificam"; die derde uitgawe is 'n uitsonderlike meesterstuk van tipografiese aanleg. Dit sluit kritiese apparatus in wat manuskripte siteer volgens die teksverwysings. Manuskripte is gemerk deur simbole (van α tot ις). Hy het die "Polyglotta Complutensis" gebruik (gesimboliseer deur α) asook 15 Griekse manuskripte. Onder hierdie manuskripte tel die Codex Bezae, Codex Regius en minuskels 4, 5, 6, 2817, 8 en 9. Die eerste stappe vir 'n moderne tekskritiek is vervul. Die derde uitgawe staan bekend as die Editio Regia. Die uitgawe van 1551 bevat die Latynse vertaling van Erasmus newens die Vulgaat. Dit besit nie naastenby die verfyndheid van die ander drie nie, en is uitermate skaars. Dit was wel in hierdie uitgawe wat die onderverdeling van die Nuwe Testament in verse vir die eerste keer ingevoer is.

Die derde uitgawe van Estienne is deur Theodore Beza (1519–1605) gebruik, wat dit nege keer tussen 1565 en 1604 hersien het. In die kritiese apparatus van die tweede uitgawe het hy die Codex Claromontanus aangewend, benewens die Siriakiese Nuwe Testament wat in 1569 deur Emmanuel Tremellius gepubliseer is. Codex Bezae is twee keer gesiteer (as Codex Bezae en β' van Estienne).

Die oorsprong van die term "Textus Receptus" is ontleen aan die uitgewer se voorwoord tot die 1633 uitgawe, wat deur Bonaventure en Abraham Elzevir uitgegee is, twee broers en drukkers te Leiden: "textum ergo habes, nunc ab omnibus receptum, in quo nihil immulatum aut corruptum damus", wat vertaal kan word as "so hou jy dan die teks, nou oorgelewerd aan almal, waarin niks gekorrupteer is nie." Die twee woorde, "textum" en "receptum", is aangepas van die akkusatiewe na die nominatiewe naamval om as "textus receptus" weergegee te word. Mettertyd is hierdie term terugwerkend op Erasmus se uitgawes toegepas, en sy werk het gedien as grondslag vir die opvolgende uitgawes.

John Mill (1645–1707) het die teksvariante georden met 82 Griekse manuskripte as grondslag. In sy "Novum Testamentum Graecum, cum lectionibus variantibus MSS" (Oxford 1707) het hy die teks van die "Editio Regia" onveranderd weergegee, maar wel met die insluiting van 30 000 genommerde teksvariante in sy indeks.

Kort na die verskyning van Mill se weergawe, het dit onder 'n skrobbering van Daniel Whitby (1638–1725) deurgeloop. Hy het beweer dat die brontekste van die Nuwe Testament identies was aan die Oorgelewerde teks, en dat die teks nooit gekorrupteer is nie. Hy was van mening dat die teks van die Heilige Skrif deur die 30 000 variante in Mill se uitgawe in gevaar gestel word. Whitby het aangevoer dat elke deel van die Nuwe Testament teen hierdie variante verdedig moet word.

Johann Albrecht Bengel (1687–1752) het die "Prodromus Novi Testamenti Graeci Rectè Cautèque Adornandi" in 1725 geredigeer, en die "Novum Testamentum Graecum" in 1734. Bengel het manuskripte in families en subfamilies onderverdeel. Hy het die beginsel van "lectio difficilior potior" ("die moeiliker strofe is die sterkere") voorgestaan.

Johann Jakob Wettstein se apparatus was deegliker as dié van enige vorige redakteur. Hy het die praktyk ingevoer om antieke manuskripte aan te dui deur Romeinse hoofletters, en die latere manuskripte deur Arabiese numering. Sy werk "Prolegomena ad Novi Testamenti Graeci" van 1731, is in Basel uitgegee.

J. J. Griesbach (1745–1812) het die beginsels van Bengel en Wettstein saamgevat. Hy het die apparatus vergroot met meer aanhalings van die kerkvaders, benewens verdere weergawes soos die Gotiese, Armeense en die Philoxeniese. Griesbach het onderskei tussen die Westelike, Alexandriese en Bisantynse hersienings. Christian Frederick Matthaei (1744–1811) was 'n opponent van Griesbach.

Karl Lachmann (1793–1851), was die eerste om te breek met die Oorgelewerde teks. Sy doelstelling was om die teks te rekonstrueer tot die vorm waarin dit rondom 380 n.C. in die antieke kerk gelees is. Hiervoor het hy die oudste bekende Griekse en Latynse manuskripte aangewend.

Westcott en Hort, het "The New Testament in the Original Greek" in 1881 gepubliseer, waarin hulle die Oorgelewerde teks verwerp het. Hul teks is wat die Evangelies betref, hoofsaaklik op die Kodeks Vaticanus gebaseer.

Die meerderheid skrifkritiese geleerdes sedert die laat 19de eeu, het 'n eklektiese benadering tot die Griekse Nuwe Testament gevolg; met die grootste gewig wat aan die vroegste behoue manuskripte verleen is, wat oorwegend Alexandryns van aard is; met gevolglik 'n eklektiese Griekse teks wat in om en by 6 000 gevalle van die Oorgelewerde teks afwyk. 'n Opsienbare minderheid van teksgeleerdes egter, handhaaf die voorrang van die Bisantynse skrifbewoording; en verkies gevolglik die "Meerderheidsteks". Geen skool in tekstuele geleerdheid is tans apologete vir die voorrang van die Oorgelewerde teks nie; alhoewel hierdie standpunt steeds aanhangers onder die Slegs-Koning-James-beweging het, asook ander Protestantse groepe wat 'n antagonisme jeens die hele skrifkritiese dissipline koester — soos toegepas op die Heilige Skrif; en wantrouig is oor enige afwykings van Reformasietradisies.

Frederick von Nolan, 'n 19de eeuse historikus en Griekse en Latynse geleerde, het 28 jaar gewy aan 'n onderneming om die Oorgelewerde teks na apostoliese oorspronge terug te voer. Hy was 'n oortuigde advokaat vir die voorrang van die Oorgelewerde teks bo alle ander uitgawes van die Griekse Nuwe Testament, en het aangevoer dat die eerste redakteurs van die gedrukte Griekse Nuwe Testament hul tekskeuses doelmatig uitgevoer het na gelang van dié tekste se voortreflikheid, terwyl ander tekstipes eweneens verontagsaam is weens hul minderwaardigheid.

"Dis nie te veronderstel dat die oorspronklike redakteurs van die (Griekse) Nuwe Testament ten volle onplanmatig met die seleksie van daardie manuskripte omgegaan het, waaruit die teksvorm van hul gedrukte weergawes ontleen is nie. Uit die vervolg sal dit blyk, dat hulle nie allerweë onkundig oor twee manuskripklasse was nie; een wat die teks bevat wat ons van hulle oorgeneem het; en die ander daardie teks wat deur M. Griesbach aanvaar is."

Rakende Erasmus het von Nolan gemeld:

"Laat dit verder nie veronderstel word, tot afbreuk van Erasmus se groot onderneming, dat hy danksy 'n gelukskoot reg was nie. Sou hy bloot onderneem het om die oorgelewerde tradisie van die Heilige Skrif te bestendig, sou hy soveel gedoen het as wat van hom verwag kon word, en oorgenoeg om die kleinlike pogings te beskaam van diegene wat vergeefs gearbei het om op sy ontwerp te verbeter. […] Met betrekking tot Manuskripte, is dit onbetwisbaar dat hy vertroud was met elke variëteit wat aan ons bekend is, deur hulle onder te verdeel in twee hoofklasse, waarvan een ooreenstem met die Complutensiese uitgawe, en die ander met die Vatikaanse manuskrip. En hy het die gronde onomwonde uitgelig waarvolgens hy die een geaksepteer en die ander verwerp het."
Die Oorgelewerde teks is deur John William Burgon verdedig in sy "The Revision Revised" (1881), en ook deur Edward Miller in "A Guide to the Textual Criticism of the New Testament" (1886). Burgon het sy argumente aangevul met die mening dat die Kodeks Alexandrinus en Kodeks Ephraemi, ouer was as die Sinaiticus en Vaticanus; en ook dat die Peshitta-vertaling na Siriakies (wat die Bisantynse teks ondersteun), in die 2de eeu ontstaan het. Miller se argumente ten gunste van strofes in die Oorgelewerde teks was van dieselde aard. Nietemin het Burgon sowel as Miller geglo dat, ten spyte van die Oorgelewerde teks se voortreflikheid bo die Alexandrynse teks, dit nogtans by sekere strofes kortgekom het indien die manuskriptradisie van die Bisantynse teks in oorweging geneem word. Op hierdie punt is hulle weer deur Edward F. Hills gekritiseer. Hills voer aan dat die beginsel dat God waarheid handhaaf deur skriftuurlike openbaring, noodwendig impliseer dat God 'n bewaarde transmissie van die korrekte geopenbaarde teks moet verseker, wat tot die bybelvertaling en –drukwerk van die Reformasie-era sou voortduur. Vir Hills, is die doelwit van bybelse geleerdheid om die spesifieke lyn te identifiseer van bewaarde Godsbeskikte transmissie; 'n lyn wat hy identifiseer met die spesifieke opeenvolging van manuskripkopiëring, tekstuele korreksie en drukwerk, wat volvoer is in die Oorgelewerde teks en die Koning James-bybel. Hills voer aan dat die beginsel van bewaarde transmissie deur voorsienigheid borgstaan dat die gedrukte Oorgelewerde teks die naaste teks sal wees aan die Griekse outograwe; gevolglik verwerp hy strofes van die meerderheid Bisantynse teks wat nie deur die Oorgelewerde teks gehandhaaf word nie. Hy kom selfs tot die gevolgtrekking dat Erasmus deur voorsienigheid gelei moes wees toe hy die Latynse Vulgaatstrofes in sy Griekse teks ingevoer het; en argumenteer selfs ten gunste van die outentisiteit van die Comma Johanneum.

Aldus word die ware teks nie slegs gevind in die teks van die meerderheid van Nuwe Testamentiese manuskripte nie, maar meer spesifiek in die Oorgelewerde teks en in getroue vertalings van die Oorgelewerde teks, soos die Koning James-weergawe. In kort verteenwoordig die Oorgelewerde teks die Godsbeskikte weergawe van die meerderheidteks.

Hills was die eerste tekskritikus om die Oorgelewerde teks te verdedig. Alhoewel ander die Oorgelewerde teks per se verdedig het, was hulle òf nié erkende tekskritici nie (bv. Theodore Letis en David Hocking) òf was hul werke nie op 'n geleerde vlak nie (bv. Terence H. Brown of D. A. Waite).


</doc>
<doc id="51150" url="https://af.wikipedia.org/wiki?curid=51150" title="Hoërskool Grens">
Hoërskool Grens

Die Hoërskool Grens is die enigste Afrikaansmediumhoërskool in Oos-Londen, Oos-Kaap.

Die destydse Kaaplandse onderwysdepartement het in 1933 goedkeuring verleen dat 'n Afrikaansmedium sekondêre skool in die stad met twee onderwysers kon begin. Dit was danksy die ywer vir moedertaalonderrig van ene mnr. T. Goddefroy. So ontstaan die Hoërskool Grens op 29 Januarie 1934 (in dieselfde maand as die Afrikaanse Hoërskool Nassau in Kaapstad) as Afrikaanse hoërskool in 'n oorwegend Engelse gebied.

Die skool se eerste tuiste, die ou gebou van die Frere-hospitaal, het die hoof, mnr. D.J. Rabie, aangespoor om die leuse "Bou" te kies. Die leerders kon self die wapen ontwerp en die wenpoging was dié van Calvyn Bothma.

In 1937 verhuis die skool na die ontruimde koshuis van die Hoër Meisieskool Clarendon en word daar reeds vir 'n koshuis beplan. Die skool koop verskeie geboue en huise aan om die toenemende aantal leerders van die omliggende distrikte te kan huisves.

In 1939 word die skool se ontoereikende geboue 'n ernstige probleem. Onderwysers moes selfs skoolhou in die konsistorie van die plaaslike NG gemeente. Die skool vra die onderwysdepartement om drie tente, maar die departement voorsien net twee. Eers ná die Tweede Wêreldoorlog, aan die einde van 1947, betrek Hoërskool Grens die ontruimde skoolgebou van die Hoër Meisieskool Clarendon , maar steeds was dit onvoldoende en met geen plek vir buitemuurse bedrywighede nie. So voer die skool weereens 'n stryd om sy eie, geskikte perseel.

In die derde kwartaal van 1959 marsjeer die skoolhoof, mnr. H.J. Groenewald, onder begeleiding van die kadetorkes, 22 personeellede en 480 leerders in 'n byna kilometer lange optog na die nuwe skoolgebou op die Baysville-bult, wat uitkyk oor die see. Teen dié tyd was die rugbyvelde al mooi groen, want mnre. J. Bence en C.P.F. Marais, het voor die tyd, met die hulp van die seuns, die gras aangeplant. Die koshuis was nog in aanbou. Mev. Rina Groenewald, die skoolhoof se vrou, is dié dag begeester om die nuwe skoollied se woorde te skryf: "Hoog op die heuwel waak jy oor die grense van ons land, van ons liefde . . ."

Daarna het die skool vinnig gegroei. Die stadsraad het teerpaaie om die skoolgebou aangelê en in 1961 is 'n derde rugbyveld voltooi. 'n Hokkieveld en atletiekbaan is ook aangelê. Die tennisbane en 'n swembad het later gevolg.



</doc>
<doc id="51152" url="https://af.wikipedia.org/wiki?curid=51152" title="Józef Gosławski">
Józef Gosławski

Józef Jan Gosławski (* 24 April 1908, Polanówka, † 23 Januarie 1963, Warskou) was 'n Poolse beeldhouer en medaljeur.

Gosławski is in Polanówka in die Woiwodskap Lublin gebore en het in Krakau, Warskou en Rome gestudeer. As beeldhouer het hy monumente gemaak, onder andere een vir Frédéric Chopin, wat in Żelazowa Wola in Woiwodskap Masowië opgerig is. Hy het ook munte, onder andere 5 en 10 Poolse Złoty, en medaljes geskep. Gosławski was pryswenner by vele kunswedstryde en is met die Republiek van Pole se Kruis vir Verdienste in silwer "(Srebrny Krzyż Zasługi)" vereer. Vele tentoonstellings is ook gehou om sy werke te huldig.

In 1948 het hy met Wanda Mankin getrou, en twee dogters is uit hul huwelik gebore.




</doc>
<doc id="51175" url="https://af.wikipedia.org/wiki?curid=51175" title="Marek Grechuta">
Marek Grechuta

Marek Michał Grechuta (* 10 Desember 1945 in Zamość; † 9 Oktober 2006 in Kraków) was 'n Poolse sanger en komponis.

Grechuta het sedert sy kinderjare klavier gespeel en aan die kunsgimnasium in sy geboortestad gematrikuleer. Teen die middel van die 1960's het hy in Kraków argitektuur begin studeer en hier saam met die komponis Jan Kanty Pawluśkiewicz die kabaretgroep "Anawa" ("en avant") gestig. Later sou hieruit sy gelyknamige begeleidende musiekgroep ontstaan.

In 1967 het Grechuta sy eerste musikale sukses behaal toe hy die tweede plek by die gewilde studentesangfees in Kraków behaal het. Die kunstenaar het vervolgens sy eerste plate opgeneem en pryse by die belangrikste Poolse musiekfeeste losgeslaan. Saam met sy groep "Anawa" en veral met een titel, wat deur Kurt Demmler na Duits vertaal is ("Wichtig sind Tage, die unbekannt sind") het hy ook in die Duitse Demokratiese Republiek bekendheid verwerf. In 1972 het Grechuta "Anawa" verlaat om 'n nuwe groep, "WIEM", te vorm. Vanaf 1976 het hy 'n dekade lank met die kabaretteater "Piwnica pod Baranami" in Kraków saamgewerk.

Grechuta het in 1970 met sy vrou Danuta getrou. Uit die huwelik is 'n seun, Lukasz, gebore.

Grechuta se musiek toon invloede van progressiewe rock- en jazzmusiek. 'n Groot deel van sy liedtekste is deur Poolse digters geskryf sodat sy musiek in Pole ook by die genre van gesonge poësie gereken word. Kenmerkend is die spreeksang wat dikwels in sy liedere voorkom, asook invloede van Poolse volksmusiek.
Intussen het 'n aantal Poolse kunstenaars begin om Grechuta se musikale erfenis met hul eie interpretasies te nader. Karol Namysłowski en die filharmoniese orkes van Zamość het 'n simfonie met Grechuta se bekendste treffers in 'n klassieke styl opgeneem.


</doc>
<doc id="51186" url="https://af.wikipedia.org/wiki?curid=51186" title="Asma">
Asma

Asma (van Grieks: άσθμα, "ásthma", "hyging") is 'n algemene chroniese inflammatoriese siekte van die lugweë, gekarakteriseer deur verskillende en herhalende simptome, omkeerbare lugvloei-obstruksie, en bronchospasma. Simptome sluit in hyging, hoes, borsbenoudheid, en kortasem.

Behandeling van akute simptome geskied gewoonlik met 'n vinnigwerkende inasemings beta-2 agonis (soos salbutamol). Simptome kan voorkom word deur die snellers daarvan, soos allergene en irritante, te vermy deur identifisering en afskerming daarvan, asook deur inaseming van kortikosteroïde (bynierskorshormone). Leukotriene antagoniste (middels wat leukotriene inhibeer) is minder effektief as kortikosteroïde en dus minder gewild.

Die voorkoms van asma het sedert die 1970's aansienlik toegeneem. In 2009 is 300 miljoen mense ter wêreld daardeur geraak. Ten spyte hiervan, is die prognose van asma, met behoorlike kontrole deur stapsgewyse terapie, oor die algemeen goed.

Asma is vir die eerste keer deur Hippokrates, om en by 450 v.C., herken en benoem. Tydens die 1930's–50's, is asma beskou as een van die 'heilige sewe' psigosomatiese siektes. Die aetiologie daarvan is as psigologies beskou, met behandeling wat dikwels op psigoanalise en ander 'beradingskure' gebaseer is. Aangesien hierdie psigoanaliste die asmatiese hyg gesien het as die onderdrukte uitroep van 'n kind vir sy of haar ma, was hulle van mening dat die behandeling van depressie veral belangrik was vir indiwidue met asma.

Die siekte hou dikwels verband met allergiese reaksies. ŉ Asma-aanval kan veroorsaak word deur stof, stuifmeel, 'n infeksie, rook, sekere kossoorte, medisyne, uitputting, koue en vogtige weerstoestande en emosionele ontsteltenis.

Wanneer iemand ŉ asma-aanval kry, is daar gewoonlik 'n gevoel van spanning oor sy longe en hy voel of hy wil versmoor. Die persoon moet gewoonlik regop sit om beter te kan asemhaal. Die asemhaling is stadig en moeisaam, en uitaseming verg die inspanning van al die asemhalingspiere. Die persoon sal waarskynlik ook na sy asem hyg. 

'n Hoesbui kan later ontwikkel waartydens taai slym uitgespoeg word. Hierdie uitskeiding van die slym verlig gewoonlik die aanval. ŉ Asma-aanval kan 'n paar minute lank duur, maar dit kan ook ure lank aanhou. As die aanval baie erg is en lank aanhou sonder dat die persoon enige verligting kan voel, is dit bekend as "status asmaticus". Aanhoudende asma-aanvalle kan tot emfiseem, 'n ernstige longaandoening, aanleiding gee.

Verskillende middels en metodes word gebruik om asma te verlig. Aminofillien, adrenalien of adrenalien-preparate word gebruik om die simptome van asma te verlig. As die oorsaak van die aanval een of ander allergie is, kan anti-histamien met goeie resultate gebruik word. As geen ander middels die asma kan verlig nie, maak dokters gewoonlik van bynierskorshormone gebruik.



</doc>
<doc id="51191" url="https://af.wikipedia.org/wiki?curid=51191" title="Pylgif">
Pylgif

Die Pylgif ("Adenium boehmianum") is 'n giftige vetplant wat inheems is aan noord-Namibië en suid-Angola. Die Boesmans kook die bitter wortel- en melksap om gif vir hul pyle te berei, wat voldoende is vir die jag van grootwild, aangesien dit oor sterk kardiotoksiese effekte beskik. Die blare, wat slegs vir drie maande in die jaar gedra word, is langs 'n spiraal op die tak gerangskik, met 'n tros blare aan die takpunt. Die plant blom slegs vir 'n paar weke in wintertyd. Die langwerpige vrugte laat hul sade vry deur 'n langskeepse gleuf. Die sade beskik oor sywaartse veseltossels wat verspreiding deur wind vergemaklik.


</doc>
<doc id="51198" url="https://af.wikipedia.org/wiki?curid=51198" title="Entalpie">
Entalpie

Entalpie is 'n mate van die totale energie in 'n termodinamiese stelsel. Dit sluit die interne energie (die energie wat vereis word om die stelsel te skep asook die energie in wat vereis word om ruimte vir die stelsel te skep deur die verplasing van die omgewing om sodoende die volume en druk van die stelsel daar te stel.

Entalpie is 'n toestandsfunksie en 'n ekstensiewe hoeveelheid. Die SI-eenheid van entalpie is joule. Ander eenhede word steeds in sekere wêrelddele gebruik soos onder andere die kalorie.

Die totale absolute entalpie, "H" van 'n stelsel kan nie direk gemeet word nie en is ook nie gedefinieer nie. Die verandering van entalpie, Δ"H", vir 'n bepaalde "proses" kan egter bepaal word en is daarom 'n meer nuttige waarde. Gewoonlik word aangegee van watter proses hierdie verandering Δ die gevolg is deur in 'n subskript die proses aan te gee. Byvoorbeeld vir "smeltprose" (fusie) word dit ΔH, en vir vorming uit die element (formasie) ΔH ensomeer.

In stelsels waar chemiese reaksies by 'n konstante druk plaasvind het die verandering in entalpie, "ΔH" 'n positiewe waarde vir endotermiese reaksies.

Die gebruik van die entalpie begrip vereenvoudig die beskrywing van energie-oordrag aangesien dit nie beïnvloed word deur die energie wat na die omgewing oorgedra word deur die uitsetting van die stelsel nie.

Die entalpie van 'n stelsel word gedefinieer as:

waar
Let wel die term "U" is die energie wat vereis word om die stelsel te skep en die "pV" term is die energie wat vereis word om "ruimte" te skep vir die stelsel as die druk van die omgewing konstant bly.

Die "pV" term in die vergelyking kan beter verstaan word deur middel van die voorbeeld van 'n isobariese proses. Gas verander van volume (as gevolg van byvoorbeeld 'n chemiese reaksie) in 'n silinder wat 'n suier stoot om 'n konstante druk "p" te behou. Die krag word bereken deur die oppervlakte van die suier "A" endie definisie van druk "p" = "F"/"A": die krag is dus "F" = "pA". Uit die definisie van werk "W" is "W" = "Fx", waar x die afstand wat die suier beweeg het. Deur die twee vergelykings te kombineer verkry 'n mens "W" = "pAx" en aangesien die produk "Ax" gelyk is aan die volume waardeur die suier beweeg het kan afgelei word dat die werk wat deur die gas op die suier verrig is bepaal word deur "W" = "pV", waar "p" 'n konstante druk en "V"die uitsettingsvolume is. Die insluit van die pV term in die definisie van entalpie beteken dat enige interne energie wat omgesit is in werk op die omgewing nie die waarde van die entalpie beïnvloed nie. Die verandering in entalpie kan gedefinieer word as Δ"H" = Δ"U" + "W" = Δ"H" = Δ"U" + Δ("pV"), waar Δ"U" die termiese energie verteenwoordig wat tydens die uitsetting verlore gegaan het en "W" die arbeid is wat verkry is deur die krag wat op die suier uitgeoefen is.

Die toename in entalpie in 'n stelsel is presies gelykstaande aan die energie wat daarby gevoeg is deur warmte, onder die voorwendsel dat die stelsel onder 'n konstante druk onderwerp is en dat die enigste werk wat op die stelsel verrig word uitsettingswerk is:

waar
Uitsettingswerk is die oordrag van energie tussen die stelsel en sy omgewing deur die verandering van die stelsel se volume. Hierdie soort werk beïnvloed nie die bogenoemde vergelyking nie. Enige ander soort werk wat op die stelsel uitgeoefen kan word, word "nie-meganiese werk" genoem.

Nie-meganiese werk kan prosesse insluit soos die verandering in interne energie deur gebruik te maak van 'n eksterne elektriese veld of die byvoeg van energie deur die inhoud te roer. As enige nie-meganiese werk verrig word sal die bostaande vergelyking nie geldig wees nie.

Beskou die volgende gasmengsel by 2000 kPa(a) en 200 °C: H = 40%, CO = 30%, CH = 10%, HO = 20%

Bepaal die hoeveelheid fases van die mengsel.

Wat is die entalpie van die mengsel, die damp en die vloeistof relatief tot 0 °C?

Antwoord:

In die algemeen is entalpie die volgende:

waar formula_6 die warmtekapasiteit is in tipiese eenhede kJ/(kg.K) of kJ/(kmol.K)

C is egter 'n funksie van temperatuur, dus is dit meer akkuraat om die integraal van C te kry:

Om die entalpie van die mengsel te bepaal, moet elke komponent afsonderlik beskou word, en dan is:

Wanneer komponente afsonderlik beskou word, is die temperatuur van elke komponent dieselfde as die mengseltemperatuur van 200 °C en die druk van elke komponent gaan die parsiële druk wees. Dus gaan die parsiële druk van elke komponent die volgende wees:

By die verwysingstemperatuur van 0 °C (en 101.325 kPa) gaan al die komponente in die dampfase wees, behalwe water wat in 'n vloeistoffase gaan wees. Omdat die entalpie van water vrylik beskikbaar is in stoomtabelle, gaan ons eerder stoomtabelle gebruik om water se entalpie te bepaal. Vir die ander gasse gaan ons formula_6 as 'n funksie van temperatuur gebruik.

Beskou die droë gas apart:

Volgens Perry, 6de uitgawe, Tabel 3-181, p 3-129, die volgende:
(T is temperatuur in Kelvin)

Dus is die warmtekapasiteit vir die droë gas (water uitgesluit):

Dus is die entalpie van die droë gas relatief tot 0 °C die volgende (onthou, 0 °C = 273.15 K):

Beskou die water (HO) apart:

Soos reeds gesê is die toestand van water by die mengseltemperatuur van 200 °C en die parsiële druk van water wat 400 kPa(a) is.

Volgens stoomtabelle is die dampdruk van stoom by 200 °C, 1555 kPa(a). Die werklike druk is dus laer, dus sal al die water in dampfase wees.

Volgens stoomtabelle vir oorverhitte stoom is die entalpie van stoom by 200 °C en 400 kPa, 2861 kJ/kg.
Stoom se molekulêre massa is 18 kg/kmol, dus is die entalpie van die stoom 2861 kJ/kg × 18 kg/kmol = 51 532 kJ/kmol.

Dus is die entalpie van die gasmengsel:

Indien dieselfde gasmengsel in voorbeeld 1 by 2000 kPa(a) en 100 °C (ipv 200 °C) is:

Bepaal die hoeveelheid fases van die mengsel.

Wat is die entalpie van die mengsel, die damp en die vloeistof relatief tot 0 °C?

Antwoord:

Op dieselfde manier bereken in voorbeeld 1, is die entalpie van die droë gas 3012 kJ/kmol (ipv 6119 kJ/kmol).

Beskou nou die water afsonderlik:

Nou is die toestand van water by die mengseltemperatuur van 100 °C en die parsiële druk van water wat 400 kPa(a) is.
Volgens stoomtabelle is die dampdruk van stoom by 100 °C, 101.325 kPa(a). Die werklike druk is dus hoër, dus sal 'n gedeelte van die water in die dampfase wees. LW, nie al die water gaan in die dampfase wees nie. Die water sal kondenseer tot waar die parsiële druk van water gelyk is aan die dampdruk van die water in die gasmengsel.

Dus, die maksimum hoeveelheid waterdamp in die damp = 101.325/2000 = 5.1%

Volgens stoomtabelle vir versadigde stoom is die entalpie van versadigde stoom by 100 °C, 2676 kJ/kg. Indien dit gemaal word met die molekulêre massa van 18 kg/kmol, dan kry ons 48 209 kJ/kmol.

Dus, in opsomming (onthou, alles is by 100 °C):



</doc>
<doc id="51201" url="https://af.wikipedia.org/wiki?curid=51201" title="Oedjidji">
Oedjidji

Oedjidji is die oudste dorp in wes-Tanzanië, en is omtrent 10 km (6 myl) suid van Kigoma geleë. In 1900, is die bevolking op 10 000 geraam en in 1967 op omtrent 4 100. In die breëre Kigoma-Oedjidji stadsgebied was die streeksbevolking in 1978 in die orde van 50 000.

Oedjidji is die plek waar Richard Burton en John Speke vir die eerste keer die strand van die Tanganjika-meer bereik het in 1858. Dit is ook die ligging van die beroemde ontmoeting op 28 Oktober 1871 toe Henry Stanley vir Dr. David Livingstone hier gevind het, en na bewering die beroemde woorde geuiter het: "Dr. Livingstone, neem ek aan?" Livingstone is deur vele as gestorwe beskou aangesien geen tyding oor verskeie jare van hom verneem is nie.

Livingstone, wat slegs die vorige dag na Oedjidji teruggekeer het, het geskryf: "Toe my gemoed op die laagste punt was, was die goeie Samaritaan ophande, want een oggend kom [my bediende] Soesi ingehardloop so vinnig hy kon en juig uit, "'n Engelsman! Ek sien hom!" en hy val in die pad om hom tegemoet te gaan. Die Amerikaanse vlag aan die karavaan se geleide het die vreemdeling se nasionaliteit verklaar. Bale goedere, blikbaddens, reuseketels, kookpotte, tente, ens., het my laat dink, "Dit moet 'n luukse reisiger wees, en nie 'n radelose een soos ek nie.""

'n Monument bekend as die "Dr. Livingstone-gedenkteken" is in Oedjidji opgerig om hierdie ontmoeting te herdenk. Daar is ook 'n eenvoudige museum. Naby die mark is ook 'n voormalige slaweroete. In 1878 het die Londense Sendinggenootskap hul eerste sendingpos op die strand van die Tanganjika-meer te Oedjidji opgerig.

Sommige in Burundi beweer dat die ligging van die beroemde ontmoeting 'n paar myl suid van die hoofstad Bujumbura geleë is. Die Livingstone-Stanley-denkmaal in Moegere dui egter 'n besoek aan wat die twee mans 15 dae later gebring het op hulle gesamentlike verkenning van die noorde van die Tanganjikameer.



</doc>
<doc id="51204" url="https://af.wikipedia.org/wiki?curid=51204" title="Bevolkingsafname">
Bevolkingsafname

Bevolkingsafname kan verwys na die algemene afname in bevolking van enige organisme, maar in hierdie artikel word daar uitsluitlik op die bevolkingsafname van die mens toegespits. Dit is ’n bewoording wat gewoonlik gebruik word om ’n groot vermindering van die menslike bevolking te omskryf. Dit kan ingespan word om te verwys na ’n langtermyn neiging van bevolkingspreiding, soos stedelike agteruitgang of landelike ontvolking, maar dit word ook algemeen gebruik om ’n groot vermindering van bevolking weens geweld, siekte of ander rampe na te verwys.

Bevolkingsafname beteken "die vermindering met verloop van tyd van 'n betrokke gebied se volkstelling", wat ook bekend staan as ontvolking. Dit kan weens verskeie redes veroorsaak word; onder meer sluit dit ondervervangingsvrugbaarheidskoerse (waar die vrugbaarheidskoers te laag is om ’n gebied se bevolking in die toekoms mee te vervang), beperkte immigrasie, grootskaalse landverhuising, siekte, hongersnood en oorlog in. Die geskiedenis is vol voorbeelde van grootskaalse ontvolking. Vele oorloë, byvoorbeeld, het gepaardgegaan met aansienlike ontvolking. Voor die 20ste eeu was die meeste bevolkingsafname toe te skryf aan siekte, hongersnood en/of emigrasie. Die Swart Dood in Europa, die verspreiding van ouwêreldse siektes na die Amerikas, die tsetsevliegindringing van die Waterbergmassief in Suid-Afrika en die Groot Ierse Hongersnood het almal gewigtige bevolkingsafname tot gevolg gehad.
Tans het die Vigspandemie grootliks bygedra tot die afname in die bevolking van party Afrikalande. Minder dikwels sal bevolkingsafname deur volksmoord of massa-uitwissing teweeggebring word; ’n voorbeeld hiervan was onder meer in die 1970’s toe die bevolking van Kambodja onder ’n tydperk van massa-teregstellings, wat deur Khmer Rouge uitgevoer is, gebuk gegaan het.

Gedurende Imperialisme het Europeërs wat na nuwe vastelande getrek het, nie slegs oorlogswapens saamgebring wat grootskeepse verwoesting kon saai nie, maar ook aansteeklike siektes, soos pokke, waarteen die inheemse volke geen weerstand kon bied nie.
Hierdie faktore, veral laasgenoemde, het partykeer ’n verwoestende uitwerking op die plaaslike inwoners gehad. 
Hier volg enkele geskiedkundige voorbeelde van groot ontvolking wat regoor vastelande gewoed het:

Party voorbeelde van ontvolking binne groot gebiede is hoofsaaklik deur oorlog aangevuur, soos:

Hongersnood speel ook dikwels ’n rol met die ontvolking van ’n streek, hetsy as gevolg van oorlog, veranderende klimaatstoestande, menslike onbevoegdheid, ensovoorts.
Volgens 2002 se verslae deur die Verenigde Nasies se Bevolkingsafdeling en die Verenigde State se Sensusburo, vind bevolkingsafname vandag in party streke plaas.
Volgens die VN word ondervervangingsvrugbaarheid verwag in 75% van die ontwikkelde lande teen 2050. Die VS Sensusburo noem dat 74 miljoen mense wat tot die wêreldbevolking in 2002 gevoeg is, minder is as die hoë 87 miljoen mense wat tussen 1989 tot 1990 gebore is. Die jaarlikse groeikoers was 1,2 persent, wat gedaal het van die hoë 2,2 persent in 1963–1964.
“Sensusburo-vooruitskattings dui op ’n afplatting in bevolkingsgroei wat in die nabye toekoms sal voortduur,” het die Buro op sy bevindinge van melding gemaak. “Sensusburo se vooruitskattings dui daarop dat die vrugbaarheidskoers in baie lande sal afneem, onder die vervangingsvlak voor 2050... In 1990 het die wêreldbevolking se vroue gemiddeld aan 3,3 kinders oor hul lewensduur geboorte geskenk; teen 2002 was die gemiddelde 2,6 en teen 2009 het dit op 2,5 te staan gekom. Dit is nouliks bokant die wêreldwye vervangingsvrugbaarheidskoers van 2,33. Hierdie daling het gepaardgegaan met ’n afname in die wêreld se bevolkingsgroeikoers en die werklike jaarlikse bevolkingstoename.” 
Soms word die woord onderbevolking gebesig in die konteks van ’n spesifieke ekonomiese stelsel. Dit verwys nie na drakrag nie (en staan ook nie oorbevolking teen nie), wat te make het met die totale moontlike bevolking wat deur beskikbare voedsel, water, sanitasie en ander infrastruktuur onderhou word. “Onderbevolking” word gewoonlik omskryf as ’n toestand waarbinne ’n land se bevolking só gedaal het dat dit nie meer die huidige ekonomiese stelsel kan volhou nie. Dus het die vakwoord niks met die biologiese aspekte van drakrag mee uit te waai nie, maar is ’n ekonomiese term wat veronderstel dat die oordragpaaiementskemas van party ontwikkelde lande kan vou indien die bevolking verby ’n sekere punt gedaal het. ’n Voorbeeld hiervan kan wees wanneer afgetredenes deur ’n sosiale sekuriteitstelsel ondersteun word, wat nie spaargeld belê nie, en dan ’n skielike emigasiebeweging ontstaan. In hierdie geval word ’n swaar finansiële las op die jonger geslag se skouers gelaai wat moontlik nie daartoe in staat sal wees om die oorgrote meerderheid ouer geslagte te onderhou nie.

Vandag is landverhuising en die ondervervangingsvrugbaarheidkoers die hoofoorsake wat aan enige plaaslike bevolkingsafname gekoppel kan word. ’n Sekere aantal lande ondergaan vandag ’n bevolkingsafname, wat vanaf Noord-Asië (Japan) strek, regdeur tot Oos-Europa deur Rusland. Dit sluit Kazakstan, Oekraïne, Wit-Rusland, Moldowa, Estland, Letland, Litoue, Georgië, Armenië, Bosnië, Kroasië, Slowenië, Duitsland, Hongarye en nou ook Italië in. Lande wat vinnig besig is om ’n bevolkingsafname te nader (wat tans stadige groeikoers toon), sluit Griekeland, Spanje, Kuba, Uruguay, Denemarke, Finland, Oostenryk en Lesotho in. 
Die bevolkings van die voormalige Sowjetrepublieke se daling is weens gesondheidskwessies en ’n lae vervangingsvrugbaarheidskoers, sowel as deur landverhuising van etniese Russe terug Rusland toe. Die uitsondering op die reël is daardie voormalige Sowjetrepublieke met ’n bevolking waarvan die meerderheid Moslems is (Oesbekistan, Turkmenistan, Tajikistan, Kirgisië, Aserbeidjan), waar hoë geboortesyfers tradisioneel voorkom.

Oos-Europa het ’n groot gedeelte van sy bevolking afgestaan tydens die massamigrasie na Wes-Europa. In Oos-Europa en Rusland het die geboortesyfer gedaal na die val van die Sowjetunie en sterftesyfers het oor die algemeen gestyg. Tesame beslaan hierdie lande oor die 21 000 000 km² en is die tuiste vir oor die 400 miljoen mense (minder as ses persent van die wêreldbevolking), maar sou hierdie neiging egter voortduur, sal meer van die ontwikkelde en sommige van die ontwikkelende lande dieselfde paadjie loop.

Baie lande in Wes-Europa (en die EU as geheel) sou ’n bevolkingsafname getoon het, was dit nie vir internasionale migrasie nie. Die totale bevolking van die Europa, as "vasteland", (insluitend Rusland en ander lande wat nie aan die EU verbonde is nie) het alreeds sy hoogtepunt in die jaar 2000 bereik en is tans besig om te daal. Die totale Japannese bevolking het sedert 2005 begin daal; Japan se geval kan toegeskryf word aan die lae vrugbaarheidskoerse en ’n baie lae immigrasiekoers.

Vigs speel ’n rol in bevolkingsafname. Die beskikbare data dui egter daarop dat, selfs met ’n hoë vigssterftesyfer, die vrugbaarheidskoerse in Afrikalande steeds hoog genoeg is sodat die neiging tot oorbevolking voortduur.

Die uitwerking van ’n kwynende bevolking kan teenspoedig op ’n ekonomie inwerk wat veral op die jonger geslagte gesteun het. Kwynende bevolkings wat die ekonomie steun kan lei tot deflasie, wat uiteenlopende gevolge kan hê. Rusland, wat se ekonomie skielik gegroei het (8,1% in 2007), selfs al is sy bevolking aan die afneem, het egter tans ’n hoë inflasiekoers (12% sedert 2007). ’n Landbou- of mynbou-ekonomie se algemene lewensstandaard vir ’n dalende bevolking, ten minste wat betref materiële eiendom, sal ’n stygende neiging toon soos die hoeveelheid grond en hulpbronne per persoon sal meer word.
Vir ’n nywerheidsekonomie is dit ’n ander saak. Dit kan juis die ekonomie teenwerk wat voortgebou het op die verbande, skuld en aftreepaaiemente wat oorspronklik belastinginvordering verhoog het uit die voortdurende uitbreiding van die bevolkingsbasis (bv. daar sal minder belastingbetalers wees indien ’n bevolkingsafname sal opduik).
Hoe dit ook sal sy, die lewensstandaard loop nie noodwendig hand aan hand met lewensgehalte nie, wat juis kan toeneem weens die daling in die getal mense omrede daar minder besoedeling en verbruik sal wees van natuurlike hulpbronne, asook ’n verligting van maatskaplike druk en oorbenutting van hulpbronne wat kenmerkend is van oorbevolking. Daar kan ook verminderde druk op infrastruktuur, onderwys en ander dienste wees.
Die tydperk net ná die Swart Dood, byvoorbeeld, was een van groot vooruitgang, want mense het somme geld uit verskeie familielede geërf. Hierdie gebeurtenis kan egter nie met die hedendaagse geleidelike bevolkingsafname vergelyk word nie, omrede dit binne ’n kort tydsduur plaasgevind het en opgevolg is met bevolkingsaanwas.
Voorspellings rakende die "netto" ekonomiese (en ander) uitwerkings deur ’n stadige en deurlopende bevolkingsafname (bv. as gevolg van ’n lae vrugbaarheidskoers) is hoofsaaklik teoreties van aard omrede so ’n verskynsel redelik nuut en ongekend is.
’n Bevolkingsafname deur ’n lae vrugbaarheidskoers sal ook uitloop tot ’n verouderde bevolking, wat probleme vir ’n gemeenskap kan oplewer. Dit kan die lewensgehalte van die jongmense negatief beïnvloed, omrede hulle onder ’n stygende maatskaplike en ekonomiese druk verkeer in die sin dat hulle die per-kapita opbrengs moet vermeerder om sodoende ’n duur infrastruktuur en intensiewe sorg vir die oudstes onder die bevolking te onderhou, pleks daarvan om vir die ouere en toekomstige gesinne te beplan, wat hierdeur dus verder die vermeerdering van die bevolking in die wiele sal ry.
Die dekadelange ekonomiese handelslapte van Japan en Duitsland gedurende die 1990’s en die vroeë 2000’s word dikwels toegeskryf aan hierdie demografiese vraagstukke, hoewel daar natuurlik ook etlike ander oorsake was. Die ergste wat ’n land kan oorkom is die toestand waar die bevolkingsgetal tot só ’n lae vlak daal dat dit nie eens meer die huidige maatskaplike welsyn en ekonomiese stelsel kan onderskraag nie, wat meer waarskynlik sal gebeur indien ’n skielike afname, in plaas van ’n geleidelik een, geskied. Die ekonomie van beide Japan en Duitsland het herstel getoon om en by die tydstip toe die bevolkings net begin daal het (2003–2006). Met ander woorde, beide die totale Bruto Binnelandse Produk en BBP per kapita het in beide lande skielik vinniger begin styg as vóór 2005. Rusland se ekonomie het ook ’n skielike groei vanaf 1999 begin toon, selfs al het sy bevolking sedert 1992–1993 begin kwyn (die afname het nou verstadig).
Daarby het vele Oos-Europese lande ’n soortgelyke effek as dié in Rusland ervaar. Sulke hernieude groei bevraagteken nou die algemene siening of ekonomiese groei afhanklik is van bevolkingsaanwas en of ekonomiese groei sonder ’n bevolkingsafname onmoontlik is. Dit kan egter beredeneer word dat hernieude ekonomiese groei "ondanks" ’n bevolkingsafname wat plaasvind, eerder "as gevolg daarvan", en dat die ekonomiese groei in hierdie lande selfs groter sou gewees het indien daar nie ’n afname in die hoeveelheid mense gebeur het nie. Rusland het byvoorbeeld sodanig heel welvarend geword deur fossielbrandstof, soos olie, te verkoop, wat nou duur is, en boonop het die ekonomie uitgebrei uit ’n eens lae voetpunt weens die ekonomiese krisis van die laat 1990’s. Hoewel Japan en Duitsland ietwat kop opgetel het nadat hulle ’n deflasie-insinking en stagnering oor die afgelope dekade ondergaan het, lyk hierdie ekonomiese herstel maar redelik flouerig. Beide lande het die wêreldwye insinking tussen 2008–2009 beleef, maar herstel nou weereens , en is een van die heel eerste lande wat ’n herstel getoon het.
Binne ’n land met ’n afwaartse neiging van ’n bevolkingsgetal is die groei van die BBP per kapita hoër as die groeikoers van die BBP self. Japan het byvoorbeeld ’n hoër groeikoers per kapita as die Verenigde State van Amerika, terwyl die VSA se BBP-groeikoers hoër as Japan s’n is. Selfs wanneer die BBP-groeikoers nul of negatief is, sal die BBP-groeikoers per kapita aanhou styg indien die bevolking vinniger daal as die BBP.

’n Vermindering van die hoeveelheid mense binne ’n land of streek (ongeag die oorsaak) kan ook ’n tekort aan mannekrag veroorsaak, wat ’n aantal positiewe en negatiewe uitwerkings kan besorg. Terwyl party arbeidsintensiewe sektore van die ekonomie benadeel kan word indien die tekort te veel raak, kan ander ondernemings voldoende deur toenemende uitkontraktering en/of outomatisering vergoed word.
Aanvanklik kan die koers van die deelname in arbeid (wat in baie lande laag is) ook verhoog word om tydelik die tekort te fnuik.
Aan die een kant bring hierdie tekort ’n arbeidersaanvraag, wat positief kan wees omrede dit die werkloosheidsyfer laat daal en hoë werklone teweegbring. Aan die ander kant weer, bring ’n groot bevolking mee, soos dié in lande van Sjina en Indië, dat daar ’n oortollige hoeveelheid werknemers sal wees, wat weer lae lone tot gevolg het.

Wladimir Poetin, die voormalige Russiese president, het die parlement beweeg om ’n tienjaarplan deur te voer wat die skerp daling van Rusland se bevolking sal stuit, deur grotendeels geldelike aansporings en toelae te bied om vroue aan te moedig om kinders te verwek. Australië bied tans ’n $5 000-aansporingsbonus vir elke baba, met bykomende tweeweeklikse uitbetalings, ’n gratis inentingskema, asook ’n onlangse voorgestelde betaling vir alle kindersorgkostes vir moeders wat wil werk.
Europese lande, soos Frankryk, Italië, Duitsland en Pole het ’n soortgelyke kombinasie van bonusse en maandelikse uitbetalings aan gesinne gebied. Sekere Japannese gebiede wat ’n beduidende bevolkingsafname in die gesig staar, bied ook toelae aan. Jamatsoeri, ’n dorp sowat 7 000 km noord van Tokio, bied ouers $4 600 aan vir elke geboorte van ’n kind en $460 per jaar oor ’n tydsbestek van 10 jaar. Die Republiek van Singapoer het veral ’n kwistige plan: $3 000 vir die eersteling, $9 000 in kontant en spaargeld vir die tweede kind, sowel as $18 000 vir die derde en vierde kind. Die doeltreffendheid van hierdie staatsbeleid word tans beredeneer.
Betaalde kraamverlof (vir beide moeder en vader) kan ook as aansporing dien. In Swede is ouers byvoorbeeld op 16 maande gedeelde betaalde kraamverlof, per kind, geregtig. Die koste word tussen beide die werknemer en die Staat verdeel.

Party organisasies is ten gunste van bevolkingsafname. Dit word beskou aan die lig van wêreldwye oorbevolking, die uitbuiting van skaars hulpbronne en die bedreiging van klimaatsverandering. Hierdie teorie begunstig die konsep van ’n "optimum bevolking".

Partymaal word die konsep "bevolkingsafname" gebruik waar daar aansienlike wegtrek van vakmanne uit ’n sekere gebied voorkom. In so ’n geval het die regering byvoorbeeld sy beloning of waarde aan sekere vaardighede (soos die wetenskap, geneeskunde en ingenieurswese) opgeskort, met die gevolg dat daar ’n daling in sekere ekonomiese sektore, soos gesondheidsorg of tegnologiese ontwikkeling, voortkom. So ’n gevallestudie kan sedert 1990 by Italië en Rusland bespeur word.



</doc>
<doc id="51205" url="https://af.wikipedia.org/wiki?curid=51205" title="Heavy metal">
Heavy metal

Heavy metal (of slegs metal) is 'n genre van rock musiek wat ontstaan het tussen 1968 en 1974, hoofsaaklik in die Verenigde Koninkryk en die Verenigde State. Met sy wortels in blues-rock en psychedelic rock, die bands wat heavy metal geskep het, het 'n dik, groot klank ontwikkel wat gekenmerk word deur uitgebreide kitaar solos, emfatiese klop, en algehele luidheid. Heavy metal lirieke word oor die algemeen geassosieer met manlikheid en machismo.

In 1968, was die genre se bekenste groepe, Led Zeppelin, Black Sabbath and Deep Purple gestig. Motörhead, gestig in 1975, het punk rock invloede en spoed gebring en was belangrik in die vereniging van punk en metal. Met die ontplof van punk in 1977, het dit die Nuwe golf van Britse heavy metal musiekgroepe gestig, met musiekgroepe soos Iron Maiden, Saxon, en Def Leppard.




</doc>
<doc id="51217" url="https://af.wikipedia.org/wiki?curid=51217" title="Tubereuse sklerose">
Tubereuse sklerose

Tubereuse sklerose, ook bekend as "tuberosklerose", afkorting TS, is 'n raar kongenitale siekte (aangebore siekte) gekenmerk deur die aanwesigheid van sogenaamde 'tubers' in die brein van 'n aangetasde indiwidu postmortem. TS word outosomaal dominant oorgeërf, maar spontane mutasies vind in tot 75% van gevalle plaas, en word veroorsaak deur mutasies aan die TSC1-geen (geleë op chromosoom 9q34), of TSC2-geen (geleë om chromosoom 16p13). Die toestand tas veral die brein, vel, niere, longe en oë aan.


</doc>
<doc id="51220" url="https://af.wikipedia.org/wiki?curid=51220" title="Outosomaal dominant">
Outosomaal dominant

'n Genetiese oorerwingspatroon wat daarop neerkom dat slegs een alleel van 'n geen in 'n indiwidu aanwesig hoef te wees om te lei tot die uitdrukking van die fenotipe. Dus, by 'n kenmerk wat outosomaal dominant oorgeërf word, sal die teenwoordigheid van die dominante alleel in 'n homosigoot én 'n heterosigoot lei tot die uitdrukking van die fenotipe.

'n Voorbeeld is oogkleur, waar bruin oë (B) dominant is oor blou oë (b). Dus sal beide die genotipes BB én Bb lei tot 'n bruin oë en slegs die genotipe bb tot blou oë.

Ander oorerwingspatrone:


</doc>
<doc id="51221" url="https://af.wikipedia.org/wiki?curid=51221" title="GSM">
GSM

GSM ('n Franse afkorting vir Groupe Spécial Mobile) is die gewildste standaard vir mobiele telefoonstelsels ter wêreld. Die GSM-assosiasie skat dat 80% van die wêreldwye selfoonmark die standaard gebruik. Dit word gebruik deur meer as 1,5 miljard mense in meer as 212 lande en gebiede. Selfone wat aan 'n GSM-telefoonnetwerk gekoppel is, kan wêreldwyd gebruik word, danksy internasionale "roaming"-reëlings tussen netwerkoperateurs. GSM verskil van die voorgangertegnologieë omdat beide die sein- en spraakkanale digitaal is. GSM kan beskou word as 'n tweede generasie (2G) selfoonstelsel. Dit fasiliteer ook die wydverspreide implementering van datakommunikasietoepassings in die stelsel.

Tweede generasie (2G) gebruik Tyd Deel Multipleksering (TDM) beginsels vir skakeling, derde generasie (3G) gebruik "Asynchronous Transfer Mode" (ATM) beginsels en vierde generasie (4G), ook bekend as "Long term evolution" (LTE) gebruik IP beginsels.


</doc>
<doc id="51222" url="https://af.wikipedia.org/wiki?curid=51222" title="Hoog Soeren">
Hoog Soeren

Hoog Soeren is ’n nedersetting in die munisipaliteit Apeldoorn in die provinsie Gelderland in Nederland. Die dorp lê op die Veluwe. Hoog Soeren met omgewing het 370 inwoners (2008) en 'n oppervlakte van 44 km².

Hoog Soeren is omring deur bosse en heide, het baie grafheuwels, en lê ongeveer vier kilometer westelyk van die stad Apeldoorn.



</doc>
<doc id="51224" url="https://af.wikipedia.org/wiki?curid=51224" title="Borger-Odoorn">
Borger-Odoorn

Borger-Odoorn, Nedersaksies: "Börger-Oring", is 'n munisipaliteit in die Nederlandse provinsie Drenthe. Die munisipale gebied het sowat 26 000 inwoners (2011), 'n oppervlakte van 278 km² en is in 1998 gestig deur die samevoeging van die munisipaliteite Borger en Odoorn. Exloo is die administratiewe setel van die munisipaliteit.

Borger-Odoorn lê in die weste op die Hondsrug. Die oostelik deel van die munisipaliteit word gevorm deur veendorpe, wat grens aan die veendorpe in die provinsie Groningen.

Plekke in die munisipale gebied van Borger-Odoorn:
Boermastreek, Borger, Bronneger, Bronnegerveen, Buinen, Buinerveen, Drouwen, Drouwenermond, Drouwenerveen, Eerste Exloërmond, Ees, Eesergroen, Eeserveen, Ellertshaar, Exloërkijl, Exloërveen, Exloo, Klijndijk, Nieuw-Buinen, Odoorn, Odoornerveen, Tweede Exloërmond, Tweede Valthermond, Valthe, Valtherblokken, Valthermond, Westdorp en Zandberg (gedeeltelik).


</doc>
<doc id="51226" url="https://af.wikipedia.org/wiki?curid=51226" title="Sikhisme">
Sikhisme

Sikhisme (Pandjabi: ਸਿੱਖੀ, "sikhī") is ’n godsdiens wat in die 15de eeu in die destydse Indië ontstaan het en vandag wêreldwyd 23 miljoen volgelinge het, veral in die huidige Indië. Die godsdiens is deur Nanak Dev gestig en het ontstaan uit Boeddhisme, Hindoeïsme en Islam. Sikhisme het nege ghoeroes gehad en die Heilige Skrifte is die Adi Granth, ook bekend as "Guru Granth Sahib".

Die tien ghoeroes was:



</doc>
<doc id="51229" url="https://af.wikipedia.org/wiki?curid=51229" title="Nanak Dev">
Nanak Dev

Guru Nanak Dev (Poenjabi: ਗੁਰੂ ਨਾਨਕ ਦੇਵ, Hindi: गुरु नानक, Guru Nānak) was die stigter van die Sikhisme en is op 15 April 1469 naby Lahore, Pakistan, gebore. Hy het die Adi Granth en ander Heilige Skrifte geopenbaar. Hy versmelt Islamiese met Boeddhistiese en Hindoeïstiese-dogmas. Hy sterf op 22 September 1539 in Kartarpur, Pakistan.


</doc>
<doc id="51230" url="https://af.wikipedia.org/wiki?curid=51230" title="Adi Granth">
Adi Granth

Die Guru Granth Sahib (Punjabi: ਸ਼੍ਰੀ ਗੁਰੂ ਗ੍ਰੰਥ ਸਾਹਿਬ ਜੀ, "srī gurū granth sāhib jī") of Adi Granth is die Heilige Skrifte van die Sikhisme en is geïnspekteer deur die Nanak Dev, die stigter van die Sikhisme. Die boek bevat die openbaring van die teen gurus en stel talle gedragsreëls vir die Sikhs. Die Sikhs sien die Adi Granth as lewende en elfde Guru aan. Die Adi Granth is onder ander in Punjabi, Sanskrit en Persies geskryf en gebruik die Gurmukhi-alfabet.


</doc>
<doc id="51231" url="https://af.wikipedia.org/wiki?curid=51231" title="Biomolekule">
Biomolekule

"Biologie van die Lewe : Molekulêre, sellulêre en weefselvlak"

Organiese molekules is molekulêre verbindings wat gemaak word uit Koolstof, Waterstof en Stikstof in lewendige organismes.
Slegs Koolhidrate, Proteïne en Vette/olies/lipiede is organiese molekules.

Koolhidrate sluit in : suikers, glukose, stysels en sellulose.
word opgedeel in 3 basiese groepe
Mono-sakariede (eenvoudige suikers) bv Glukose, Galaktose en Fruktose.
Di-sakariede (dubbel suikers of 2 mono-sakariede) bv. Gukrose (Glukose+Fruktose) Laktose (Glukose+Galaktose) en Maltose.
Poli-sakaride - kombinasies van monosakariede bv. Stysels, Chitien en Sellulose

Koolhidrate word opgebou uit Waterstof(H), Suurstof(0) en Koolstof(C)

"Funksies en biologiese belangrikheid van koolhidrate".
Glukose - hoof energiebron vir diere en plante en ook die boustene van stysel en sellulose.
Fruktose - suiker in vrugte
Laktose - kom voor in melk
Sukrose - is n natuurlike suiker/versoeter
Stysel - bron van reserwe energie
Sellulose - geen stewigheid aan plantselle se selwande
Chitien - waarvan insekte se eksoskelet gemaak is.

Proteïne sluit in Hormone, ensiense, nukleinsure en vitamine. 
Dit is die enigste organiese molekuul wat Swawel, Magnesium, Fosfor en Kalium kan bevat.
Proteïne bestaan uit die elemente, Koolstof, Waterstof, Suurstof, Swawel, Fosfor, Magnesium en Stikstof.
Voorbeelde van algemene proteïne is Milosien in vleis spierselle, Kollageen in kraakbeen, Keratien in hare en naels, Hemoglobien in bloed selle.
Aminosure word gekoppel deur peptoolbindings. ( 2 aminosure verbind met n peptied binding word n di-peptied genoem, 3 aminosure verbind word n Tri-peptied genoem, meer as 3 maar minder as 50 verbind word n poli-peptied genoem. Meer as 50 aminosure saam word 'n proteïne genoem, die kleinste proteïen is insulien en het 51 aminosure.)

"Funksies en biologiese belangrikheid van Proteïne"

15% van proteplasma bestaan uit proteïne
Eenheidsmembrane en nukleusmembrane van selle bestaan uit proteïne
Ensieme en hormone is proteïen
Oortollige proteïne word as reserwe brandstof gebruik
Die nukleinsure DNS en RNS is proteïne ( genetiese/oorerflike materiaal.)

Lipiede (Vette en Olies)
Bestaan uit Koolstof (C), Waterstof(H) en Suurstof (0)
n Lipied molekule bestaan uit 1 x Gliserol en 3 x vetsure
Verhouding H:O is baie groter as in Koolhidrate.

"Daar is 2 tipes Lipiede"

Versadigde Vette (harde vette) 
Vette van Dierlike oorsprong 
Geen dubbelbindings tussen Koolstof-atome 
verhoog cholesterol vlakke in mens liggaam 
half solied by kamertemperatuur 
Onversadigde vette ( sagte vette / olies)
Vette van Plant oorsprong
Sommige Koolstof-atome het dubbelbindings
Kan Cholesterol vlakke verlaag
Vloeibaar by kamertemperatuur 

"Funksie en biologiese belangrikheid van Lipiede"
Vette is n belangrike energiebron vir diere en plante, hitte isolators, beskerm belangrike organe en dien as n skokbreker.
Wasse (Eng. Wax) is ook vette, bye bou korwe daarmee, voëls maak hulle vere waterdig, vetplante vorm kutikula om waterverlies te voorkom.
Fosfolipiede vorm die sterk dubbel binneste laag van selmembrane.


</doc>
<doc id="51233" url="https://af.wikipedia.org/wiki?curid=51233" title="Mato Grosso">
Mato Grosso

Mato Grosso (Portugees: [ˈmatu ˈɡɾosu], "dik bosse") is een van die 26 deelstate van Brasilië. Die hoofstad en grootste stad, Cuiabá, het 'n bevolking van 542 861 in 2000 gehad.

Mato Grosso is in die middel van die land geleë en word deur die deelstate Rondônia, Amazonas, Pará, Tocantins, Goiás en Mato Grosso do Sul begrens. Die deelstaat grens ook an die land van Bolivia.



</doc>
<doc id="51235" url="https://af.wikipedia.org/wiki?curid=51235" title="Ou Dorpshuis">
Ou Dorpshuis

Die Ou Dorpshuis aan Groentemarkplein in die Kaapse middestad huisves die Michaelis-versameling.

Die gebou is in 1761 opgerig. Dit was oorspronklik die Burgerwaghuis, daarna die burgesentrum en nog later Kaapstad se raadshuis. Die huidige stadsaal het dit in 1905 vervang en dit word nou bewaar as 'n nasionale gedenkwaardigheid wat die Michaelis-versameling van ou Nederlandse en Vlaamse skilderye huisves. Die hoogtepunt van die versameling, wat sir Max en lady Michaelis geskenk het, is 'n vroulike portret geskilder deur Frans Hals in 1644. Die skildery is waarskynlik die waardevolste in Suider-Afrika.

Die gebruik van die Ou dorpshis as kunsgalery is te danke aan die inisiatief van Lady Florence Phillips, die vrou van die mynmagnaat, Lionel Phillips. Lady Phillips het die Britse kunsversamelaar, Hugh Lane (later Sir Hugh Lane), gevra om 'n aantal kunswerke van ou Nederlandse meesters te versamel, wat later die basis vir 'n kunsmuseum in Suid-Afrika kon wees. In 1914 het sy haar vriend Max Michaelis (later Sir Max Michaelis) oorreed om die Lane-versameling te koop en aan die Suid-Afrikaanse volk te skenk. Die Stadsraad van Kaapstad het die Ou Dorpshuis beskibaar gestel om die kunsversameling te huisves en die argitek Joseph Solomon is opdrag gegee om die gebou te restoureer. Die Ou dorpshuis was Kaapstad se eerste kunsgalery en is ge-open in 1916.


</doc>
<doc id="51237" url="https://af.wikipedia.org/wiki?curid=51237" title="Groentemarkplein">
Groentemarkplein

Groentemarkplein in die hartjie van Kaapstad se middestad is 'n openbare ruimte wat in die ou dae die Kaap se oorspronklike varsproduktemark was en selfs voorheen as slawemark gebruik is.

Dit word begrens deur Langmark- en Kortmarkstraat terwyl Burgstraat dit in twee verdeel. In die laat jare 50 het dit 'n gewilde parkeerterrein geword en eers in die jare tagtig het Bob Hayward met die idee vorendag gekom om dit in 'n vlooimark te omskep. Eers het net 'n paar informele handelaars twee maal per week stalletjies opgestel, maar kort voor lank het die gewildheid in so 'n mate toegeneem dat dit daagliks oop is.

Buiten winkels, 'n Metodistekerk, hotelle en restaurante word die plein ook begrens deur die Ou Dorpshuis.


</doc>
<doc id="51240" url="https://af.wikipedia.org/wiki?curid=51240" title="Meksikaans-Amerikaanse Oorlog">
Meksikaans-Amerikaanse Oorlog

Die Meksikaans-Amerikaanse Oorlog (Engels: "Mexican–American War", Spaans: "Intervención estadounidense en México") was 'n gewapende stryd tussen die Verenigde State van Amerika en Meksiko, wat op 25 April 1846 met die Meksikaanse aanval op Fort Texas begin en op 2 Februarie 1848 met die anneksasie van Arizona, Kalifornië, Nevada, Utah en dele van Colorado, Nieu-Meksiko en Wyoming deur die VSA geëindig het. Die oorlog is veral deur die VS-President James K. Polk aangedryf, wat die gebied van die VSA ná die weste wou uitbrei. Tydens die oorlog het die VSA die Republiek van Kalifornië geannekseer.

Een ander rede vir die oorlog was die anneksasie van die Republiek van Texas deur die VSA ná die Texaanse Onafhanklikheidsoorlog in 1845, wat Meksiko as deel van sy grondgebied beskou het. Met dié anneksasie het die VSA ook die grenskonflik met Meksiko oorneem. Tydens die oorlog kon die VSA belangrike veldslae in die noorde van Meksiko wen, maar die draai het eers die besetting van die hawestad Veracruz en die hoofstad Meksikostad gebring.

Sedert die daaropvolgende verdrag van Guadalupe Hidalgo maak die gebied van die huidige deelstate Arizona, Kalifornië, Nevada, Utah, Colorado, Nieu-Meksiko en Wyoming deel uit van die VSA, vorm die Rio Grande 'n belangrike deel van die grens tussen die VSA en Meksiko en die historiese gebied Kalifornië is geskei in (Opper-)Kalifornië (die VSA-deelstaat Kalifornië) en Neder-Kalifornië (die Meksikaanse deelstaate Baja California en Baja California Sur. Sedertdien grens die VSA in die weste aan die Stille Oseaan.



</doc>
<doc id="51242" url="https://af.wikipedia.org/wiki?curid=51242" title="Coevorden">
Coevorden

Coevorden, Nedersaksies: "Koevern", is 'n munisipaliteit en stad in die Nederlandse provinsie Drenthe. Die munisipale gebied het sowat 36 000 inwoners (2011) en 'n oppervlakte van 300 km². Die stad Coevorden het sowat 15 000 inwoners (2009).

Plekke in die munisipale gebied van Coevorden:
Aalden, Achterste Erm, Ballast, Benneveld, Bovensteenwijksmoer, Coevorden (stad), Dalen, Dalerpeel, Dalerveen, De Bente, De Haar, De Kiel, De Mars, Den Hool, Diphoorn, Eldijk, Erm, Gees, Geesbrug, Grevenberg, 't Haantje, Hoogehaar, Holsloot, Kibbelveen, Klooster, Langerak, Meppen, Nieuwe Krim, Nieuwlande (gedeeltelik), Noord-Sleen, Oosterhesselen, Padhuis, Pikveld, Schimmelarij, Schoonoord, Sleen, Steenwijksmoer, Stieltjeskanaal, Valsteeg, Veenhuizen, Vlieghuis, Vossebelt, Wachtum, Weijerswold, Wezup, Wezuperbrug, Zweeloo en Zwinderen.


</doc>
<doc id="51243" url="https://af.wikipedia.org/wiki?curid=51243" title="De Wolden">
De Wolden

De Wolden is 'n munisipaliteit in die Nederlandse provinsie Drenthe. Die munisipale gebied het sowat 24 000 inwoners (2011) en 'n oppervlakte van 299 km². De Wolden is in 1998 gestig en gevorm uit die munisipaliteite de Wijk, Ruinen, Ruinerwold en Zuidwolde. Die laaste is die administratiewe setel van die munisipaliteit.

Plekke in die munisipale gebied van De Wolden:
Alteveer, Anholt, Ansen, Armweide, Bazuin, Benderse, Berghuizen, Blijdenstein, Bloemberg, Braamberg (gedeeltelik), Buitenhuizen, Bultinge, De Oude Tol, De Stapel, De Stuw, De Tippe, de Wijk, Dickninge, Dijkhuizen, Drogt, Drogteropslagen, Dunningen, Echten, Eemten, Engeland, Eursinge, Fort, Gijsselte, Haakswold, Haalweide, Hees, Hoge Linthorst, Kerkenveld, Koekange, Koekangerveld, Kralo, Kraloo, Leeuwte, Linde, Lubbinge, Lunssloten, Middelveen, Nolde, Oldenhave, Oosteinde, Oosterwijk, Oshaar, Oud Veeningen, Paardelanden, Pieperij, Rheebruggen, Ruinen, Ruinerweide, Ruinerwold, Schottershuizen, Schrapveen, Steenbergen, Struikberg, Ten Arlo, Veeningen, Vuile Riete, Weerwille, Wemmenhove, Witteveen (gedeeltelik) en Zuidwolde.


</doc>
<doc id="51245" url="https://af.wikipedia.org/wiki?curid=51245" title="Spaans-Amerikaanse Oorlog">
Spaans-Amerikaanse Oorlog

Die Spaans-Amerikaanse Oorlog (Engels: "Spanish–American War", Spaans: "Guerra hispano-estadounidense") was 'n gewapende stryd tussen die Verenigde State van Amerika en Spanje, wat op 25 April 1898 met die Rewolusie in die Filippyne en Kuba begin het en op 12 Augustus 1898 met die anneksasie van die Filippyne, Guam, Kuba en Puerto Rico deur die Verenigde State van Amerika geëindig het.
Met die oorlog het Spanje sy laaste beduidende kolonies verloor, terwyl die VSA 'n imperialistiese mag geword het. Ná sy neerlaag het Spanje die Karoline-eilande, die Noordelike Mariana-eilande en Palau aan die Duitse Keiserryk verkoop, wat ná die einde van die Eerste Wêreldoorlog weer verloor is. Kuba het op 20 Mei 1902 onafhanklik geword en ná die Tweede Wêreldoorlog die Filippyne op 4 Julie 1946.


</doc>
<doc id="51248" url="https://af.wikipedia.org/wiki?curid=51248" title="Livingstone-Stanley-gedenkteken">
Livingstone-Stanley-gedenkteken

Die Livingstone–Stanley-denkmaal by Moegere in Burundi is 12 km suid van die hoofstad Bujumbura geleë, en kyk uit oor die Tanganjikameer. Dit merk die ligging van 'n besoek deur die ontdekkingsreisiger en sendeling Dr. David Livingstone en die joernalis en ontdekkingsreisiger Henry Morton Stanley, wat twee nagte naamlik tussen 25–27 November 1871 hier deurgebring het. In Frans word daarna verwys as "La Pierre de Livingstone et Stanley". Sekere Burundiane beweer hierdie ligging is die plek waar die beroemde eerste ontmoeting tussen Livingstone en Stanley plaasgevind het, waarby die laasgenoemde die bekende woorde geuiter het: "Dr. Livingstone, neem ek aan?".

Daardie ontmoeting het egter plaasgevind in Oedjidji in Tanzanië op 10 November 1871 soos duidelik uitgewys in Stanley se boek, "How I Found Livingstone". David Livingstone se joernaal bevestig ook Oedjidji as die ligging, met 'n inskrywing die dag voor die ontmoeting, wat lees "Vertrek met dagbreek en gaan na Oedjidji", 'n dorp wat aan hom welbekend was. Livingstone gee dan besonderhede van ontmoetings met verskeie Arabierinwoners van Oedjijdi, insluitend van een wat veronderstel was om sy goedere van 'n vorige besoek te stoor, voordat hy Stanley se besoek aanhaal.

Uit hulle geskrifte wil dit blyk dat die besoek aan Moegere die een van 25–27 November is, wat deur Livingstone en Stanley beskryf word as een van die mees gasvrye wat hulle geniet het. Die uitgekerfde datum, 25 November 1871, is op die rots waarneembaar. Hulle het in Oedjidji gerus vir ses dae, en toe per kano vertrek langs die noordoostelike meeroewer, op soek na riviere wat moontlik uit die Tanganjikameer kon vloei. By die Moegererivier het hulle die stat van hoofman Moekamba teëgekom, wat hulle verwelkom het en hulle 'n hut aangebied het om in te rus. Hulle het twee nagte oorgebly, en Stanley teken aan dat Livingstone se bediende Soesi weens die hoofman se gasvryheid baie dronk geword het. As die eerste Europeërs om die area te besoek, was hulle aankoms heuglik en sou die gebeurtenis by 'n sekere latere geleëntheid deur sekere mense verwar word met die eerste ontmoeting tussen Livingstone en Stanley. Op 'n aantal webblaaie kan die foutiewe aanduiding aangetref word.



</doc>
<doc id="51250" url="https://af.wikipedia.org/wiki?curid=51250" title="Livingstone-gedenkteken">
Livingstone-gedenkteken

Die Livingstone-gedenkteken wat in 1902 opgerig is, dui die plek aan waar die sendeling-ontdekkingsreisiger David Livingstone op 1 of 4 Mei 1873 oorlede is in hoofman Tjitambo se stat by Ilala naby die oewer van die Bangwêoeloemoerasse in Zambië. Sy hart is daar begrawe onder 'n Worsboom (mpundu of mvula) deur sy getroue bediendes Tjoema, Soeza, Mnjasere en Vtjopere, voordat hulle na die kus vertrek het met sy liggaam. In hulle geselskap was 'n geletterde swartman genaamd Jacob Wainwright, wat die inskrif "LIVINGSTONE MAY 4 1873" en die name van die bediendes op die boom aangebring het.

Teen 1899 het Tjitambo se stat, na die afsterwe van hul hoofman, na 'n ander woonplaas geskuif. Die boom was besig om tot niet te gaan, en is deur Robert Codrington afgesaag, wat deur die Britse Komissaris Alfred Sharpe gestuur is om plek vir 'n permanente gedenkteken voor te berei. Hy het 'n oopte in die bos gemaak, die gekerfde inskripsie verwyder en dit na die Koninklike Geografiese Vereniging se museum in Londen gestuur.

Die gedenkteken is in 1902 opgerig deur Owen Stroud en sekere swart ambagsmanne wat vanaf Fort Jameson (nou Tjipata) gereis het om die taak te verrig. Die ligging was steeds aangedui deur die oopte wat deur Codrington gemaak is. Stroud het 'n obelisk van ongeveer 6 m hoog opgerig, gebou uit gebrande baksteen en met sement toegepleister, en twee bronsplate wat van Londen gestuur is, daarop aangebring. (Hierdie twee is om en by 1935 vervang deur reserwekopieë, en in die 1950's deur bronsreplikas). Vier baksteen-en-hout hoekpale met yster en houtreëlings is om die basis aangebring, wat in die vroeë 1950's met ysterkettings vervang is. Toe die top van die obelisk beskadig is, is 'n bronskruis na herstelwerk boaan aangebring.

Die gedenkteken is bereikbaar vanaf die geteerde Serendje-Samfya-hoofweg via 'n afdraai na die noorde wat 10 km noordoos is van die suidwaartse afdraai na die Nasionale Kasankawildtuin. 'n Gruispad van ongeveer 30 km lei na die gedenkteken in 'n bebosde gebied. Let daarop dat David Livingstone nie oorlede is "op die oewers van Bangwêoeloemeer", soos in 'n aantal publikasies aangedui word nie, maar wel 100 km suidoos van die meer, naby die rand van die vloedvlakte wat aansluit by die Bangwêoeloemoerasse. Die area was ook nie in Barotseland soos in ander bronne aangedui word nie. Livingstone was besig om na te gaan watter riviere na en van die moerasse vloei, maar het die taak verrig teen die einde van die reënseisoen toe die jaarlikse vloed sy geselskap se kano's oor die vloedvlakte na die Lulimalarivier gesleur het. Die gedenkteken is 5 km suid van die Lulimala, 10 km suid van die rand van die vloedvlakte, en 40 km van die oewer van die permanente moerasse.

Daar is 'n besoekersboek in die nabye nedersetting se gesondheidsentrum.

Daar is tans vier bronsplate op die gedenkteken, waarvan die mees onlangse in 1973 toegevoeg is, wat meld: "Na 100 jaar het David Livingstone se gees en die liefde vir God sy vriende van alle rasse so geraak dat hulle hier vergader het in dankbetuiging op 1 Mei 1973, gelei deur Dr Kenneth David Kaunda President van die Republiek van Zambië."


</doc>
<doc id="51252" url="https://af.wikipedia.org/wiki?curid=51252" title="Worsboom">
Worsboom

Die Worsboom ("Kigelia") is 'n genus van angiosperms (blommende plante) in die familie Bignoniaceae. Die genus bestaan uit slegs een spesie, Kigelia africana. Dit kom reg deur tropiese Afrika vanaf Eritrea en Tsjad, suid tot noordelike Suid-Afrika, en die weste van Senegal en Namibië voor.

Die boom se genusnaam is afgelei van die Mosambiekse Bantoenaam, "kigeli-keia". Die algemene naam is Worsboom of "Sausage Tree" in Engels. Die boom se Arabiese naam verwys na "die pa van groot sakke" (Roodt, 1992).

Vrugte van die boom word vir 'n verskeidenheid van tradisionele Afrika-kure aangewend. Daar word geglo dat die vrugte vir rumatiek, slangbyte, bose geeste, sifilis, en selfs vir tornado's (Watkins, 1975) werk. 'n Alkoholiese drank soortgelyk aan bier word ook daarvan gemaak. Die vars vrugte is giftig en is 'n sterk purgeermiddel. Die vrugte word gedroog, gebraai of gefermenteer (Joffe 2003; Mc-Burney 2004) om dit vir menslike gebruik voor te berei. In Botswana word die boom se hout vir mokoro's ("mekoro"), jukke en rieme gebruik (Roodt 1992). Dit word selfs vir 'n aantal velsorg-produkte ingespan.

Die boom word algemeen as 'n sierplant in tropiese gebiede (vir sy dekoratiewe blomme en ongewone vrugte) gegroei. Die plekke waar dit aangeplant word moet egter met groot omsigtigheid gekies word. As die vrugte val kan dit ernstige besering veroorsaak en skade aan geparkeerde voertuie onder die bome aanrig.





</doc>
<doc id="51255" url="https://af.wikipedia.org/wiki?curid=51255" title="Bedeksadiges">
Bedeksadiges

Die bedeksadiges ("Angiospermae" of "Magnoliophyta") verwys na die takson van blomdraende plante. Hulle sluit die mees diverse groep plante op aarde in. Saam met die naaksadiges ("Gymnospermae"), maak hulle die groep plante uit wat sade voortbring. Bedeksadiges verskil egter van naaksadiges deurdat hulle blomme dra en ingeslote saadknoppe het. Naaksadiges daarteenoor, dra naakte sade in keëls of aan oop strukture.

Die bedeksadige plante se sade is feitlik sonder uitsondering opgesluit in 'n geslote vrugbeginsel. In teenstelling met naaksadige plante (Gymnospermae), wat geen stampers het nie en ook nie vrugte dra nie, het alle bedeksadige plante blomme met stampers en meeldrade wat as die plant se voortplantingsorgaan dien.

Bedeksadige plante kan in eensaadlobbige plante (monocotyledonae) en tweesaadlobbige plante (dicotyledonae) verdeel word. Alle blomplante word onder bedeksadige plante geklassifiseer, en daar is tans na raming meer as 250 000 verskillende soorte bedeksadige plante.

Kenmerkend vir bedeksadige plante is die feit dat dubbele bevrugting by die plant plaasvind, wat daartoe aanleiding gee dat die endosperm (kiemwit) die eindproduk van die plant se bevrugtingsproses is. 

Bedeksadige plante (subklas Angiospermae) is die vernaamste groep saadplante en is vir die mens se voortbestaan van die grootste belang. In teenstelling met naaksadige plante (Gymnospermae) is die bedeksadige plante se saadknoppe in 'n geslote vrugbeginsel opgesluit. Hierdie geslote vrugbeginsel is gewoonlik gevorm uit vergroeide vrugblare. Die saadknoppe word as ryp saad vrygestel sodra die vrugbeginsel (alleen of saam met ander blomdele) in 'n vrug ontwikkel het.

Nog 'n kenmerk van bedeksadige plante is dat hierdie plante blomme dra waarin die plant se voortplantingsorgane geleë is. Op die blom bodem is die kelk- en die kroonblare, wat 'n aantal meeldrade en een of meer stampers omhul. 

Tweeslagtige blomme het stampers en meeldrade, terwyl eenslagtige blomme net meeldrade (in manlike blomme) of net stampers (in vroulike blomme) het. Die meeldrade lewer die stuifmeelkorrels en die stamper die eiersel.

Omdat die geslagselle van die bedeksadige plante deur middel van reduksiedeling ontstaan, waartydens die chromosoomgetal gehalveer word, is die geslagselle haploïed. Sodra 'n stuifmeelkorrel met 'n eiersel versmelt, word 'n nuwe diploïede organisme gevorm, wat later tot 'n volwasse plant sal ontwikkel. Hierdie plant vorm weer geslagselle en die hele siklus word so voltooi. Die voortdurende afwisseling van haploïede selle (met een stel chromosome) en diploïede selle (met twee stelle chromosome) word metagenese genoem, met ander woorde, die afwisseling tussen geslagtelike en nie-geslagtelike reproduksie. 

Die saadknoppe in die vrugbeginsel bestaan uit een of twee vliese (saadmantels) om die nusellusweefsel, waaruit die eiersel later ontwikkel. Hierdie saadmantels vorm later die saadhuid. Reduksiedeling vind in die nusellusweefsel plaas, en dit gee daartoe aanleiding dat 'n embriosak (vroulike gametofiet) in die saadknop gevorm word. Een nusellussel is die makrospoormoedersel, wat deur middel van reduksiedeling vier makrospore vorm. Drie van hierdie makrospore ontbind en die vierde vergroot en vorm die embriosak. Die primêre embriosakkern deel weer in twee kerne wat elk na 'n teenoorgestelde pool van die embriosak beweeg. Hier vind daar weer eens verdeling plaas, wat daartoe aanleiding gee dat daar nou vier kerne by elke pool is. 'n Sekondêre embriosakkern word gevorm wanneer een kern van elke pool na mekaar beweeg en saamsmelt. Drie kerne by die een pool vorm die eierapparaat, wat uit een eiersel en twee hulpselle bestaan. Die ander drie kerne vorm die antipodale selle, wat geensins by die plant se bevrugting betrokke is nie. 

Die stuifmeel wat in die helmknoppe van die meeldrade gevorm word, word vrygestel wanneer dit ryp is. Die stuifmeelkorrels (mikrospore) het elk 'n harde buitewand en 'n sagte binnewand om die selsitoplasma, en een kern. Terwyl die stuifmeelkorrels nog in die stuifmeelsakkies van die helmknoppe is, deel die stuifmeelselle in twee, waardeur 'n vegetatiewe kern en 'n generatiewe kern gevorm word. Die vegetatiewe sel, wat soms die buissel genoem word, is groot, terwyl die generatiewe sel baie kleiner is. Die stuifmeel word deur insekte of deur die wind versprei, en beland op 'n stamper, waar dit ontkiem deurdat die eksien (die harde buitewand) oopbars en die intien (sagte binnewand) as 'n stuifmeelbuis in die styl afgroei. Die buis dring die saadknop binne. Die twee stuifmeelkerns wat ontstaan as die generatiewe kern in twee verdeel, beweeg met die stuifmeelbuis langs na die saadknoppe, waar dubbele bevrugting plaasvind: een manlike gameet (spermkern) versmelt met die eiersel en vorm die embrio. Die ander gameet vorm saam met die sekondêre embriosakkern die reserwevoedsel van die embrio. In die geval van naaksadiges (Gymnospermae) is die saadknoppe nie in 'n stamper geleë nie, maar wel op 'n spoordraende vrugblaar. Die stuifmeel val so direk op die saadknop. 

Die embrio bestaanuit die kiemwortel (radikuia), die pluimpie (plumula) en die saadlobbe, wat later in 'n volwasse plant ontwikkel. Die vrug van die plant word uit die vrugbeginsel gevorm. By sekere plante is daar 'n aantal sade in die vrug, soos byvoorbeeld by peulplante. Soms dra die vrug egter net een saad, soos by die okkerneut. 

Daar word onderskei tussen eensaadlobbige (monocotyledonae) en tweesaadlobbige plante (dicotyledonae) op grond van die aantal saadlobbe wat die plant het. Tweesaadlobbige plante se blare is gewoonlik netnerwig, terwyl eensaadlobbige plante se blare parallelnerwig is. In teenstelling met die tweesaadlobbige plante wat gewoonlik blomkranse dra wat vier- of vyfledig is, is dié van die eensaadlobbige plante gewoonlik net drieledig. Nog 'n duidelike verskil tussen eensaadlobbige en tweesaadlobbige plante kan in die rangskikking van die vaatbundels in die plantstingel waargeneem word. Tweesaadlobbige plante se vaatbundels is in 'n sirkel gerangskik, terwyl dié van die eensaadlobbige plant in die grondweefsel versprei is. 



</doc>
<doc id="51258" url="https://af.wikipedia.org/wiki?curid=51258" title="Emmen">
Emmen

Emmen is 'n munisipaliteit en stad in die Nederlandse provinsie Drenthe. Die munisipale gebied het sowat 110 000 inwoners (2011) en 'n oppervlakte van 350 km². Die stad Emmen het sowat 57 000 inwoners (2009).

In Emmen lê die suidelike uitlopers van die Hondsrug, wat loop tot die dorp Klazienaveen. Die hoogste punt van die Hondsrug (Haantjeduin, 26,5 meter) lê by die stad Emmen. In die suidooste lê die veen- en natuurgebied die Bargerveen.

Emmen besit 'n dieretuin (Dierenpark Emmen), 'n opelugmuseum oor Drenthe (Veenpark) en 'n professionele sokkerspan (FC Emmen).

Plekke in die munisipale gebied van Emmen:
Amsterdamscheveld, Angelslo, Barger-Compascuum, Barger-Erfscheidenveen, Barger-Oosterveen, Barger-Oosterveld, Bargeres, Bargermeer, De Peel, Delftlanden, Emmen (stad), Emmer-Compascuum, Emmer-Erfscheidenveen, Emmerhout, Emmermeer, Emmerschans, Emmerveen, Erica, Ermerveen, Foxel, Klazienaveen, Klazienaveen-Noord, Koelveen, Middendorp, Munsterscheveld, Nieuw-Amsterdam, Nieuw-Dordrecht, Nieuw-Schoonebeek, Nieuw-Weerdinge, Noordbarge, Oosterse Bos, Oranjedorp, Parc Sandur, Rietlanden, Roswinkel, Schoonebeek, Schutwijk, Veenoord, Weerdinge, Weiteveen, Westenesch, Westerse Bos, Wilhelmsoord, Zandpol, Zuidbarge en Zwartemeer.


</doc>
<doc id="51260" url="https://af.wikipedia.org/wiki?curid=51260" title="Kraaipan">
Kraaipan

Kraaipan is 'n dorp tussen Mahikeng en Vryburg in die voormalige Betsjoeanaland. Die dorp is belangrik in die Suid-Afrikaanse geskiedenis, as die toneel van die eerste gevegte van die Tweede Vryheidsoorlog. Na die oorlogsverklaring, op 12 Oktober 1899, het die Boere, onder leiding van Generaal Koos de la Rey, 'n gepantserde trein, die "Mosquito", by Kraaipan gebuit.




</doc>
<doc id="51261" url="https://af.wikipedia.org/wiki?curid=51261" title="Kruger-miljoene">
Kruger-miljoene

Die Kruger-miljoene of Kruger-ponde verwys na 'n skat wat na bewering teen die einde van die Tweede Vryheidsoorlog deur of in opdrag van pres. Paul Kruger versteek is. Besonderhede oor die grootte van die skat verskil aansienlik. Baie soektogte na die skat is onderneem maar sonder welslae. Die oorsprong van die storie is die feit dat die Boereregering goudontginning op 'n beperkte skaal voortgesit het voordat hulle die Rand verlaat het. Hierdie goudstawe is na die Pretoriase Munt geneem waarvandaan dit, sommige in halfgemunte vorm, later verwyder is. Die meeste daarvan is vir oorlogsuitgawes gebruik en sommige daarvan is moontlik in die veld begrawe. Die hoeveelheid goud betrokke is egter baie oordrewe.

Die waarde van een goue Paul Kruger Pond , bekend as 'n Kruger Pond is ongeveer ZAR 7 000 000.00 (sewe miljoen Rand). Die waarde van die moontlike aantal Kruger Ponde is ZAR 7 000 000 000.00 (sewe miljard rand).

Berekening van 7 Biljoen Rand se Kruger-miljoene

Volgens Historikus Hedley Chilvers is daar benewens die 100 000 Goue Ponde wat saam met Paul Kruger se trein gereis het 480 769 Onse Goud Betrokke (met 'n moderne waarde van subminimum ZAR 7 Biljoene oftewel 1202 stawe goud.

Ook van die myne is goud gekonfiskeer net voor die vertrek van Paul Kruger op 4 Junie uit Pretoria naamlik 183 138 Onse Goud oftewel 457 stawe goud vanaf Witwatersrandse Myne insluitend Robinson (198 stawe goud) , Ferreira Diep (104 stawe Goud) Ferreira (96 stawe goud) en verskeie klein goud myntjies (60 stawe goud).

Hierdie historiese berekening deur 'n historikus word bevestig onafhanklik deur Lord Alfred Milner wat bevestig dat 1 294 000 Britse Pond tussen 29 Mei en 4 Junie 1900 uit die Mint en Nasionale (de facto Reserwe) Bank asook 2 500 000 Britse Pond vanaf die Myne verwyder is en dat bewys kan word dat minstens 800 000 Britse Pond se Goud voorraad nie bereken kan word nie en vermis word.




</doc>
