<doc id="56302" url="https://af.wikipedia.org/wiki?curid=56302" title="Boheme">
Boheme

Boheme (Tsjeggies: "Čechy", Duits: "Böhmen", Nederlands: "Bohemen", Latyns: "Bohemia") was 'n land in Sentraal-Europa en is tans, naas Morawië (Tsjeggies: "Morava") en Tsjeggies-Silesië, een van die drie historiese landsdele van Tsjeggië. Sy bewoners word Bohemers genoem. Die historiese hoofstad is Praag ("Praha").

Boheme is in die weste van Tsjeggië geleë en word in die suide begrens deur Oostenryk, in die weste deur Beiere, in die noorde deur Sakse en die Lausitz, in die noordooste deur Silesië, en in die ooste deur Morawië. 

Boheme was in sy lang geskiedenis een van die lande van die Boheemse Kroon. In teenstelling met Middeleeuse Pole, wat hom tot diplomatieke betrekkinge met die Heilige Romeinse Ryk (HRR) beperk het, het Boheme as koninkryk deel geword van die HRR se politieke raamwerk. Die Boheemse koning was een van vyf sogenaamde keurvorste wat die Romeins-Duitse koning verkies het. 

Vervolgens, vanaf die 19de eeu, was Boheme 'n provinsie in en die industriële kernland van die Habsburgse dubbelmonargie Oostenryk-Hongarye. Tussen 1918 en 1939 en tussen 1945 tot 1992 het Boheme deel uitgemaak van Tsjeggoslowakye. Ná dié land se opsplitsing in twee onafhanklike republieke, Tsjeggië en Slowakye, vorm Boheme die groter deel van die Tsjeggiese Republiek - sowat twee derdes van die totale oppervlakte. Sy ryk en veelsydige kultuur is onder meer gevorm deur die wisselwerking van Tsjeggiese, Oostenryks-Duitse en Joodse invloede.

Alhoewel Slawiessprekende Tsjegge hulle gedurende die 5de of 6de eeu n.C. in die gebied gevestig het, verwys die landsnaam na sy vroeëre bewoners, die Keltiese Boïers, wat omstreeks 400 v.C. uit hul oorspronklike stamland tussen die Ryn-, Main- en Donauriviere na die gebied van die huidige Boheme gemigreer het om die eerste histories gedokumenteerde volk suid van die Reuse- en Ertsgebergte te word. Hier het hulle betreklik groot nedersettings gevestig, goudmunte geslaan en handel gedryf met ander dele van Europa. Sowat 400 jaar later het hulle onder die druk van Romeine in die suide en Germaanse stamme uit die noorde geswig. Die Germaanse Markomanne het onder leiding van Marbod 'n magtige ryk gestig wat oor Boheme en Morawië gestrek het. Marbod se bewind is later omvergewerp, maar desondanks het sy stam 'n beslissende magsfaktor gebly. Nog voor die 6de eeu n.C. het die Markomanne hulle blykbaar uit die streek teruggetrek. Die rede vir hul verdwyning is steeds onbekend. 

Wes-Slawiese stamme het die oorspronklike Donaugrens vanaf 527 aangeval en hulle blykbaar ook in groter getalle in Boheme gevestig. Volgens mitologiese oorlewerings was een van hul aanvoerders, Čech, die naamgewer vir die land en sy bewoners. Maar reeds in die tweede helfte van die 6de eeu het die Aware, 'n nomadiese steppevolk uit Sentraal-Asië, Slawiese stamme in die gebied onderwerp. Hulle is eers vanaf 796 deur die Frankiese koning Karel die Grote uit Boheme verdryf. Die bevryding het teen 'n baie hoë prys gekom - die vorstedomme Boheme, Morawië en Wes-Slowakye het deel van die Frankiese Ryk geword en was vervolgens skatpligtig aan die Frankiese konings. Om hulself aan dié skatpligtigheid te onttrek, het die vorstedomme saamgesluit in 'n politieke unie waarna geskiedkundiges later as die "Groot-Morawiese Ryk" sou verwys. Hier het Tsjeggiese vorste uit die Přemyslide-dinastie in die nuutgestigte Praag 'n leidende rol gespeel.

Boheme en sy buurlande het nog deel uitgemaak van die Beierse bisdom Regensburg. Om naas hul politieke ook die kerklike selfstandigheid te verwerf, het die heersers hulle tot die Bisantyne gewend wat ingestem het om sendelinge onder leiding van twee broers, Cyrillus en Methodius van Saloniki, na Boheme, Morawië en Slowakye uitgestuur het. Die sendingwerk in Boheme is vanuit Morawië begin waar Cyrillus en Methodius op 5 Julie 863 aangekom het. Hulle het die Evangelie nie in Latyn gepredik nie, maar in die Slawiese landstaal. 5 Julie is in Tsjeggië ná die Fluweelrewolusie van 1989/90, waartydens die kommunistiese bewind omvergewerp is, tot openbare vakansiedag verklaar.

In die 10de eeu was groot dele van Boheme gekersten. Tegelykertyd het die heersende Přemyslide-dinastie hul Boheemse magsgebied gekonsolideer. Ondanks hul toenemende afhanklikheid van die Heilige Romeinse Ryk het die Přemyslide daarin geslaag om Morawië by hul magsfeer in te sluit en die twee landsdele in 'n gemeenskaplike koninkryk te verenig.

Vratislav II, wat tussen 1061 en 1092 geregeer het, was die eerste Přemyslide-heerser wat die titel "Koning van Boheme" as 'n persoonlike en nie-oorerflike voorreg uit die hande van die Heilige Romeinse keisers ontvang het. Die belangrikste heerser uit die dinastie, Otakar I, is as erflike koning van Boheme benoem. Boheme was vervolgens 'n koninkryk binne die politieke raamwerk van die Heilige Romeinse Ryk wat as Ryksleen beskou is. As keurvorste van die Ryk het sy konings hoë ereampte beklee soos dié van "Pincerna Imperii" ("Reichsschenk"). Otakar II het van Boheme een van die leidende moondhede in Sentraal-Europa gemaak wat ook ekonomies gefloreer het. In die tyd van Oostenryk se "Interregnum" het Otakar II dele van dié land in sy magsgebied ingesluit. Om dit verder uit te brei tot die Adriatiese See, het Otakar II daarnaas ook oorloë teen Hongarye gevoer.

Die regeringstyd van Otakar I Přemysl en sy seun Wenceslaus I is deur ingrypende maatskaplike veranderinge in Boheme gekenmerk. Een van die heersers se belangrikste doelwitte was om tot dusver onbewoonde gebiede te koloniseer. Hiervoor is, ook met die steun van adel en kloosters, groot getalle Duitssprekende setlaars in Boheme gevestig wat nie net intensiewe boerderymetodes in landelike streke ingevoer het nie, maar ook talle nuwe nedersettings gestig het. Boheme se reg- en geldstelsel is aangepas by dié veranderinge, net soos die land se handelsbetrekkinge. Boheme se oorskot landbougoedere moes, net soos die produkte van ambagsmanne, uitgevoer word, en so is nuwe handelsbande aangeknoop en het nuwe handelspaaie ontstaan. Die groeiende vraag na edel- en ander metale was die drywer vir die ontwikkel van die plaaslike mynbousektor.

Met die golf van Duitssprekende immigrante is Boheme se demografiese struktuur doelbewus verander na dié van 'n etniese dualisme, die naasbestaan van twee volksgroepe van Tsjeggies- en Duitssprekendes wat een van die beslissende faktore van Boheme en Morawië se politieke, ekonomiese en sosiale ontwikkeling tot in die 20ste eeu sou word. 

Nog in 1921, drie jaar ná die ontbinding van die Habsburgse dubbelmonargie Oostenryk-Hongarye, wat as anachronistiese veelvolkestaat ervaar en deur beweerde nasionale state op etniese basis vervang is (alhoewel dié lande vanweë hul etniese samestelling op hul beurt weer as veelvolkestate beskou moes word), en ondanks die negatiewe uitwerkings van die Hussiete- en die Dertigjarige Oorlog, was 22,5 persent van die Boheemse bevolking Duitssprekend. Eers toe het hulle begin om 'n spesifieke nasionale bewussyn as sogenaamde Sudete-Duitsers te ontwikkel.

Toe Otakar II tydens 'n inval in Oostenryk gesneuwel het, was Boheme se lot beseël. Sy magsgebied en invloed is merkbaar beperk, terwyl die heerskappy van die Přemyslide-dinastie in 1306 beëindig is. Vanaf 1310 is die koninkryk Boheme deur die Huis Luxemburg geregeer. Teen die einde van die 14de eeu het hul magsgebied naas Boheme ook Morawië, Silesië, Opper- en Nederlausitz ingesluit. Karel van Luxemburg, wat as Boheemse koning geregeer het, is in 1355 as Karel IV tot keiser van die Heilige Romeinse Ryk verkies. Hy word onthou as stigter van die Universiteit van Praag, wat in 1348 gevestig is. 'n Oorgrote meerderheid van die dosente en studente was egter Duitssprekend sodat na die instelling ook as die eerste Duitse universiteit verwys kan word. Ewe noemenswaardig was Karel se bydrae tot die groei van Praag wat onder sy heerskappy grootliks uitgebrei en uiteindelik tot keiserlike regeringsetel van die Heilige Romeinse Ryk verhef is. Vanaf dié tydperk was Praag een van die leidende intellektuele sentrums en kunsmetropole in Sentraal-Europa.

In die vroeë 15de eeu het die godsdienstige stryd tussen die Rooms-Katolieke Kerk en aanhangers van die Boheemse kerkhervormer Jan Hus, wat in 1415 in Konstanz, Suid-Duitsland as ketter verbrand is, op 'n oorlog tussen Boheemse Hussiete en Rooms-Katolieke magte uit Boheme en ander dele van die Heilige Romeinse Ryk uitgeloop. Die konflik was nie suiwer godsdienstig van aard nie, maar het ook voortgespruit uit beweerde sosiale en maatskaplike misstande. So het Hussiete ook in opstand teen die welvarende Duitssprekende bevolking gekom en op die stigting van 'n nasionale Boheemse staat aangedring. Morawië is nouliks geraak deur die Hussiete-oorlog wat in sy westelike buurland tienduisende menselewens geëis het. 

In die slag van Lipany het die Taboriete, die radikale vleuel van die Hussiete-beweging, in 1434 'n verpletterende neerlaag teen 'n militêre alliansie van Katolieke en gematigde Hussiete (die sogenaamde Utraquiste) gely. So kon in 1436 tydens die Konsilie van Basel 'n skikking bereik word waarvolgens aan gematigde Hussiete 'n mate van geloofsvryheid toegestaan is, terwyl die Rooms-Katolieke Kerk se gesag in geestelike sake beperk is.

In 1437 het die Luxemburg-dinastie uitgesterf. Die Boheemse adel kon voordeel trek uit die voortgaande dispuut rondom die troonopvolging en sy politieke invloed merkbaar vergroot - ten nadeel van die monargie, stedelike bevolkings en die boerestand. Die laasgenoemde is van die meeste van sy vryhede ontneem, sommige boere se status is deur adellike grondbesitters selfs afgeskaal tot dié van lyfeienes. Die Poolse Jagiellone-dinastie, wat Boheme tussen 1471 en 1526 geregeer het, was nie in staat om 'n effektiewe regering in Boheme daar te stel nie.

In 1526 het die Jagiellone in hul manlike linie uitgesterf. Die Habsburgse aartshertog van Oostenryk, Ferdinand I, broer van die magtige keiser Karel V, het vervolgens aanspraak gemaak op die Boheemse troon. Uiteindelik het Boheme onder Habsburgse bewind gekom, en Ferdinand het, ondanks die feit dat hy Rooms-Katoliek was, aanvanklik 'n gematigde standpunt ten opsigte van godsdienstige sake ingeneem. Maar kort voor lank is hy - net soos sy opvolgers - genoodsaak om sy Protestantse opponente openlik te konfronteer. Teen die middel van die 16de eeu het die Jesuïete-orde die opdrag gekry om die Teenreformasie in Boheme deur te voer. Naas godsdienstige dispute het die beperking van politieke regte en hoë belastingtariewe, wat uit die Habsburgse oorlogvoering teen die Turke voortgespruit het, tot groot ontevredenheid gelei.

Die konflik tussen Protestante en Rooms-Katolieke het sy hoogtepunt in 1618 bereik toe die nie-Katolieke Boheemse state openlik in opstand gekom het teen die Habsburgse bewind. Ná 'n kortstondige episode, waartydens die state in 1618 keurvors Frederik van der Palts - die politieke leier van die Protestante in die Heilige Romeinse Ryk wat, soos algemeen verwag is, weens sy huwelik met 'n Engelse adellike ook op die steun van Engeland sou kon reken - as Boheemse koning verkies en in die volgende jaar in die Praagse kasteel se Sint-Vituskatedraal gekroon het, het keiser Ferdinand II saam met Frederik se neef, die Katolieke hertog Maksimiliaan I van Beiere, alle magte ingespan om dié uitdaging van Europa se leidende groot moondheid teen te staan. Habsburgse gesag oor Boheme sou met militêre mag herstel word. 

Nadat die Protestantse magte op 8 November 1620 in die Slag van die Wit Berg ("Bílá Hora") 'n verpletterende nederlaag teen die keiserlike geallieerdes gely het, het Frederik, wat voortaan na aanleiding van sy kort bewind as "Winterkoning" bekend gestaan het, met sy gesin na Holland gevlug. Boheme het sy status as koninkryk binne die Heilige Romeinse Ryk kwytgeraak en was vervolgens ondergeskik aan die Habsburgers se absolutistiese gesag. Protestantisme is onderdruk, terwyl die Rooms-Katolieke geloof vanaf 1624 verpligtend geword het en die oorgrote meerderheid van die Boheemse bevolking geleidelik teruggekeer het na die Rooms-Katolieke Kerk. Met die onteiening van Protestantse adellikes en die herverdeling van hul grondbesit onder die Kerk en Katolieke aanhangers van die Habsburg-bewind het 'n lojale Katolieke adelstand in Boheme ontstaan. Gelyke status is aan Tsjeggies en Duits as landstale verleen - 'n maatreël wat in die praktyk 'n verdere verskuiwing ten gunste van Duits tot gevolg gehad het. In 1635 het die Lausitz en teen die middel van die 18de eeu ook Silesië verlore gegaan. In dié tydperk is Boheme volledig versmelt met die Oostenrykse ryk. Dié politieke status het tot die vroeë 20ste eeu onveranderd gebly.

Gedurende die lang heerskappy van Maria Theresia tussen 1740 en 1780 het Boheme en Morawië nog eens gebuk gegaan onder die leed van besettings en oorloë. Haar seun en opvolger Joseph II (1780–1790) het met sy hervormings die lot van boere verbeter. Lyfeienskap is in 1780 opgehef sodat die landelike bevolking hul woonplekke vrylik kon kies. Dié besluit was onder meer ekonomies gemotiveer omrede Oostenryk ná die verlies van byna heel Silesië aan Pruise in 1745 die industrialisering van Boheme en Morawië sterk bevorder het. Plattelandse bewoners kon in die mannekragbehoeftes van nuwe nywerhede voorsien wat in bosryke grensgebiede soos Noordoos-Boheme en die Boheemse Woud (Šumava) ontstaan het. Yster-, tekstiel- en glasvervaardiging het, net soos masjienbou, sterk groei in Boheme en Morawië getoon. 

Napoléon Bonaparte se oorwinning in die veldslag naby Austerlitz (Slavkov u Brna), 'n klein dorpie buite Brno, waar hy die geallieerde magte van Oostenryk en Rusland verslaan het, was in 1805 die beginpunt van groot politieke omwentelinge in Sentraal-Europa. Om enige aanspraak op die Heilige Romeinse keiserkroon van Napoléon se kant af te weer, het keiser Frans II in 1806 afstand van die troon gedoen. Die Heilige Romeinse Ryk is vervolgens amptelik ontbind.

Net soos elders in Europa, was die 19de eeu ook in Boheme 'n tydperk van nasionale ontwaking. Die nasionale bewussyn het uitdrukking gevind in 'n taalkundige en literêre herlewing wat veral deur die stedelike burgerdom gesteun is. Die adel was nouliks hierby betrokke, terwyl Duitssprekendes in toenemende mate as verteenwoordigers van 'n vreemde buitelandse moondheid waargeneem is. Tsjeggiese nasionalisme is aanvanklik deur die Oostenrykse owerheid onderdruk, terwyl Duits die algemene onderwystaal in hoërskole en universiteite geword het. 

Tsjegge het voortgegaan om vir federale strukture en selfregering binne die Oostenryks-Hongaarse monargie te stry, terwyl ook van Slowaakse kant af kritiek gelewer is op die Habsburgse beleid teenoor etniese groepe. Tydens die Slawiese Kongres, wat op 1 Junie 1848 in Praag gehou is, het František Palacký om vir die staatkundige hervorming van die Oostenrykse Keiserryk uitgespreek wat in 'n federasie van nasies met gelyke regte omgeskep sou word. Die Pragse Pinksteropstand van dieselfde jaar is bloedig onderdruk, maar Boheemse en Morawiese boere is nogtans bevry van die laaste patrimoniale strukture op die platteland, terwyl ekonomiese mag, wat voorheen hoofsaaklik in die hande van die adel was, geleidelik aan die groeiende middelklas oorgedra is. In die nuwe Oostenrykse grondwet van 1849 is die reg op nasionale identiteit net soos taalregte vir alle burgers formeel verskans.

In die volgende vyf dekades het Tsjeggies- en Duitssprekendes op ekonomiese en kulturele gebied uiteenlopende paaie ingeslaan. In die Noord- en Wes-Boheemse nywerheidsgebiede het Duitse tekstielabeiders 'n werkersbeweging in die lewe geroep waaruit die Sosiaaldemokratiese Party sou voortspruit. Met die toekenning van algemene stemreg aan mans het Sosiaaldemokrate in die verkiesing van 1907 weliswaar die grootste party geword. maar hulle het nie daarin geslaag om die nasionale verskille tussen Duits- en Tsjeggiessprekendes te oorbrug nie. Die nasionale Tsjeggiese beweging was intussen in twee kampe verdeel - gematigde Oud-Tsjegge en radikale Jong-Tsjegge. Die laasgenoemdes het verregaande outonomie opgeëis.

Teen die einde van die Eerste Wêreldoorlog het die twee verwante volksgroepe van Tsjegge en Slowake in 1918 saamgespan om die Republiek Tsjeggoslowakye te vorm, met Boheme as sy nywerheidshartland.

Die belange van die Duitssprekende minderheid in Wes-Boheme, die Sudete-Duitsers, was vir Nazi-Duitsland 'n voorwendsel om die jong republiek, wat sedert Adolf Hitler se magsoorname as 'n toevlugsoord vir baie politieke vlugtelinge gedien het, te destabiliseer. Die Tsjeggiese regering se beleid teenoor etniese minderhede was soms omstrede weens sy nasionale eensydigheid. So is talle Duitssprekende boere as gevolg van 'n grondhervorming in 1919 onteien, en ingevolge die taalwet van 1926 is sowat 30 000 Duitssprekende amptenare weens hul gebrekkige kennis van Tsjeggies uit die staatsdiens ontslaan en skole met Duits as onderrigmedium gesluit. Ekonomies het die jong republiek egter betreklik goed gevaar sodat dit ook deur die etniese minderhede gesteun is. Partye, wat Duitssprekendes verteenwoordig het, was deel van koalisieregerings.

Eers die Groot Depressie, wat in 1929/30 begin het, het Tsjeggoslowakye in 'n ernstige krisis gedompel. Baie Duitssprekendes was geneig om te radikaliseer. In die algemene Tsjeggiese verkiesing, wat op 19 Mei 1935 gehou is, het twee derdes van die Sudete-Duitse kiesers vir die Sudete-Duitse Party (SdP) onder leiding van Konrad Henlein gestem wat as buitelandse tak van Hitler se Nasionaal-Sosialistiese Duitse Arbeidersparty opgetree het - ondanks die feit dat hulle in 'n funksionerende demokrasie met onafhanklike media en 'n goed georganiseerde politieke opposisie geleef het. Die SdP was die grootste party in die Tsjeggoslowaakse parlement. In sy Karlsbad-program van 24 April 1938 het die party vir omvattende outonomie vir die Sudete-Duitse gebiede gepleit - 'n onaanvaarbare eis vir die Praagse regering. Die politieke geskil tussen regering en SdP het vir Hitler 'n gunstige geleentheid gebied om met 'n inval te dreig. Duitse troepe het langs die grens met Tsjeggoslowakye saamgetrek, en ook Praag het begin om sy weermag te mobiliseer.

In 'n laaste poging om die dreigende oorlog af te weer, het die Verenigde Koninkryk en Frankryk op 29 September 1938 die Ooreenkoms van München met Hitler gesluit waarvolgens Tsjeggoslowakye gedwing is om grensgebiede, wat deur Sudete-Duitsers bewoon is, aan die Duitse Ryk af te staan. Tsjeggiese verteenwoordigers was nie betrokke by dié ooreenkoms nie. Boheme en Morawië het 'n halfjaar later, op 15 Maart 1939, Duitse protektorate geword nadat die Tsjeggiese regering onder Hitler se druk moes swig. 

Die Tsjeggoslowaakse staat is ná die Tweede Wêreldoorlog deur die geallieerde moondhede herstel. Boheme het nog vier jaar lank, tot 1949, voortbestaan as die land se mees westelike provinsie. Onder die kommunistiese bewind, wat deur Sowjet-Rusland geïnstalleer is, is Boheme - net soos Morawië en Slowakye - verdeel in nuwe, kleiner administratiewe distrikte.

Boheemse kristalglas, wat tradisioneel sedert die 16de eeu veral in Noord- en Wes-Boheme vervaardig word, geniet wêreldfaam. So versier Boheemse kroonlugters en geslypte glasprodukte soos wyn- en brandewynglase, vase, flesse en houers al eeue lank Europese paleise en welvarende huishoudings. Daarnaas word ook juweliersware van glas vervaardig.

Boheemse glas is van hoë gehalte. Vir sierglas word gewoonlik suiwer kwartssand en potas gebruik. Die laasgenoemde bestanddeel kan deur groter hoeveelhede loodoksied vervang word; so word na dié soort sierglas ook as loodkristal verwys. Egte Boheemse loodkristal behoort 'n minimum-inhoud van 24 persent lood te bevat, terwyl glasblasers ook besonderse metodes vir sy vervaardiging inspan. Hierdie sierglas is weens sy hoë brekingsindeks baie geskik vir diepslyping en graveerwerk en stel glasslypers in staat om gesofistikeerde versierings te skep. Invallende ligstrale word in die kleure van 'n reënboog gebreek. Die klank van loodkristal-drinkglasies, wat teen mekaar gestoot word, klink daarnaas besonders aangenaam.

Kwartssand word in Boheme veral in die Boheemse Woud of Šumava-bergstreek (Duits: "Böhmerwald") in die grensgebied met Beiere aangetref sodat dié gebied die historiese bakermat van Boheemse loodkristal was. Die belangrikste sentrum van Boheemse glasblasery is egter in 'n ander bergreeks geleë, die Jizera (Duits: "Isergebirge") wat deel uitmaak van die groter Sudete-bergreeks. Ook hier word groot hoeveelhede kwartssand ontgin, net soos anderkant die grens in die Beierse bergreekse Bayerischer Wald (Beierse Woud) en Oberpfälzer Wald. Belangrike glasblaserye is in albei streke gesetel, veral omdat die bosryke berggebiede glasblasers ook van oudsher van groot hoeveelhede potas (kaliumkarbonaat) en hout kon voorsien. Die laasgenoemde is as brandhout vir glasoonde benodig.

Die eerste glasblasers was immigrante uit die Saksiese Ertsgebergte wat hulle in die eerste helfte van die 16de eeu onder meer in die Jizera-, Šumava- en Reusegebergte gevestig het. Aanvanklik is, soos elders in Noord-Europa, eenvoudige woudglasprodukte, veral drinkglase, vervaardig. Kunstenaars, wat aan keiser Rudolf I se hof in Praag werksaam was, onder wie befaamde steensnyers soos die Milaanse Miseroni-gesin en Caspar Lehmann (1570–1622), 'n boorling van Duitsland na wie verwys word as die eerste glassnyer van die moderne tydperk, het met hul kunsvol geslypte bergkristalle en ander edelgesteentes die inspirasie gelewer vir meer gesofistikeerde glasware. So het Boheemse glasblasers dikwandige glassoorte begin ontwikkel wat so suiwer en hard sou wees soos bergkristal en maklik gesny en geslyp kon word.

'n Deurbraak is in die tweede helfte van die 17de eeu behaal met die ontwikkeling van die sogenaamde Boheemse kristal, 'n soort krytglas waarvoor tydens die vervaardigingsproses kalk as kryt by 'n mengsel van kwartssand en potas gevoeg is om smeltoonde meer doeltreffend te maak. Terwyl glasware voorheen hoofsaaklik met ondeursigtige emaljekleure versier is, kon glas voortaan geslyp en gegraveer word. Glasveredeling het nie meer in glasblaserye self plaasgevind nie, maar in Noord-Boheemse nedersettings soos Noy Bor (Duits: "Haida"), Kamenicky Senov ("Steinschönau") en hul omgewing van waar plaaslike glashandelbedrywe Boheemse glasware na die buiteland uitgevoer het.

Teen die begin van die 18de eeu het loodglas, wat in Engeland vervaardig en van kunsvol geslypte versierings voorsien is, net soos Franse glasware van glasblaserye soos Baccarat en Saint Louis, wat volgens die Engelse voorbeeld geblaas en bewerk is, strawwe mededingers op die internasionale glasmark geword. Danksy hul internasionale handelsbetrekkinge kon Boheemse glasblaserye en ateljees die nuwe ontwikkelinge betyds raaksien en die gehalte van hul eie glasware verhoog asook slypversierings by die veranderde markvraag aanpas. Naas kleurlose glas is nou ook gekleurde glasware in baie skakerings vervaardig, net soos opgelegde glas waarvoor 'n kleurlose of gekleurde glaskern verskeie kere in anderskleurige glasmassa's gedompel en daarna gedeeltelik geslyp is om hoogs kunsvolle glasware met reliëfagtige versierings in verskillende kleure te produseer. Hierdie produk was uniek en ongeëwenaar op internasionale markte en is onder meer in Neuwelt in die Reusegebergte, in Suid-Boheme en in die Šumava-bergstreek vervaardig. 

Glas wat volgens die Boheemse metode vervaardig is - "à la façon de Bohème" - was van die hoogste moontlike standaard, en selfs glasblaserye in die Italiaanse dorpie Murano naby Venesië - oorspronklik een van die wêreldleiers in die bedryf - het pogings aangewend om glas van dieselfde hoë gehalte te produseer. Teen die begin van die 19de eeu het 'n klein stadjie in Noord-Boheme, Jablonec (Duits: "Gablonz"), met sy kunsvol geslypte glaskristalle opslae gemaak in die modebedryf. Die sukses, wat met glasjuweliersware behaal is, het Jablonec só welvarend gemaak dat die stadsvaders 'n statige raadsaal en operahuis kon bekostig.

'n Boorling van Georgenthal naby Jablonec, Daniel Swarovski (1862–1952), was die naamgewer vir 'n onderneming en handelsmerk van wêreldfaam wat in 1895 in Oostenryk gestig is. Swarovski se visie was om 'n diamant te skep wat iedereen kon bekostig. Hiervoor het hy 'n elektriese masjien ontwikkel wat glaskristalle met 'n tot dusver ongekende graad van presisie kon slyp en veredel. 

'n Ander wenresep vir Boheemse glasblaserye was om vinnig in die vraag na nuwe stylrigtings te voorsien. So is Boheemse gehalteglas volgens die heersende smaak deur kunsstyle soos historisme en Jugendstil (Art Nouveau) beïnvloed. In die tweede helfte van die 19de eeu was die Weense glasnyweraar Ludwig Lobmeyr (1829–1917) die drywende krag agter nuwe ontwikkelinge in die Boheemse glasbedryf. So het hy tradisionele veredelingstegnieke en style laat herleef en gelyktydig nuwe versierings, onder meer in die Oosterse styl, deur Weense argitekte en kunstenaars laat ontwerp wat in sy Boheemse glasblaserye vervaardig is. Omstreeks 1900 het die glasblasery in Klastersky Mlyn ("Klostermühle"), 'n nedersetting in die Šumava-berge, internasionale sukses behaal met kunsvol vervaardigde, gekleurde en iriserende Jugendstil-glasware.

Boheemse kristalglas het ook tydens vier dekades van sosialistiese bewind vanaf die laat 1940's nie sy bekoring verloor nie. Volgens die heersende ekonomiese ideologie is die meeste glasblaserye genasionaliseer en as staatsondernemings bedryf, maar die wêreldwye vraag na gesofistikeerde glasware was steeds hoog. Boheemse glaskuns is onder een gemeenskaplike handelsmerk bemark - "Bohemia Glass". Die bedryf het in die tydperk tussen die 1950's en 1970's 'n nuwe bloeitydperk beleef toe jong kunstenaars en glasblasers met innoverende ontwerpe beïndruk het. Boheemse glas was nie net in westerse gewild nie, maar ook in sosialistiese ekonomieë waar dit maklik geruil kon word teen skaars verbruikersgoedere.

Ná 1990 is Boheemse glasblaserye geprivatiseer. Die bedryf het ná die oorskakeling na 'n markekonomie ook in Tsjeggië nog 'n kort bloeitydperk beleef. Omstreeks 2000 het die vraag na kristalglas, wat met handearbeid vervaardig word, egter drasties begin afneem namate massaware uit die Verre Ooste, wat teen betreklik laer koste op nywerheidskaal vervaardig word, die wêreldmark oorvloed het. Talle Boheemse ondernemings met 'n lang tradisie van glasblasery was genoodsaak om hul deure te sluit. Die oorblywende glasblaserye spits hulle op eksklusiewe produkte soos kroonlugters, vase en figure toe wat in beperkte oplae vervaardig word.

Net soos in Suid-Morawië het ook in Boheme in die 9de eeu die eerste kerkgeboue ontstaan wat van steen gebou is, soos naby Praag. Twee godsdienstige geboue, wat tans onder die Praagse Sint-Vituskatedraal begrawe lê, was rigtingwysend vir voor-Romaanse en Romaanse boumeesters - die Vitusrotunda, 'n ronde kerkgebou met vier apsides wat tussen 926 en 930 ontstaan het, en die Vitusbasiliek, 'n dubbelkoorgebou met 'n westelike dwarsskip en twee kriptes. Die St. Emmerankerk in die Beierse Regensburg het volgens dieselfde ontwerp ontstaan.

Die meerderheid godsdienstige geboue in die Romaanse styl is kloosterkerke wat as basilieke ontwerp is, soos die Sint Joriskerk in die Praagse kasteelkompleks. Die eerste saalkerk in Boheme is deur die Premonstratenser-orde in Teplá naby Mariënbad opgerig en in 1232 gewy. Uniek aan Boheme is ronde kerkgeboue soos die Sint Martinskerk wat deel uitmaak van die Praagse Vyšehrad-vesting.

Teen die middel van die 13de eeu het die Cisterciënser- en bedelordes nuwe Gotiese stylelemente ingevoer. Die eerste suiwer Gotiese kerkgebou, die Praagse Agnesklooster se Fransiskuskerk, is in 1250 voltooi. Baie ander voorbeelde van Gotiese kloosterkerke is in die Hussiete-oorloë vernietig. Die Gotiese styl is ook op wêreldlike geboue toegepas. Om die ryksgrense te verdedig, wat tydens die regentskap van die Přemyslide-heerser Otakar II en sy opvolgers in suidwaartse rigting verskuif is, is 'n hele reeks van kastele gebou, waaronder die Cheb-kasteel, die koninklike kastele van Zvíkov en Písek, en die biskoplike kasteel van Horšovský Týn.

Die kunssinnige keiser Karel IV het grootliks bygedra tot die ontwikkeling van 'n hoogs gesofistikeerde Boheemse boukuns wat aanvanklik nog sterk Franse invloede getoon het. So is die koninklike paleis te Praag volgens die voorbeeld van Franse koninklike residensies op die Paryse Île de la Cité omgebou - die plek waar Karel grootgeword het. Om die Sint-Vituskatedraal volgens die Gotiese styl te herbou, het Karel Matthias van Arras aangestel, 'n Franse boumeester wat onder meer in Avignon werksaam was, destyds die setel van die pous. Ná Matthias se afsterwe in 1352 is die boubedrywighede voortgesit onder leiding van Peter Parler en sy seuns, boumeesters uit Schwäbisch Gmünd.

Die doedelsak of sakpyp, wat tans hoofsaaklik met Keltiese gebiede of die Balkanskiereiland (die Bulgaarse "gajda") verbind word, het sy oorsprong in die Mediterreense wêreld waar dié instrument reeds omstreeks 1000 v.C. gespeel is. Waarskynlik het Romeinse soldate dit op hul veldtogte na ander gebiede in Europa geneem waar verskillende plaaslike variante daarvan ontwikkel het, soos die Spaanse "gaita", die Duitse "Hümmelchen" of die Boheemse bok. Die Tsjeggiese woord vir doedelsak, "dudy" ('n vroulike meervoudsvorm), het sy wortel in die Ou Kerkslawiese woordstam "dud-" "blaas". Hiervan afgelei is die Duitse en Afrikaanse terme "Dudelsack" en doedelsak.

Die Duitse komponis Michael Praetorius (1571–1621) verwys in sy musiekwetenskaplike werk "Syntagma musicum" na 'n sakpyp wat as "Großer Bock" ("Groot bok") bekend gestaan het en van die kenmerkende horings voorsien is. Die bok (die naam is afgelei van die blaaspyp wat soos die kop van 'n bok lyk, maar kan ook verwys na die materiaal wat vir die lugsak gebruik is, naamlik bokvel) is nog tot in die 19de eeu in dele van Sentraal-Europa gespeel. 

Vandag is dit hoofsaaklik beperk tot Tsjeggië en word hier veral in Suid-Boheme, terwyl verwante doedelsakke onder meer in dele van Slowakye, Pole, Hongarye, Kroasië en Sorbe in die Duitse Lausitzstreek aangetref word. Duitssprekende bokmusikante het die instrument na Nieu-Seeland saamgeneem waar dit nog tot in die 1990's deur nakomelinge van immigrante in die Boheemse nedersetting Puhoi gespeel is. Die tradisie word daar voortgesit deur Engelssprekende Nieu-Seelanders, terwyl die bok-doedelsak intussen ook in Beiere en Oostenryk weer gewild geraak het.

Die sentrum van moderne Boheemse doedelsakmusiek is Strakonice in die suide van die land waar bokmusiek ná die Tweede Wêreldoorlog herleef het. Die plaaslike legende van Švanda, die bokspeler, vorm een van die historiese agtergronde vir Strakonice se rol as doedelsak-hoofstad. 'n Musikant van Strakonice wat die instrument perfek kon speel, Josef Řezný, was in die 1960's een van die medestigters van die Internasionale Doedelsakfees wat sedert 1967 tweejaarliks in Augustus plaasvind. Die plaaslike kasteel huisves 'n uitstalling oor doedelsakke.


</doc>
<doc id="56308" url="https://af.wikipedia.org/wiki?curid=56308" title="Ngwenya">
Ngwenya

Ngwenya is 'n dorp in westelike Eswatini, naby die grens met Suid-Afrika, noord-wes van Mbabane op die MR3-pad. Die Suid-Afrikaanse dorp oorkant Ngwenya is Oshoek in die Mpumalanga-provinsie.

Die dorp is bekend vir glasproduksie en glaskuns. Die Malolotja-natuurreservaat is naby die dorp geleë.

Die Ngwenyamyn word as die oudste myn ter wêreld beskou. Boesmans het 40 000 jaar gelede hier gemyn om verf vir hulle rotstekeninge te vervaardig. Hier is tot die jare 1970 kommersieel gemyn om Japan van yster vir die bou van motorvoertuie te voorsien.


</doc>
<doc id="56312" url="https://af.wikipedia.org/wiki?curid=56312" title="Morawië">
Morawië

Morawië (Tsjeggies en Slowaaks: "Morava" , Duits: "Mähren", Latyns: "Moravia") is - naas Boheme en Oostenryks- of Tsjeggies-Silesië - een van die drie historiese lande van Tsjeggië, geleë in die ooste en suidooste van dié republiek. Die gewes is vernoem na die Marchrivier ("Morava") wat in noord-suidelike rigting deur Morawië vloei en in Oostenryk in die Donau uitmond. Morawië vorm sy noordelike stroomgebied. Die historiese hoofstad en grootste nedersetting is Brno. Tsjegge, wat onder meer om historiese en kulturele redes na hulself as Morawiërs verwys, vorm die oorgrote meerderheid van die bevolking

Morawië word in die weste begrens deur Boheme, die grootste historiese land van Tsjeggië, in die noorde deur die kleinste historiese Tsjeggiese streek, Tsjeggies-Silesië (vroeër Oostenryks-Silesië). Die gebied deel internasionale grense met Slowakye in die ooste en Oostenryk in die suide.

In die 9de eeu was die kerngebied van die Morawiese Ryk hier en in die aangrensende dele van Slowakye geleë. Teen die begin van die 11de eeu was Morawië een van die lande van die Boheemse Kroon. Sedert 1949, toe dit in administratiewe distrikte verdeel is, vervul Morawië as historiese landskap self geen administratiewe funksies meer nie. 


</doc>
<doc id="56314" url="https://af.wikipedia.org/wiki?curid=56314" title="Tsjeggies-Silesië">
Tsjeggies-Silesië

Tsjeggies-Silesië (ook "Morawies-Silesië" of "Sudete-Silesië" genoem, Tsjeggies: "Slezsko", vandag ook "České Slezsko"; Duits: "Tschechisch-Schlesien"; Pools: "Śląsk Czeski") is 'n gebied in die noord-ooste van die Tsjeggiese Republiek wat min of meer sinoniem met die historiese Oostenryks-Silesië is. Dit vorm naas Boheme en Morawië een van die drie lande van die Boheemse Kroon.


</doc>
<doc id="56316" url="https://af.wikipedia.org/wiki?curid=56316" title="Albert Hertzog">
Albert Hertzog

Dr. Albert Hertzog (Bloemfontein, 4 Julie 1899 – Pretoria, 5 November 1982) was 'n Suid-Afrikaanse politikus en stigterslid van die Herstigte Nasionale Party.

Hy was die seun van genl. J.B.M. Hertzog, 'n stigter van die Nasionale Party en eerste minister van die Unie van Suid-Afrika. Hy ontvang sy skoolopleiding aan Grey-kollege in sy geboortestad en sy universiteitsopleiding aan die Universiteit van Stellenbosch, Oxford-universiteit, Universiteit van Leiden en Universiteit van Amsterdam. Nadat hy tot die balie toegelaat is, word hy in 1948, met die Nasionale Party se oorwinning oor die Verenigde Party, vir eersgenoemde party tot die parlement verkies en in 1958 aangestel as minister van pos- en telegraafdienste en later van gesondheid.

Gedurende dr. Hendrik Frensch Verwoerd se bewindstyd het daar toenemend verwydering gekom tussen die sogenaamde verkramptes en verligtes binne die Nasionale Party. Die groeiende stryd is in Septemder 1969 op die spits gedryf tydens die Transvaalse N.P.-kongres toe daar oor sekere beleidspunte besluit moes word, onder meer oor die party se sportbeleid en die uitruil van swart diplomate.

Die meningsverskil lei daartoe dat vier Volksraadslede en hul ondersteuners die party verlaat om die Herstigte Nasionale Party tot stand te bring op 24 tot 25 Oktober 1969. Hertzog word die eerste hoofleier. Die N.P. spits in die verkiesing sy aandag tot so 'n mate op die H.N.P. toe dat die Verenigde Party die eerste keer sedert 1948 sy seteltal in die Volksraad kan verhoog, van 39 voor die verkiesing tot 47 daarna, terwyl die N.P. se seteltal daal van 126 tot 117 en die Progressiewe Party se enkele setel onveranderd bly, naamlik Houghton van Helen Suzman. Ondanks die H.N.P. se 3,6%-steun vergeleke met die P.P. se 3,5%, kon die H.N.P. nie 'n setel wen nie. Trouens, dit was eers in 'n tussenverkiesing in 1985 op Sasolburg dat die H.N.P. sy eerste en enigste setel kon wen, danksy die samewerking van die Konserwatiewe Party.

Hertzog bedank in Mei 1977 uit die H.N.P. Sy opvolger was Jaap Marais.

Hertzog kom die twyfelagtige eer toe dat hy 'n televisiediens in Suid-Afrika vertraag het, lank nadat dit in baie ander lande ingestel is. Rhodesië se televisiediens het byvoorbeeld reeds in 1961 begin. Hy het byvoorbeeld gesê hy sou dit nie oor sy "dooie liggaam" toelaat nie en dit afgemaak as 'n "miniatuur-bioskoop waaroor ouers geen beheer sou hê nie". Hy het ook aangevoer Suid-Afrika sou rolprente moes invoer wat rassevermenging uitbeeld en dat reklame nie-blankes ontevrede met hul lot sou maak. Destyds is die TV beskou as duiwels en 'n verspreider van kommunisme en immoraliteit.

Die reuse-radiotoring in die Johannesburgse voorstad Brixton is in 1962 gebou en na dr. Hertzog vernoem. Toe hy uit die N.P. bedank is dit herdoop tot die Brixton-toring en later het dit die Sentech-toring geword.



</doc>
<doc id="56317" url="https://af.wikipedia.org/wiki?curid=56317" title="Taiyuan">
Taiyuan

Taiyuan (Chinees: 太原市 "Tàiyuán Shì") is 'n stad in China met 'n bevolking van 4 330 600 en 'n oppervlakte van 6 956 km². Taiyuan is 'n sub-provinsiale stad in Noord-China en is die hoofstad en grootste stad van die provinsie Shanxi.


</doc>
<doc id="56319" url="https://af.wikipedia.org/wiki?curid=56319" title="Laerskool Queenswood">
Laerskool Queenswood

Laerskool Queenswood is 'n Afrikaanse laerskool geleë in die voorstad Queenswood in Pretoria. Die skool is op 16 Januarie 1968 geopen, op die terrein van die voormalige Joubertpark. Aanvanklik is daar van die nabye "Clapham High School" se sportvelde gebruik gemaak, terwyl Queenswood se eie sportterein deur die ouers en kinders gereed gemaak is.

In 1983 is die skool se naam na Laerskool Volkshoop verander, maar dit is in 1997 weer terug verander nadat 'n meningsopname onder ouers getoon het dat hulle ten gunste van die oorspronklike naam was.




</doc>
<doc id="56320" url="https://af.wikipedia.org/wiki?curid=56320" title="Creme Soda">
Creme Soda

Creme Soda is 'n tipe gaskoeldrank. In Suid-Afrika word dit deur die "Coca-Cola" maatskappy vervaardig en onder die handelsnaam "Spar-letta Creme Soda" bemark. Daar is verskillende tipes "Creme Soda" op die wêreldmark, en in teenstelling met die groen Suid-Afrikaanse weergawe, is "Creme Soda" ook in 'n verskeidenheid kleure en geure beskikbaar. Die Kanadese, Australiese en Suid-Amerikaanse weergawes is gewoonlik pienk of rooi (dit word soms "red pop" genoem met verwysing na "Fanta" se "Red Cream Soda"), en die smaak verskil duidelik van Suid-Afrikaanse "Creme Soda". In Nieu-Seelandse winkels word daar gereeld Suid-Afrikaans ingevoerde "Creme Soda" verkoop, aangesien Creme Soda nie daar geredelik beskikbaar is nie.


</doc>
<doc id="56321" url="https://af.wikipedia.org/wiki?curid=56321" title="Maatband">
Maatband

'n Maatband is 'n tipe liniaal wat slap en buigbaar is en dus lengtegewys opgerol kan word, of rondom voorwerpe gespan kan word om gekromde lengtes te meet. Na gelang van hul gebruik word maatbande uit verskillende materiale vervaardig. Gewoonlik is maatbande wat vir kleremaak gebruik word plat en van sagte plastiek gemaak, wat hulle in staat stel om uiters buigsaam te wees. Maatbande wat van metaal gemaak word is dikwels breedtegewys gerond, sodat daar 'n rigting is waarin hulle nie maklik kan oprol nie. Dit stel hulle in staat om oor lang afstande te strek sonder om inmekaar te vou, wat die meting van hoë of moeilik bereikbare plekke vergemaklik. Sulke metaal maatbande word gewoonlik in 'n klein houertjie gehuisves wat van 'n veer of ander opwenmeganisme voorsien is en waarmee die band outomaties opgerol word nadat hy uitgetrek is.


</doc>
<doc id="56323" url="https://af.wikipedia.org/wiki?curid=56323" title="Groblersbrug">
Groblersbrug

Groblersbrug is 'n grenspos tussen Suid-Afrika en Botswana in die Limpopo provinsie. Die N11 nasionale pad begin hier. Aan die Botswana kant staan die grenspos bekend as Martinsdrif. Die Limpoporivier skei die twee grensposte.



</doc>
<doc id="56324" url="https://af.wikipedia.org/wiki?curid=56324" title="Ysergebergte">
Ysergebergte

Die Ysergebergte (Duits "Isergebirge", Tsjeggies "Jizerské hory", Pools "Góry Izerskie") is die mees westelike gedeelte van die Sudete-bergreeks en vorm die verbinding tussen die Duitse Zittause Gebergte en Lausitzer Gebergte en die Pools-Tsjeggiese Reusegebergte.

Die Ysergebergte loop deur die grensgebied tussen Pole en Tsjeggië (net soos in die geval van die Reusegebergte is die groter deel van die bergstreeks aan die Tsjeggiese kant van die grens geleë). Dit is die brongebied van drie riviere - Jizera (Duits "Iser"), Queis en Lausitzer Neiße. Die Jizera vorm ook die grenslyn tussen Pole en Tsjeggië.

Die hoogste punte in die Ysergebergte is effens hoër as 1 100 meter. Die bekendste bergpiek, Smrk (Duits "Tafelfichte", 1 124 m) is naby die grens geleë. Die Jizera ontspring aan sy voet. Die bergkam Wysoki Grzbiet ("Hoher Iserkamm") aan die Poolse kant van die grens loop vanuit die Smrk tot by die hoogste bergpiek in die reeks, Wysoka Kopa ("Hinterberg", 1 126 m).

Die Ysergebergte bestaan net soos die Rotsgebergte hoofsaaklik uit graniet en vorm met sy hoë neerslae 'n soort reuse-waterreservoir. Die reënwater word deur uitgestrekte nat, sponsagtige turf-moeras feitlik opgesuig. In die moerasgebiede ontspring dan 'n verskeidenheid klein bergriviere wat òf in die Jizera òf in die Lausitzer Neiße uitmond. Aangesien die Jizera deel uitmaak van die Elbe-stroomgebied en die Lausitzer Neiße in die Oder uitmond, vorm die Ysergebergte 'n waterskeiding tussen Noord- en Oossee.


</doc>
<doc id="56325" url="https://af.wikipedia.org/wiki?curid=56325" title="Northam">
Northam

Northam is 'n dorpie in die Limpopo provinsie, Suid-Afrika. Die dorpie is 54 km suid van Thabazimbi. Die spoorlyn vanaf Thabazimbi na Rustenburg gaan deur die dorp.

Die dorpie is deur EHJ Fulls op die plaas Leeukoppie uigelê en in 1946 geproklameer. Hierdie plaas en ander het behoort aan H Herd wat dit van Britse soldate gekoop aan wie dit toegeken was na die Tweede Vryheidsoorlog. Herd is toegelaat om die dorp se naam te kies en sy keuse het geval op Northam in Devonshire, Engeland.

Daar is beduidende chroom en platinumneerslae in die omgewing. Die Oppikoppi musiekfees vind jaarliks in die omgewing plaas.




</doc>
<doc id="56327" url="https://af.wikipedia.org/wiki?curid=56327" title="Waterberg">
Waterberg

Die Waterberg is 'n bergreeks in Limpopo, Suid-Afrika. Dit strek ongeveer oos vanaf Thabazimbi tot by Potgietersrus. Die gemiddelde hoogte van die bergreeks is 600 m met enkele pieke wat 1 400 m bo seevlak is. Vaalwater is net noord van die bergreeks.



</doc>
<doc id="56329" url="https://af.wikipedia.org/wiki?curid=56329" title="Kranskop (koppie)">
Kranskop (koppie)

Kranskop is 'n klein koppie net langs die N1 in Limpopo, Suid-Afrika. Die koppie is 1365 m hoog en lyk soos 'n piramide. Die Kranskop tolhek is by die koppie.


</doc>
<doc id="56332" url="https://af.wikipedia.org/wiki?curid=56332" title="Kleefband">
Kleefband

Kleefband is band waarvan een of albei kante met gom bedek is. Dit word dikwels gebruik om items tydelik aanmekaar te heg. 'n Bekende handelsnaam in Suid-Afrika is 'Cellotape', en hierdie naam is dan ook in die algemene omgangstaal sinoniem met alle tipes kleefband.


</doc>
<doc id="56341" url="https://af.wikipedia.org/wiki?curid=56341" title="Lucknow">
Lucknow

Lucknow (Hindi: लखनऊ, Oerdoe: لکھنو; lakhnaū) is 'n groot stad aan die oewer van die Gomtirivier en die ekonomiese sentrum van die Indiese staat Uttar Pradesh. Dit lê in die noorde van die land en is die 12de grootste stad in Indië. Lucknow het 'n inwonertal van 3 050 447 en 'n oppervlakte van 310,1 km. Dit is bekend as "Stad van Nawabs", "Goudstad in die ooste", "Shiraz-i-Hind" en "Konstantinopel van Indië".


</doc>
<doc id="56343" url="https://af.wikipedia.org/wiki?curid=56343" title="Faisalabad">
Faisalabad

Faisalabad (Panjabi en Oerdoe: ‏فیصل آباد) is die derde grootste stad in Pakistan ná Karatsji en Lahore. Dit het 'n bevolking van 2 880 675 in 2010 gehad en het 'n oppervlakte van 1 280 km².


</doc>
<doc id="56344" url="https://af.wikipedia.org/wiki?curid=56344" title="Incheon">
Incheon

Incheon (Koreaans: 인천광역시) is die derde grootste stad naas die hoofstad Seoel en Busan in die noorde van Suid-Korea en is in die weste van die Koreaanse Skiereiland geleë. Dié stad en het 'n bevolking van 2 899 071 in 2014 gehad en het 'n oppervlakte van 1 029,43 km².

Die stad is aan die Geelsee geleë en grens in die noorde aan Noord-Korea. Dit is die belangrikste lughawestad van Suid-Korea en huisves die reuse Incheon Internasionale Lughawe, wat die hoofstad Seoel bedien. Die lughawe het 'n gholfbaan, 'n spa, private slaapkamers, ysskaatsbaan, 'n kasino, binnenshuise tuine en 'n museum van die Koreaanse kultuur.


</doc>
<doc id="56345" url="https://af.wikipedia.org/wiki?curid=56345" title="Daegu">
Daegu

Daegu (Koreaans: 대구광역시) is die vierde grootste stad naas die hoofstad Seoel, Busan en Incheon in die suide van Suid-Korea en is in die suide van die Koreaanse Skiereiland geleë. Die stad het 'n bevolking van 2 446 418 in 2010 gehad en het 'n oppervlakte van 884,10 km². Daegu is die belangrikste administratiewe, politiese en ekonomiese sentrum in die suide.


</doc>
<doc id="56346" url="https://af.wikipedia.org/wiki?curid=56346" title="Derdepoort">
Derdepoort

Derdepoort is 'n grenspos in die Noordwesprovinsie, tussen Suid-Afrika en Botswana. Dit is tussen 06:00 en 19:00 oop. Die grenspos aan die Botswanakant staan as Sikwane bekend.



</doc>
<doc id="56347" url="https://af.wikipedia.org/wiki?curid=56347" title="Sikwane">
Sikwane

Sikwane is 'n nedersetting in die Kgatlengdistrik, Botswana. Die dorpie is 'n grenspos met Suid-Afrika en is 55 km vanaf Gaborone geleë. Daar is 'n laer- en hoërskool in die dorpie. Die bevolking tel 1 585 in 2001. Die grenspos aan die Suid-Afrikaanse kant heet Derdepoort.


</doc>
<doc id="56350" url="https://af.wikipedia.org/wiki?curid=56350" title="Truong Tan Sang">
Truong Tan Sang

Trương Tấn Sang (21 Januarie 1949) is 'n Viëtnamese staatsman. Hy is gebore in die provinsie van Longan. Hy was die leier van die Kommunistiese Party van Sai Gon vanaf 1996 tot 2000. Op 25 Julie 2011 is hy verkies tot president van Viëtnam (hoof van die staat), 'n simboliese posisie.



</doc>
<doc id="56354" url="https://af.wikipedia.org/wiki?curid=56354" title="Izmir">
Izmir

Izmir (Turks: "İzmir", Grieks: "Smyrni Σμύρνη", Latyn: "Smyrna") is die derde grootste stad ná Istanboel en die hoofstad Ankara in die weste van Turkye en het 'n bevolking van 3 606 326 in 2010 gehad. Die stad lê aan die Golf van Izmir en is die tweede grootste hawestad van Turkye. Izmir is tans die hoofstad van die Izmir-provinsie in Anatolië.


</doc>
<doc id="56355" url="https://af.wikipedia.org/wiki?curid=56355" title="Changchun">
Changchun

Changchun (Chinees: 长春市 "Chángchūn Shì") is 'n stad in die Volksrepubliek China met 'n bevolking van 3 581 000 inwoners en 'n oppervlakte van 3 616 km². Changchun is 'n sub-provinsiale stad in Noord-China en is die hoofstad en grootste stad van die provinsie Jilin. Die stad is bekend as hoofstad van die voormalige Japannese vasalstaat Mantsjoekwo onder Puyi.


</doc>
<doc id="56356" url="https://af.wikipedia.org/wiki?curid=56356" title="Quezon Stad">
Quezon Stad

Quezon Stad (Engels: "Quezon City", Filippyns: "Lungsod Quezon") was van 1948 tot 1976 die hoofstad en is voor Manila die grootste stad van die Filippyne. Die stad het 'n bevolking van 2 679 450 met 480 624 huishoudings in 2007 gehad en het 'n oppervlakte van 166,20 km².


</doc>
<doc id="56357" url="https://af.wikipedia.org/wiki?curid=56357" title="Giza">
Giza

Giza of Gizeh (Arabies: ‏الجيزة‎ "al-Dschīza") is ná die hoofstad Kaïro en Alexandrië met 'n bevolking van 2 681 863 in 2007 die derde grootste stad in Egipte. Die stad is veral bekend vir die Groot Piramide en Dodeakker van Giza. Die stad lê naby Kaïro aan die Nylrivier.


</doc>
<doc id="56364" url="https://af.wikipedia.org/wiki?curid=56364" title="Vlag van Nieu-Seeland">
Vlag van Nieu-Seeland

Die nasionale vlag van Nieu-Seeland is in 1869 ontwerp en amptelik op 12 Junie 1902 aanvaar. Die vlag vertoon ’n Blou Britse vaandel met vier vyfpuntige rooi sterre met wit fraiings wat die Suiderkruis voorstel.

Nieu-Seeland se eerste vlag, die vlag van die Verenigde Stamme van Nieu-Seeland, is aanvaar voordat Nieu-Seeland ’n Britse kolonie geword het. Dit is gekies deur ’n vergadering van Māori-hoofmanne in 1834 en het uit ’n Kruis van Sint Joris met ’n ander kruis in die skildhoek met vier sterre op ’n blou veld bestaan. Met die stigting van die kolonie in 1841 het die gebruik van Britse vaandels begin. Die huidige vlag was ontwerp en aanvaar vir beperkte gebruik in 1869 en het in 1902 die amptelike vlag geword. Dit is die Britse Blou vaandel, waarin ’n gestileerde voorstelling van die Suiderkruis is wat die vier grootste sterre uitbeeld. Elke ster verskil effens van die ander in grootte. Die "Union Jack" in die skildhoek herinner aan Nieu-Seeland se koloniale bande met die Verenigde Koninkryk en sy lidmaatskap in die Britse Statebond.

Die verhouding van die vlag is 1:2 en die kleure is rooi (Pantone 186C), blou (Pantone 280C), en wit. Die verhouding en kleure is identies aan die "Union Jack".

Die amptelike vlag van Nieu-Seeland word gedefinieer in Nieu-Seeland se Vlagwet van 1981.

Die Nieu-Seelandse vlag maak gebruik van twee prominente kenmerke: die "Union Jack" en die Suiderkruis. Daar word dikwels aanvaar dat die "Union Jack" verwys na Nieu-Seeland se geskiedenis as ’n Britse kolonie, terwyl ’n meer geskiedkundige verwysing sal aandui dat dit eerder verwys na Nieu-Seeland se lojaliteit teenoor die Britse kroon. Die vier rooi sterre aan die wapperkant van die vlag verteenwoordig die sterre van die Suiderkruis. Die Suiderkruis is die helderste konstellasie sigbaar in die Suidelike Halfrond en is sedert die aanvangsdae van Britse kolonialisering in dié lande gebruik om Australië en Nieu-Seeland te verteenwoordig. Die vier sterre is vyfpuntig.

In teenstelling met ander Suiderkruisvlae soos dié van Australië, Brasilië, Papoea-Nieu-Guinee en Samoa toon Nieu-Seeland se vlag nie die "Epsilon Crucis", die kleinste van die Suiderkruissterre, nie.

Die behoefte aan ’n vlag vir Nieu-Seeland het die eerste keer duidelik geword toe die handelskip "Sir George Murray", wat in Hokianga gebou is, in die hawe van Sydney deur doeane-amptenare in beslag geneem is. Die skip het sonder ’n vlag geseil, wat ’n skending van die Britse seevaartwette was. In dié tyd was Nieu-Seeland nie ’n kolonie nie en het die land ook geen vlag besit nie. Onder die passasiers was twee belangrike Māori-leiers, moontlik Patuone en Taonui. Die skip se aanhouding is dus as ’n vernedering van die Māori-volk beskou. Tensy ’n vlag gekies is, sou die doeane voortgaan om skepe in beslag te neem.

Die eerste vlag van Nieu-Seeland is op 9 Maart (of 20 Maart) 1834 aanvaar na ’n verkiesing deur die Verenigde Stamme van Nieu-Seeland, ’n vergadering van Māori-leiers wat deur die Britse inwoner James Busby in Waitangi belê is. Die Verenigde Stamme het later die onafhanklikheidsverklaring van Nieu-Seeland in Waitangi in 1835 afgekondig. Drie vlae is voorgestel, almal is ontwerp deur die sendeling Henry Williams, wat ’n belangrike rol by die vertaling van die verdrag van Waitangi in 1840 gespeel het. Die leiers het twee andere voorstelle wat die "Union Jack" ingesluit het, ten gunste van ’n gemodifiseerde Kruis van Sint Joris of die wit vaandel, wat deur Henry Williams se Sendinggenootskap-skepe gebruik is, afgekeur. Hierdie vlag het bekend geword as dié één van die Verenigde Stamme van Nieu-Seeland en is amptelik in die Staatskoerant van Nieu-Suid-Wallis in Augustus 1835 gepubliseer, met ’n algemene beskrywing sonder ’n omsoming of die aantal van die punte op die sterre. Die behoefte aan ’n vlag is as dringend beskou, nie net omdat Nieu-Seelandse skepe in Sydney in beslag gelê is weens die nie-gebruik van ’n nasionale vlag nie, maar ook as simbool van onafhanklikheid, wat deur die Māori-leiers verklaar is.

Die vlag word nog steeds aan die Waitanga-vlagpaal gehys en is sigbaar op Waitangi-dag, elke 6 Februarie.

Ná die ondertekening van die verdrag van Waitangi is die Britse "Union Jack" gebruik, terwyl die voormalige vlag van die Verenigde Stamme nog steeds gebruik is deur ’n aantal Nieu-Seelandse skepe en in baie gevalle ook op land. So het die “New Zealand Company” in Wellington voortgegaan om die vlag van die Verenigde Stamme te gebruik, totdat goewerneur William Hobson in Mei 1840 beveel het dat dit vervang moes word (na aanleiding van sy verklaring van Britse soewereiniteit).

Die eerste vlag van Nieu-Seeland wat gebaseer is op die Blou Britse vaandel is in 1867 bekendgestel volgens die Koloniale Vlootverdedigingswet van 1865, wat van alle skepe van koloniale regerings vereis om ’n gewysigde blou vaandel met ’n koloniale kenteken te gebruik. Nieu-Seeland het destyds nie ’n eie koloniale kenteken of ’n wapen gehad nie en dus is net die letters “NZ” vir die Engelse naam "New Zealand" by die blou vaandel bygevoeg.

In 1869 het die eerste luitenant van die Royal Navy-skip "HMS Blanche", Albert Hastings Markham, ’n ontwerp vir ’n nasionale vaandel voorgelê aan Sir George Bowen, die goewerneur van Nieu-Seeland. Sy ontwerp, wat die Suiderkruis gebruik, is goedgekeur. Dit is aanvanklik net op regeringskepe gebruik, maar is in ’n oplewing van patriotisme na die Anglo-Boereoorlog aanvaar as die "de facto" nasionale vlag in 1902. Om die verwarring tussen die verskillende ontwerpe van die vlag te beëindig, het die liberale regering die "Ensign and Code Signals Bill" goedgekeur, wat deur koning Edward VII op 24 Maart 1902 aanvaar is en die vlag as Nieu-Seeland se nasionale vlag verklaar. Medaljes wat toegeken is aan soldate wat in die Tweede Vryheidsoorlog geveg het, bevat die ontwerp van die vlag van die Verenigde Stamme, wat daarop dui dat dié vlag destyds wyd gebruik is in Nieu-Seeland.

Een van die eerste bekende vertonings van die Nieu-Seelandse nasionale blou vaandel tydens ’n geveg was by Quinn's Post tydens die Slag van Gallipoli in 1915. Dit was egter nie amptelik vertoon nie. Die vlag is na Nieu-Seeland teruggebring deur Private John Taylor, Canterbury Bataljon. Die eerste keer dat die vlag van Nieu-Seeland tydens ’n seegeveg en die eerste amptelike keer ooit getoon is, was op die HMNZS "Achilles" tydens die Slag van die Rio de la Plata in 1939.

Die nasionale vlag is volgens wet gedefinieer as “die simbool van die koninkryk, die regering en die mense van Nieu-Seeland” en, soos die meeste ander wette, kan dit slegs verander word deur ’n volstrekte meerderheid stemme in die parlement.

In Maart 1994 het die eerste minister van Nieu-Seeland, Jim Bolger, verklaar dat hy die verandering na ’n Nieu-Seelandse republiek sal ondersteun. In reaksie hierop het die Christen-demokratiese parlementslid Graeme Lee ’n "Vlae-, Liedere-, Embleme- en Namebeskermingswysigingswetsontwerp" aangekondig. Indien die wetsontwerp aangeneem is, sou dit die wet, wat die vlag en die volkslied van Nieu-Seeland vaslê, slegs met ’n meerderheid van 65 persent in die parlement veranderbaar maak. Die wetsontwerp het sy eerste lesing geslaag, maar is verslaan in die tweede lesing met 26 teen 37 stemme.

Die debat oor die behoud of verandering van die Nieu-Seelandse vlag het voor Mei 1973 begin, toe ’n opdrag om die vlag te verander nie deur die Arbeidersparty by hul nasionale konferensie aanvaar is nie. In November 1979 het die minister van binnelandse sake, Allan Highet, voorgestel dat die ontwerp van die vlag verander behoort te word en het ’n kunstenaar gesoek wat ’n nuwe vlag, met die silwervaring op, sal ontwerp. Die voorstel het egter min ondersteuning gekry. In 1998 het die eerste minister Jenny Shipley die oproep van die minister vir kulturele sake, Marie Hasler, om ’n verandering van die vlag gesteun. Shipley het saam met die Nieu-Seelandse Toerismeraad die kwasi-nasionale silwervaring-vlag, wat ’n wit silwervaring op ’n swart agtergrond uitbeeld, as ’n moontlike alternatiewe vlag na die voorbeeld van Kanada se Esdoringblaar-vlag ondersteun. Op 5 Augustus 2010 het Charles Chauvel, parlementslid van die Arbeidersparty, ’n wetsontwerp vir ’n raadplegende kommissie geloods deur ’n referendum oor die vlag van Nieu-Seeland aan te kondig. In Februarie 2015 is berig dat Nieu-Seeland moontlik ’n vlagreferendum kan hou voor die einde van die jaar en dat ’n besluit vroeg in 2016 geneem kan word.

Op 11 Maart 2014 het die eerste minister John Key tydens ’n toespraak sy voorneme vir ’n referendum oor die aanneming van ’n nuwe vlag tydens die volgende parlementêre termynte aangekondig. Na aanleiding van die Nasionale Party se herverkiesing is die details van die twee referenda aangekondig. Die eerste referendum is ingestel vir November 2015, waarin kiesers vir een van vyf voorgestelde ontwerpe kan afstem. In die tweede referendum van Maart 2016 sal die kiesers tussen die verkose ontwerp en die huidige vlag kies.

In die geval dat die vlag verander sal word, het die Nieu-Seelandse vlagreferendumswet bestem dat die huidige vlag (beskryf as die “1902-vlag”) van Nieu-Seeland in gebruik sal bly en erken is “as ’n vlag van historiese belang”. Amptelike dokumente wat die huidige vlag toon, soos bestuurderslisensies, sal geldig bly en vervang word deur vanselfsprekend (soos hernuwing van bestuurderslisensies).

Op 11 Desember 2015 is die voorlopige uitslae van die eerste referendum aangekondig. Die blou en swart ontwerp met ’n silwervaring en rooi sterre, was die verkose vlag. Hierdie vlagontwerp het die tweede referendum nie gewen nie nadat die uitslae getoon het dat die huidige vlag gekies is as die vlag van Nieu-Seeland. 56,6% was ten gunste vir die huidige vlag, met ’n stempersentasie van 67,3%. 43,2% was ten gunste vir die goedkeuring van die Lockwood-ontwerp.

Bykomend tot die Blou Vaandel-vlag is daar verskeie ander Nieu-Seelandse vlae, insluitende die Māori-vlag en die vlae van die nasionale beskermingseenheid. Die ontwerp van die Nieu-Seelandse vlag is ’n geskilpunt in Nieu-Seeland wat hand-aan-hand loop met die optrede van die sogenaamde “Republikeinse Beweging” in dié land.

Die vlag van Nieu-Seeland was die eerste nasionale vlag wat die sterre van die Suiderkruis gebruik, en bly eiesoortig as die enigste nasionale vlag wat slegs die sterre van die konstellasie wat eintlik die kruis self vorm, insluit.

Die Australiese vlag, wat in 1901 aanvaar is, gebruik die "Union Jack" in die skildhoek en die Suiderkruis op die wapperkant. Die kruis op die Nieu-Seelandse vlag is saamgestel uit die vier primêre sterre van die Suiderkruis, elk ’n rooi vyf-puntige ster met ’n wit fraiing. Die Australiese vlag het ses wit sterre, waarvan vyf sewe-puntig is (die Gemenebes-ster) en ’n vyf-puntige ster, Epsilon Crucis, die kleiner ster van die Suiderkruis wat nie deel van die werklike kruis self vorm nie is ook ingesluit. Australië se vlag het ’n groot Statebond-ster onder die "Union Jack" omdat dit ’n simbool van Australië is.

Baie andere vlae bevat ook die Suiderkruis as embleem, sommige dateer so lank terug soos die nasionale koloniale vlag van Australië van 1823/24.




</doc>
<doc id="56365" url="https://af.wikipedia.org/wiki?curid=56365" title="Zaza">
Zaza

Die Zazas is 'n Iranse volk in die huidige Turkye. Die Zazas word ook wel aangedui as 'n etniese groepering of etniese minderheid. Die oorspronkelike woongebied van die Zazas is die Anatoliese streek Dersim en omstreke. Hierdie naam word deur die Turkse staat in 1936 verander na Tunceli, nadat die Turkse leër die outonomie van hierdie streek brutaal verwerp. Zazas praat eerder van Dersim as van Tunceli.

Die Zazas praat 'n eie taal, behorend tot die Irannese taalgroep (waarvan onder meer Koerdies, Beloetsji en Persies ook deel uitmaak). Die taal van dee Zazas word dikwels aangedui as Zazaki. Die taal wat die Zazas praat is nie oral eenvormig nie. Dit word tewens gekenmerk deur sterk dialektiese verskille. Sekere dialekte wyk sodanig af dat dit maklik as 'n aparte taal gesien kan word. 'n Ander twispunt is die taalkundige indeling van Zazaki. Deurdat Zazaki in 'n ontstaanfase verkeer, en oor geen eie taalinstituut beskik nie, is daar nog geen sprake van 'n gestandaardiseerde taal nie, en elke spreker stel sy eie dialek op skrif. Die positiewe hiervan is wel dat dit bevorderlik is vir indiwiduele taalontwikkeling.

Zazaki kan onderverdeel word in drie hoofdialekte: noordelike dialekte (alevitiese dialekte), Paloe-Bingölse dialekte (sentraal) en die Çermik-Siverekse dialekte (suidelike dialekte). Die sentrale en suidelike dialekte toon die grootste ooreenkoms. Die noordelike dialekte bestaan uit die Wes-Dersim (Hozat-Ovacik), Oos-Dersim (Tunceli, Pülümür, Erzincan, Sivas, Kelkit, Erzoeroem) en Bingöl-Varto dialekte (wat eerder 'n sagter uitspraak as ware dialek is). Iemand wat sy moedertaal goed besig, en met die verskillende dialekte van verskillende Zaza-gebiede vertroud is, kan met enigeen kommunikeer.

Enersyds weens die gebrek aan algemene gebruik van Zazaki, en andersyds weens die oorgang na Turkse onderwys én die invloed van die media, het die woordeskat van die laaste geslag sterk gekwyn. Elke gebied het ook hul eie woordeskat en eie klankleer, wat dikwels die oorsaak is van wanbegrip tussen verskillende dialekte.

Elke dialek verskil ook dialekties na gelang van die streek. Die mees konserwatiewe dialekte is naamlik dié van die Kigi- en Diyarbakir-gebiede. 

Die meerderheid Zazas hang alevitisme aan, hoewel daar ook vele Zazas is wat die soennitiese islam aanhang. Religieus gesien is die Zaza dus onder te verdeel in twee groepe: alevities- en soennities-islamities. Die alevitiese Zazas het hulle veral in die noorde van die Zaza-gebied gevestig. Die soennitiese Zazas (Schafii an Hanafi) daarenteen bevind hulle veral in die suide van die gebied.

Vermoedelik het die Zazas tussen die 10e en 11e eeue geïmmigreer na hulle hedendaagse gebied in Oos-Anatolië. Ook word beweer dat die huidige Zazas die afstammelinge van die Deylemiete is. Daar bestaan ook teorieë dat die voorouers van de Zazas vanuit hul huidige woongebied - die historiese Dersim - na ander plekke versprei het.

Uit sekere bronne blyk dit dat die Zazaki 'n sekere taalhistoriese verwantskap het met die middel-Irannese taal Parties. In 'n onlangs verskene tesis oor die herkoms van die Dersimis word vermeld dat hulle die oorspronklike mense van hulle huidige vaderland is. Die Dersim sou hulself as 'n federasie van diverse volkere gesien het, wat die Zazaki uit die Deylemiete oorgebring en aanvaar het.

Zazaki word gepraat in die provinsies Dersim (Dêsım), Erzincan (Erzıngan), Bingöl (Çewlig), Wes-Sivas (Sêvaz/Qoçgiriye), Suid-Eruzurum, Varto (Gımgım), Elazig (Xarpêt), Diyarbakır, Siverek (Sêwregı), Adiyaman (Semsur). Daarbenewens deur 'n groep mense in 'n paar dorpe van Malatya (Pötürge en Arapkir), Mardin, Mutki, Sariz (Kayseri), Aksaray, Selim (Kars), Göle (Arhadan) en deur mense in diaspora verspreid oor die Turkse metropole soos Istanboel, Ankara, Izmir en Mersin. Ook in Europa en in andere kontinente soos Amerika en Australië word Zazaki deur duisende mense gepraat. In Duitsland alleen is daar na skatting 150 000-200 000 mense wat Zazaki as moedertaal besig.

Sowel in die verlede as in die hede is die Zazas - veral dié uit Dersim - weens hul alevitiese geloofsoortuiginge onderdruk en vervolg deur hulle (Turkse/soennitiese) heersers.

Tot op hede bestaan daar nog geen nasionale onafhanklikheidsbewegings in die gebied nie. Dewelke is grotendeels vanuit Europa aktief. Met uitsondering van die laaste jare is dit veral te wyte aan die godsdienstige spanninge tussen verskillende geloofsoortuiginge, wat 'n onderlinge toenadering tussen Zazas erg bemoeilik. Jare lank was Dersim en Varto die vernaamste gebiede waar linkse organisasies oor heelwat aanhangers beskik het. Zazas word gesien as een van die mees opstandige volke ooit in Anatolië. In die noorde van Mesopotamië het die Zaza-gemeenskap verantwoordelikheid erken vir verskeie versetsaksies en opstande. Die bekendste daarvan is dié van Seyh Sait (Piran) in 1925 en die verset van Dersim onder leiding van Seyid Riza (Hozat) in die jare 1937 en 1938. Hierdie laaste verset is beëindig met 'n volksmoord, gevolg deur brute deportasies van die oorlewendes na Wes-Turkye.

Dit is daarom voorspelbaar dat vele Zazas tans buite hul geboorteland, in diaspora, leef. Buiten die onderdrukking en die ontruiming van die dorpe dra ook die ekonomies troostelose situatie by tot die emigrasie van vele mense na West-Turkye of Europa.

Die Zaza-gemeenskap se woongebied bestaan uit redelik moeilik toeganklike en bergagtige gebiede van Anatolië. Die meeste mense maak 'n bestaan uit veeteelt en landbou. Weens die guerrillaoorlog van die Koerdiese vryheidsbewegings het hul lewensomstandighede die afgelope jare swaarder geword. Deur die noodsaaklike vertrek van hierdie mense na ander stede en deur die sware lewensomstandighede is die assimilasieproses – weens die verlies van die moedertaal - onbewustelik versnel. Tans staan steeds vele dorpe leeg of word bewoon deur slegs 'n aantal bejaardes. Die jongeres bring meestal slegs die somers in hul dorp deur.

Die eerste skriftelike dokumente omtrent Zazaki is versamel deur die taalkundige Peter Lerch in die jaar 1850. 'n Verdere twee religieuse geskrifte (mewlid) bestaan uit die jaar 1899 van Ehmedê Xasi en van ‘Usman Efendiyo Babıc (gepubliseer in Damascus, 1933) wat in die Arabiese alfabet saamgestel is.

Met die aanvang van die jare 80 is Zazaki die eerste keer in Latynse letters geskryf in 'n aantal kultuurtydskrifte in Swede, Frankryk en Duitsland. Dit is gevolg deur tallose boeke en blaaie wat steeds in Turkye gepubliseer is, veral in Istanboel. Die belangstelling van Zaza-intellektuele in die skriftelike vorm van die taal het daartoe gelei dat die getal publikasies eksplosief gestyg het, sodat daar byna na 'n renaissance verwys kan word. Die herontdekking het nie bloot 'n herlewing van hierdie taal en kultuur bewerk nie, maar het die taal toenemend gewild gemaak by die jeug. Veral die aanwending daarvan in Kırmanciki-musiek het deurlopend toegeneem.

Momenteel is die taal in 'n situasie waar die skryf en publisering daarvan steeds 'n moeisame proses is. Die hoofoorsaak daarvan is die assimilasiepolitiek van de Turkse staat en die verwoestende gevolg daarvan. Met die begin van die jare 90 was die openbare gebruik (skrywe, musiekmaak) van 'n "minderheidstaal" strafbaar.

Die Turkse onderwysstelsel was suksesvol met die amptelike assimilasieproses. Veral die alevitiese jeug praat nie hul eie taal nie, en die volwassenes slaag nouliks daarin om hul taal oor te dra aan hul kinders. By die soenniete begin die assimilasie ook ernstig toeneem. Desondanks is daar wel ontwikkeling te sien by die jonger geslag. Die wil om hul eie moedertaal te leer en hul herkoms te ondersoek word groter.

Hoewel dit met die aanvang van hierdie eeu taalkundig geblyk het dat Zazaki geen Koerdiese dialek is nie, maar 'n volwaardige taal, word dit veral in die politiek en in besigheid beskou as 'n Koerdiese dialek. Hierdie politieke klassifikasie van Zazaki is veral 'n gevolg van die feit dat die etniese minderhede in Turkye, sonder inbegrip van die verskille aan 'n ander volksgroep toegewys word. Die vooroordeel is dat die mense uit die Midde-Ooste (Zaza, Syriërs, Arabieren, Armene, Turkse aleviete ens.) outomaties Koerde is. So word byvoorbeeld ook alle inwoners van die Swartseekus as Laze beskou, hoewel daar ook nie-Laze woon. Die eensydige en nasionalistiese politiek, die oningeligtheid en die feit dat Zazas as volk vele ooreenkomste toon met die Koerde is die belangrikste oorsake hiervan.

Tot ongeveer tien jaar gelede was in Turkye enige etniese, kulturele en taalkundige ondersoek rakende minderhede strafbaar. Dit is gesien as die tref van 'n onderskeid. Tot op hede is dit steeds strafbaar om verskille aan te dui, wat sogenaamde separatistiese opmerkings sou uitmaak. Dit sou genoeg wees om uitgewers en organisasies te kan straf deur die uitgee van boeke en/of blaaie te verbied. Daarom bestaan daar oor die Zazas en hul taal prakties en wetenskaplik gesien, weinig geskrewe bronne in Turkye. Hierdeur is daar rondom die onderwerp steeds 'n groot onkunde.

Ondanks die feit dat die ouer geslag hulself nie as Koerde en hul taal nie as 'n Koerdiese dialek beskou nie, bestaan daar 'n aansienlike jeugsegment, onder die invloed van die nasionale Koerdiese vryheidsstryd, wat hulself as Koerde of selfs as Turke sien. Vóór die tydperk van nasionale herstel het religieuse affiliasie 'n deurslaggewende rol gespeel. By die alevitiese deel van die volk is dit tot op hede gebruiklik om "alevitisme" die hoogste prioriteit te gee wanneer dit om identiteit handel.

Vir 'n tradisievaste aleviet is alevitisme endogeen, daarom trou hulle by voorkeur onderling. Die saamhorigheidsgevoel van aleviete uit verkillende etniese groepe het met verloop van tyd 'n besondere kulturele indruk gemaak. Die interalevitiese huwelike is ook 'n oorblyfsel van die religieuse onderdrukking tydens die Ottomaanse Ryk. Hulle het die aleviete uitgekryt as „Kizilbas“ (rooihoofde) en hulle beskuldig van kettery.



</doc>
<doc id="56366" url="https://af.wikipedia.org/wiki?curid=56366" title="Winterveld">
Winterveld

Winterveld is 'n dorp in Gautengprovinsie, Suid-Afrika. Die dorp lê noordwes van Pretoria en is deel van die Stad Tshwane Metropolitaanse Munisipaliteit. Daar woon tussen 100 000 en 125 000 mense.



</doc>
<doc id="56368" url="https://af.wikipedia.org/wiki?curid=56368" title="Tour de France">
Tour de France

Die Tour de France (Frans: [tuʁ də fʁɑ̃s], letterlik: "Toer deur Frankryk") of kort "Le Tour" ([ləˈtuːʀ], "die toer"), ook "Grande Boucle" ([gʀɑ̃dˈbukl], "Groot Lus") genoem, is die bekendste en belangrikste fietswedren ter wêreld. Die wedren strek oor drie weke – dus eintlik 'n toer – en vind altyd gedurende Julie plaas. Die eerste wedren het in 1903 plaasgevind en gedurende 2018 het die wedren vir die 105de keer plaasgevind; dit is net tydens die Eerste en Tweede Wêreldoorlog gekanselleer. Alhoewel die roete jaarliks gewysig word, lei dit deur die hele Frankryk en aangrensende lande. Saam met die Toer van Italië ("Giro d'Italia") en die Toer van Spanje ("Vuelta a España") vorm dit deel van die Groot Drie Toere. Die wenner is die ryer met die minste totale tyd na afloop van die toer; elke skof se tyd word bymekaar getel. Die wenner kry die Geeltrui. Die wenspan is die span met die minste totale tyd na afloop van die toer; die beste drie ryers se tye van elke span word vir elke skof bymekaar getel.


Robbie Hunter en John-Lee Augustyn was die eerste twee Suid-Afrikaners wat aan die "Tour de France" deelgeneem het. Robbie Hunter is die eerste Suid-Afrikaner nog wat 'n skof kon wen in die "Tour de France" en wel gedurende die 2007-toer. Daryl Impey het aan die 2012-toer deelgeneem en gedurende die 2013-toer die geeltrui gedra na die sesde skof, die eerste Suid-Afrikaner wat dit kon vermag. Tydens die 2019-toer het Daryl Impey die negende skof gewen en die tweede Suid-Afrikaner geword wat dit kon vermag.




</doc>
<doc id="56369" url="https://af.wikipedia.org/wiki?curid=56369" title="Piet se Tante">
Piet se Tante

Piet se tante is 'n Afrikaanse rolprent wat in 1959 uitgereik is en in swart en wit geskiet is. Die rolprent is gebaseer op die roman, "Charlie’s Aunt" deur Brandon Thomas. Dit was ook die laaste rolprent waarin Frederik Burgers gespeel het.

Die rolprent is 'n lekkerlag komedie en goeie gesinsvermaak.

En andere.

Drie studente staan op die punt om geskors te word vir kattekwaad. Hulle bedink 'n vindingryke plan en oortuig die rektor van die universiteit om die skorsing ter syde te stel met die belofte van 'n aansienlike donasie vanaf Piet se tannie. Om die belofte eg te laat lyk, word Frederik Burgers deur sy mede-poetsbakkers as sy tante vermom om besoek by die rektor af te lê. Die rektor is beïndruk met dié waardige dame en raak op "haar" verlief, totdat die ware tante opdaag.




</doc>
<doc id="56370" url="https://af.wikipedia.org/wiki?curid=56370" title="Miemsie Retief">
Miemsie Retief

Miemsie Heckroodt (née Retief) is 'n Afrikaanse aktrise en skilder. Sy was aanvanklik 'n deeltydse model en maak later haar debuut in 1959 in die rolprent Nooi van my hart. Sy is destyds as die Suid-Afrikaanse Marilyn Monroe bestempel vanweë haar blonde hare en fietse lyfie.

Sy is met Fil Heckroodt, 'n destydse direkteur van regsdienste by die SAUK getroud. Hulle woon tans in Aucklandpark in Johannesburg.



</doc>
<doc id="56373" url="https://af.wikipedia.org/wiki?curid=56373" title="Republiek van Zoutpansberg">
Republiek van Zoutpansberg

Die Republiek van Zoutpansberg was 'n Boererepubliek wat vanaf 1849 tot 1860 bestaan het. Die republiek se hoofstad was Zoutpansbergdorp (later bekend as Schoemansdal). Dit is later by die Zuid-Afrikaansche Republiek ingelyf.


</doc>
<doc id="56376" url="https://af.wikipedia.org/wiki?curid=56376" title="Schoemansdal">
Schoemansdal

Schoemansdal was 'n nedersetting 16 km wes van Louis Trichardt (Makhado). Die nedersetting het ontstaan in die tyd van die Groot Trek, maar was ná slegs dertig jaar verlate as gevolg van aanvalle deur Venda-krygers. Nadat die Republiek weer beheer van die gebied oorgeneem het, is Schoemansdal geïgnoreer en 'n nedersetting by Makhado gestig. As gevolg hiervan is Schoemansdal die enigste Voortrekker-nedersetting in Suid-Afrika wat nie in 'n moderne dorp ontwikkel het nie.

Die nedersetting het ontstaan toe die Voortrekker leiers Louis Trichardt en Hans van Rensburg die Soutpansberg bereik het gedurende 1836. Na 'n stryery tussen die twee leiers het Van Rensburg verder oos gegaan na Maputo maar sy trek is op pad uitgemoor. Trichart en sy mense het vir meer as 'n jaar hier gebly. Nadat hulle verkenningswerk tot in Zimbabwe gedoen het en ook verder ooswaarts om van Rensburg te vind, het hulle besluit om Maputo te bereik, weg van Britse beheer. Die epiese tog het in September 1837 begin en hulle het hul bestemming sewe maande later bereik. Die prys was egter hoog; 27 van 53 mense het aan koors gesterf, Trichardt ook. Dit het hulle twee en 'n half maande geneem om teen die Drakensbergplato af te gly met hul nege waens; die agterwiele van die waens moes verwyder word om hulle teen die berg te laat afgly.

Hendrik Potgieter was die volgende trek wat hier gearriveer het. Hy het vanaf Ohrigstad hier aangekom nadat die malaria sy mense begin afmaai het. Hy het gemeen dat die Soutpansberg ver genoeg van Britse beheer af was en hulle dus onafhanklik kon word. Hy het dié plek gekies vir die hoofstad van sy republiek en dit Zoutpansberg genoem.

Aanvanklik het dit goed gegaan met die gemeenskap en 'n kerk en 'n fort is gebou. Portugese handelaars het ook winkels geopen. Ivoorhandel het geblom. Potgieter is gedurende 1852 dood en na 'n reeks twiste is die naam in 1855 na Schoemansdal verander. Daarna het die dorp van 1 800 inwoners die versamelplek geword van al hoe meer bandelose ivoorjagters en handelaars. Wapensmokkelary was aan die orde van die dag en op een tydstip het 30 ton lood vir die maak van koeëls deur die dorp beweeg.

Die Venda-krygers was nie gelukkig met die stand van sake nie en het die dorp op 15 Julie 1867 aangeval en dit aan die brand gesteek. Die dorp is nooit verder ontwikkel nie en is tans niks meer as 'n begraafplaas nie.



</doc>
<doc id="56378" url="https://af.wikipedia.org/wiki?curid=56378" title="Schoemanskloofpas">
Schoemanskloofpas

Schoemanskloofpas, of Schoemanskloof is 'n bergpas in die Mpumalangaprovinsie, op die R539-pad tussen Machadodorp en Nelspruit in Suid-Afrika. Die Crocgrove-krokodilplaas in die Schoemanskloofpas is 'n trekpleister vir toeriste.



</doc>
<doc id="56381" url="https://af.wikipedia.org/wiki?curid=56381" title="Schoemanshoek">
Schoemanshoek

Schoemanshoek is 'n nedersetting op die R328 hoofpad tussen Oudtshoorn en die Swartberg in die Wes-Kaap, Suid-Afrika. Die dorpie lê aan die Grobbelaarsrivier in 'n vallei waar tabak, lusern en sagtevrugte gekweek word. Die plekkie is net suid van Schoemanspoort op dieselfde pad.




</doc>
<doc id="56382" url="https://af.wikipedia.org/wiki?curid=56382" title="Schoemanspoort">
Schoemanspoort

Schoemanspoort is 'n poort op die R328-hoofpad tussen Schoemanshoek (noord van Oudtshoorn) en die Kangogrotte in die Swartberge. Die poort verbind die Klein Karoo met Prins Albert in die Groot Karoo oor die Swartbergpas. Die poort is 610m bo seevlak en het 'n maksimum helling van 1:12.



</doc>
<doc id="56386" url="https://af.wikipedia.org/wiki?curid=56386" title="Kangogrotte">
Kangogrotte

Die Kangogrotte is in die Swartberg geleë, naby Oudtshoorn in die Wes-Kaap, Suid-Afrika. Dit word beskou as een van Suid-Afrika se grootste natuurwonders.

Die grotte was bekend aan die San. Hulle het dit as skuilplek gebruik, 'n afleiding wat gemaak kan word weens die groot hoeveelheid tekeninge op die ingangsmure. Die ingang is in 1780 deur 'n veewagter ene "Van Zijl" ontdek toe hy verlore vee gesoek het. Later het Van Zijll 'n tou en agt slawe geneem om die grot te ondersoek. Hy is ongeveer 10m diep in die eerste groot saal (98m lank, 49m breed en 15m hoog) laat sak.

Die grond is in 1828 aan P. van der Westhuizen toegeken, wat die grotte beskerm het. Die veldkornet van die Kangovallei het begin om toegangsgeld te vra en boetes vir oortreders op te lê. Johnny van Wassenaar was die eerste gids toe hy 'n hek in 1891 by die ingang aangebring het. Die beheer van die grotte is in 1921 na die munisipaliteit van Oudtshoorn oorgedra. Daardie jaar was daar 129 besoekers. Die grotte is in 1938 tot 'n nasionale monument verklaar. Slegs die eerste 760 m is vir die publiek toeganklik.

Verdere grotte is later ontdek, wat egter nie vir die publiek oopgestel is nie. Kango 2, die Wondergrot, 'n verlenging van ongeveer 270 m, is in 1972 ontdek en Kango 3, 'n reeks kamers van 1 600 m, is in 1975 ontdek.



</doc>
<doc id="56387" url="https://af.wikipedia.org/wiki?curid=56387" title="Roger H. Schoemans">
Roger H. Schoemans

Roger H. Schoemans (Kortenbos (Sint-Truiden), 14 Julie 1942) is 'n Vlaamse joernalis en skrywer.

Roger Henri Schoemans was vanaf 1950 tot 1960 'n verslaggewer by die Nederlandse "Zondagkrant" en in 1968 word hy die eindredakteur van Het Nieuwsblad, daarna hoofredakteur van De Gentenaar. Hy is trouens 'n konsultant vir verskeie koerante. Hy is ook 'n skrywer van 'n groot aantal jeugromans en enkele misdaadverhale. Meeste van sy jeugboeke is met die Prijs van de Kinder- en Jeugdjury bekroon.

Schoemans is getroud, het twee kinders en woon in Beersel.






</doc>
<doc id="56391" url="https://af.wikipedia.org/wiki?curid=56391" title="Stalagmiet">
Stalagmiet

'n Stalagmiet is 'n keël van druipsteen wat regop staan en vanaf die grotvloer boontoe groei soos water daarop drup en kalsiet neergelê. Stalagmiete en stalaktiete kan soms aan mekaar vasgroei om 'n soliede kalsiet-kolom te vorm.




</doc>
<doc id="56392" url="https://af.wikipedia.org/wiki?curid=56392" title="Stalaktiet">
Stalaktiet

'n Stalaktiet is 'n keël van druipsteen wat vanaf 'n grot se dak na onder groei soos water daarvan afdrup en kalsiet neergelê. Stalaktiete en stalagmiete kan soms aan mekaar vasgroei om 'n soliede kalsiet-kolom te vorm.




</doc>
<doc id="56395" url="https://af.wikipedia.org/wiki?curid=56395" title="Eggogrotte">
Eggogrotte

Die Eggogrotte is geleë in 'n reeks dolomitiese heuwels in Limpopo, Suid-Afrika, 35 km noord van Ohrigstad. Die grot is by die ingang van die Molapongvallei. 

Getuienis wat gevind is, dui daarop dat die grotte in die middel- en jonger-steentyd bewoon was. Meer onlangs is die grotte deur San en swart stamme bewoon. Laasgenoemde het die grotte as skuilplek gebruik tydens stamoorloë. Die grond waarop die grotte geleë is, is in 1923 as 'n plaas gekoop. Die oostelike ingang wat na verskeie grotte lei is in 1960 vir die publiek oopgestel.

Die grootste van die spelonke is 100 m lank en 45 m hoog. Die naam is ontleen aan die eggo's wat gehoor word as sommige van die stalagmiete en stalaktiete saggies getik word.


</doc>
<doc id="56396" url="https://af.wikipedia.org/wiki?curid=56396" title="Sudwalagrotte">
Sudwalagrotte

Die Sudwalagrotte is in die Mankelekele-heuwels in Mpumalanga, ongeveer 35 km van Nelspruit, geleë. Die Sudwalagrotte, wat 240 miljoen jaar gelede ontstaan het en onder die oudstes ter wêreld gereken word, staan onder meer bekend vir sy blomsteen-formasies. Die Sudwalagrotte het 'n baie interessante geskiedenis.

Die grotte het in prehistoriese tye as skuilplek gedien omdat daar 'n konstante toevoer van vars lug van 'n onbekende bron in die grot was.

In die negentiende eeu is die Sudwalagrotte deur Somquba, die broer van die Swazi-kroonprins, as 'n vesting gebruik. In 'n magstryd vir die Swazitroon, is baie bloedige gevegte by die grot se ingang geveg. Die verhaal begin as volg: Nadat King Sobhuza I van Swaziland gesterf het in 1836, het sy erfgenaam Mswati II, wat nog 'n minderjarige en te jonk was om die vakante troon te bestyg. 'n Neef, opperhoof Usutfu het sy plek gevul. Hy was is geïnstalleer as regent. Opperhoof Usutfu het self bewys dat hy 'n gebrekkige keuse was, omdat hy te swak was om te verhoed dat Mswati se broer (Somquba )'n doeltreffende bod vir die troon deur die roeping van 'n Incwala. (Fees van die Eerste Vrugte)

Die betekenis daarvan is hoogverraad. Na die skermutseling met Mswati se weermag naby die Mgwenyana River, 9 km wes van Barberton. Somquba en sy volgelinge het gevlug van die gebied, met sowat 500 beeste van Mswati’. Hulle het later oor die Krokodilrivier gemasjeer. Dit was tussen Mankelexele berge, en naby Elandshoek en Schagen. Dit was sowat 10 km van die grotte af, wat nou bekend staan as die Suwalagrotte. Hulle het hier ’n nedersetting gevestig en dit was M'selezie genoem.

Somquba het gesoek en beskerming ontvang van die nuutgestigte Boere nedersetting van Lydenburg. Hy het 'n formele alliansie met die (1856–1857) Lydenburg Republiek gemaak. Daar was voortdurende konflik tussen Mswati en Somquba se volgelinge in die vorm van strooptogte en veediefstal. Die Boere het voortgegaan om Somquba te steun, in ruil vir arbeid en om die eerste waterkanaal te grawe by Lydenburg. Nog 'n voordeel vir die Boere was dat Somquba opgetree het as 'n buffer vir hulle, teen Mswati.

Gedurende die vroeë 1860's het die grot vir die Somquba baie belangrik geraak. Dit was veral belangrik in die tyd van konflik. Somquba en sy volgelinge het in konfliktye die grot as skuiling gebruik. Die beeste was ook saam met hulle in die grot gehou. Hulle het genoeg kos in die grot opgegaar en daar was oorgenoeg water vir hulle in die grot. Dit was 'n goeie skuiling en wegkruipplek vir die Somquba. Die Somquba het waarnemingposte by die hoofingang van die grot gehad om hulle betyds te waarsku as hulle moes vlug. Die hoofingang van die grot was altyd skoon van obstruksies gehou sodat hulle vinnig kan vlug en nie oor takke val nie. Die hoofingang van die grot was baie kleiner in Somaguba se tyd. Somaguba kon skaars die lang horings van sy klein kudde gesogte Ngunibeeste in die grot akkommodeer. Die beeste moes een vir een met die hand in die grot ingelei word.

Sudwala is vernoem na Somquba se hoofindoena (raadslid /kaptein), wie se naam dus tot hierdie dag herdenk word. Niemand weet hoeveel keer Somquba skuiling in die grotte geneem het. Daar was al baie bloedige gevegte naby die grotte. Steeds aanhoudende regimente van Mswati het op 'n tyd 'n massiewe vreugdevuur by die ingang gemaak. Hulle het geglo dit gaan Somquba en sy volgelinge versmoor, maar dit het nie gewerk nie. Die natuurlike lugvloei het voorkom dat Soquba en sy volgelinge versmoor. Die boere het Somquba gehelp en hulle het ’n Boerekommando uit Lydenburg gestuur. Die kommando was deur Abel Erasmus gelei. Die kommando het die Mswati verdryf en Somquba gered. Oorblyfsels van die vreugdevuur kan vandag nog gesien word. Somquba en sy volgelinge het die grotte nog lank daarna gebruik as skuiling totdat Somquba onverwags vermoor is in ’n verrassingsaanval.

Gedurende die Tweede Boereoorlog, in 1899–1902, is die grotte deur die Boere gebruik om ammunisie vir hul 94-pond Long Tom-kanonne te stoor. Daar was op 'n tyd geglo dat President Paul Kruger sy legendariese "Kruger Miljoene" daar weggesteek het. Die "Kruger Miljoene" is goud wat na bewering iewers verdwyn het tussen Waterval-Onder en Nelspruit gedurende Paul Kruger se tog van Pretoria na Lourenço Marques, nou Maputo.

In 1914 is 'n maatskappy gestig om groot hoeveelhede guano uit te grawe. Dit is as bemesting aan boere verkoop. Dit is hoekom die grot se hoofingang vandag breër en wyer is as in die verlede.

Die Sudwalaskraal-plaas, wat die tuiste van die grotte is, is in 1965 deur Philippus Rudolf gekoop. Hy het die grotte as 'n toeriste-aantreklikheid geopen.

'n Belangrike kamer in die Sudwalagrotte is die PR Owen Hall, dit is 70 meter in deursnee en 37 meter hoog, met 'n konstante temperatuur van 17°C. Hierdie kamer is op 'n aantal geleenthede as 'n konsertsaal gebruik, insluitend Julie 1970, toe die Duitse sanger Ivan Rebroff hier 'n konsert aangebied het. Konserte is gestaak weens vandalisme in die grotte in 2002, maar is in 2006 weer hervat.

"Chris Chameleon" het in die grotte saam met die Drakensberg-seunskoor as deel van die InniBos Kunstefees in 2012 opgetree. Hulle het die gewyde lied "Pie Jesu" uitgevoer.



</doc>
<doc id="56397" url="https://af.wikipedia.org/wiki?curid=56397" title="Wachau">
Wachau

Die Wachau (die klemtoon val op die laaste sillabe: „Wacháu“) is 'n landskap in die Oostenrykse deelstaat Neder-Oostenryk, sowat 80 kilometer wes van die hoofstad Wene. Dit bestaan uit die Donauvallei tussen Melk en Krems an der Donau. Die "Kultuurlandskap Wachau" met die kloosters Melk en Göttweig is deur Unesco in 2000 as wêrelderfenisgebied gelys.


</doc>
<doc id="56398" url="https://af.wikipedia.org/wiki?curid=56398" title="Józef Piłsudski">
Józef Piłsudski

Józef Klemens Piłsudski ['juzεf piw'sutski] (* 5 Desember 1867 in Zułów (Litaus: "Zalavas") naby Vilnius, tans Litaue; † 12 Mei 1935 in Warskou) was 'n Poolse militaris en politikus wat teen Russiese heerskappy geveg het. Hy was later maarskalk in die Tweede Poolse Republiek wat hy tydelik as diktator geregeer het.


</doc>
<doc id="56399" url="https://af.wikipedia.org/wiki?curid=56399" title="Venter">
Venter

Venter kan verwys na:





</doc>
<doc id="56401" url="https://af.wikipedia.org/wiki?curid=56401" title="Steyn">
Steyn

Steyn is 'n algemene familienaam in Suid-Afrika en Namibië. Die van kan teruggespoor word na Douw Gerbrandts Steyn wat om en by in 1669 na die Kaap toe gekom het. Die van kan verwys na:






</doc>
<doc id="56402" url="https://af.wikipedia.org/wiki?curid=56402" title="Venterspos">
Venterspos

Venterspos is 'n nedersetting in Gauteng, Suid-Afrika. Die dorpie het in 1937 ontstaan saam met onder andere die Venterspost goudmyn wat hier begin is. Die dorpie vorm nou deel van Westonaria.



</doc>
<doc id="56405" url="https://af.wikipedia.org/wiki?curid=56405" title="Laerskool President Steyn">
Laerskool President Steyn

Laerskool President Steyn is 'n Christelike Afrikaanse primêre skool in Alberton, Suid-Afrika. Die skool is op die hoek van Brink- en Braunstraat in Verwoerdpark geleë. Die skool is na Marthinus Theunis Steyn, politikus en laaste Staatspresident van die Oranje-Vrystaat vernoem. Hulle leuse is "Doen dit nou".

Die skool se skoollied is in 1946 deur M.L. de Villiers gekomponeer. Die woorde lui as volg:



</doc>
<doc id="56406" url="https://af.wikipedia.org/wiki?curid=56406" title="Steynsdorp">
Steynsdorp

Steynsdorp was 'n klein dorpie in Mpumalanga, Suid-Afrika. Dit is egter deesdae 'n spookdorp.

Die dorp het sy ontstaan en ondergang te danke aan goud. In Julie 1885 het die prospekteerders Jim Painter en Frank Austen spoelgoud hier ontdek. In April 1886 was daar reeds 800 delwers in "Painter's Camp" soos die delwery genoem is. Gedurende 1886 het kommandant JP Steyn die delwerye besoek en die naam is verander na Steynsdorp, ter ere aan hom. 'n Dorp is gou uitgemeet en in 1887 geproklameer. Teen dié tyd het die dorp 'n bevolking van 3 000 gehad. Die goud was maar min en moeilik om uit te haal en vinnig het die dorp agteruitgegaan; veral toe goud aan die Witwatersrand ontdek is.

Al wat van die dorpie oorgebly het is een winkel. Dit is nog moontlik om die fondasies van geboue en strate in die veld te sien.




</doc>
<doc id="56407" url="https://af.wikipedia.org/wiki?curid=56407" title="Jaco Venter">
Jaco Venter

Jaco Venter (* 13 Februarie 1987 in Stellenbosch) is 'n Suid-Afrikaanse fietsryer. Hy maak sy eerste internasionale deurbraak in 2007 deur die Dome2Dome-eendagfietswedren te gewen. In 2009 stel hy die beste individuele tydtoetse op en word as die Suid-Afrikaanse kampioen bekroon.





</doc>
<doc id="56408" url="https://af.wikipedia.org/wiki?curid=56408" title="Christoffel Venter">
Christoffel Venter

Generaal-majoor Christoffel 'Boetie' Venter (1892–1977) was 'n Suid-Afrikaanse militêre bevelvoerder. Hy het in die "Royal Air Force" tydens die Eerste Wêreldoorlog gedien en het 16 oorwinnings in die lug behaal. In 1922 sluit hy by die Suid-Afrikaanse Lugmag aan.

Hy was direkteur-generaal van die lugmag vanaf 1940 tot 1945. Na die Tweede Wêreldoorlog was hy die besturende direkteur van die Suid-Afrikaanse Lugdiens.



</doc>
<doc id="56410" url="https://af.wikipedia.org/wiki?curid=56410" title="Ventershoop">
Ventershoop

Ventershoop is 'n nedersetting in die Oos-Kaap, Suid-Afrika.



</doc>
<doc id="56411" url="https://af.wikipedia.org/wiki?curid=56411" title="Venterskroon">
Venterskroon

Venterskroon is 'n nedersetting in die Noordwesprovinsie, Suid-Afrika in die gebied van die Vredefort-koepel. Die jaarlikse Crater Cruise-bergfietswedren gaan deur Venterskroon.

Die dorp is gedurende 1887 geproklameer nadat daar goud in 1880 ontdek is en delwers begin het om die goud te ontgin. Die delwers het vanaf 1880 tot 1913 in die omgewing gemyn en weer later vanaf 1930 tot 1937. Sowat 140 kg goud is hier ontgin. Die goudrif was nie so winsgewend soos dié aan die Witwatersrand nie.

Soos wat maar die geval in delwersdorpe was, was die "Imperial Inn" een van die eerste geboue op Venterskroon. Later het die polisiestasie en tronk gevolg. Daar was 'n huis vir die mynkommissaris en die skoolmeester. Al drie hierdie geboue is vandag nog te sien in die dorpie met sy een stofstraat.

Venterskroon spog het 'n kerkgebou, maar sedert 2014 nie meer 'n gemeente nie. Dit was 'n gemeente van die Nederduitsch Hervormde Kerk van Afrika en is gestig op 7 Julie 1888. Daar is gereeld twee keer per maand 'n oggenddiens gehou. Die gemeente het in 2000 33 belydende en sewe dooplidmate gehad en in die jaar toe dit ontbind het, 35 en twee. Die kerkgebou is net agter die polisiestasie en die tronk.

Die gebied wat Venterskroon insluit is in 2005 deur UNESCO as 'n wêrelderfnisgebied verklaar. 'n Memorandum van verstandhouding tussen die SA-regering en die Vredefortkoepel is op 27 Mei 2012 deur die Minister van Omgewingsake, me Edna Molewe, onderteken. Dit baan die weg vir wetgewing sodat die wêrelderfnisgebied bewaar kan bly.



</doc>
<doc id="56412" url="https://af.wikipedia.org/wiki?curid=56412" title="Noemi">
Noemi

Veronica Scopelliti (gebore 25 Januarie 1982, Rome (Italië)), beter bekend onder haar verhoognaam Noemi, is 'n Italiaanse sangeres-liedjieskryfster en musikant.









</doc>
<doc id="56414" url="https://af.wikipedia.org/wiki?curid=56414" title="Craig Venter">
Craig Venter

John Craig Venter (Salt Lake City, 14 Oktober 1946) is 'n Amerikaanse molekulêre bioloog en sakeman. Hy was die eerste persoon wat 'n volledige DNS-profiel ontsyfer het. In 2010 word hy erken as die eerste wetenskaplike wat 'n kunsmatige sintetiese sel geskep het. Die Time-tydskrif het hom in 2007 en 2008 gelys as een van die top 100 invloedryke persone.



</doc>
<doc id="56416" url="https://af.wikipedia.org/wiki?curid=56416" title="Crater Cruise Bergfietswedren">
Crater Cruise Bergfietswedren

Die Crater Cruise is 'n bergfietswedren wat jaarliks plaasvind en gewoonlik gedurende die eerste naweek in Oktober. Dit begin en eindig in Parys in die Vrystaat, Suid-Afrika. Dit is by verre een van die gewildste wedrenne in die land. Die Crater Cruise-marathon (106km) vind gewoonlik op die Saterdag plaas terwyl die halfmaraton (56km) op die Sondag plaasvind saam met verskeie kleiner bergfiets-wedrenne vir die kinders. Die eerste Crater Cruise het in 2004 plaasgevind.

Die wedren begin gewoonlik in Parys, gaan onmiddellik oor die Vaalrivier en draai dan links na Venterskroon. Die roete volg die gruispad aan die noordelike oewer van die Vaalrivier en kruis dan die rivier by Schoemansdrift. Die roete hou nou op die gruispad aan die suidelike oewer van die Vaalrivier terug tot in Parys.

In 2005 kon geen manswenners aangewys word nie as gevolg van 'n boer wat opdrag gegee het dat sy plaashekke toe moet bly. 'n Plaaswerker het die oggend die hekke oop gesien en besluit om dit toe te maak. Die jaers het na die tyd ooreengekom dat die vyf wat los voor was die prysgeld gelykop tussen hulle sou verdeel.

In 2008 het 'n rooibokram konsternasie veroorsaak toe hy een van Suid-Afrika se voorste vroue-fietsryers, Yolandi du Toit, tydens die Crater Cruise-bergfietswedren van haar fiets gestamp het.



</doc>
<doc id="56417" url="https://af.wikipedia.org/wiki?curid=56417" title="Schoemansdrift">
Schoemansdrift

Schoemansdrift-brug is 'n enkelbaanbrug oor die Vaalrivier tussen die Noordwesprovinsie en die Vrystaat in die Vredefort-area.
Die brug oorspoel van tyd tot tyd en is 'n gewilde toeristeaantreklikheid. Die Crater Cruise-bergfietswedren kruis die Vaalrivier oor die brug.



</doc>
<doc id="56419" url="https://af.wikipedia.org/wiki?curid=56419" title="Regering">
Regering

'n Regering is 'n staatkundige orgaan wat belas is met die uitvoerende gesag vir 'n spesifieke grondgebied. Met ander woorde, die regering het die bevoegdheid om wetgewing tot uitvoering te bring binne die grense van die grondgebied waaroor hy die bevoegdheid het.



</doc>
<doc id="56422" url="https://af.wikipedia.org/wiki?curid=56422" title="Cornelius Hermanus Wessels">
Cornelius Hermanus Wessels

Sir Cornelius Hermanus Wessels (gebore op 26 April 1851 in die teenswoordige distrik Boshof - oorlede op 1 Maart 1924 in Bloemfontein) was 'n Suid-Afrikaanse politikus. Hy en sy vrou, Chrissie, het vyf seuns (Jan, Chris, Louis, Jurie en Tewie) en drie dogters (Polly, Anna en die bekende sopraan Cecilia) gehad.

Wessels het die kiesafdeling Boshof in die Volksraad van die Oranje-Vrystaat van 1885 tot 1899 verteenwoordig en was twee jaar lank voorsitter van die liggaam. Kort voor die uitbreek van die Anglo-Boereoorlog kom Wessels en en pres. M.T. Steyn ooreen dat hy en sy vrou 'n private besoek aan Europa en die VSA moet bring om vas te stel watter lande die Boererepublieke in die haas onafwendbare oorlog sou steun. Wessels en sy vrou verlaat Bloemfontein op 12 Mei 1899 en besoek onder meer Londen, Brussel, Den Haag, Frankfort, Berlyn en Parys. Enkele dae voor die oorlog begin, kom die Wessels-egpaar op 3 Oktober 1899 terug in Bloemfontein aan.

Pres. Steyn wys Wessels, wat in die Oorlogskomissie gedien het, kort hierna aan as lid van die amptelike Boeredeputasie wat steun by buitelandse moondhede moes probeer kry vir die beëindiging van die oorlog. Hy vertrek op dié sending saam met Abraham Fischer, oupa van die latere Bram Fischer, en A.D.W. Wolmarans op 10 Maart 1900, drie dae voor die Britse magte Bloemfontein beset. Die afvaardiging besoek talle lande in Europa en selfs Rusland en Amerika, maar sonder welslae. Teen die einde van 1900 vestig Wessels hom vir die duur van die oorlog by Sweelinckplein 11, Den Haag, waar hy vir die res van die oorlog as vredesgesant optree.

Namate die oologstoestande in Suid-Afrika versleg het, het Wessels toenemend bekommerd geraak oor sy gesin wat op die plaas Kwaggafontein naby Bloemfontein gebly het. Hy reël in Februarie 1901 dat sy vrou en drie van hul kinders, Cecilia, Anna en Tewie, hulle by hom aansluit. Die kinders begin kort na hulle aankoms skool gaan in Nederland.

Ná die Vredesluiting op 31 Mei 1902 keer die Wessels-gesin in Februarie 1903 terug na die Vrystaat waar Cornelis weer op Kwaggafontein begin boer. Hy moes sy plaas van vooraf opbou weens die oorlogsverwoesting. Sy vrou, Chrissie, sterf op 5 November 1905 in die ouderdom van 48 jaar aan kanker. In Augustus 1907 raak Wessels verloof aan die 42-jarige Eliza Alice Bosman, 'n weduwee van Worcester. Hulle trou daar sowat twee maande later.

Toe selfregering in 1907 aan die Vrystaat toegestaan word, word Wessels verkies as lid van die wetgewende vergadering vir die kiesafdeling Bloemfontein-Suid. Hy tree op as kommissaris van openbare werke, lande en myne. In 1915 word hy aangestel as administrateur van die Vrystaat en beklee die amp tot en met sy dood nege jaar daarna. Hy is in 1920 tot ridder geslaan.



</doc>
<doc id="56424" url="https://af.wikipedia.org/wiki?curid=56424" title="Harm Oost">
Harm Oost

Harm Oost (gebore in Oostwold, provinsie Groningen, op 21 Julie 1877 – oorlede in Garsfontein, Pretoria, op 18 Mei 1964) was 'n joernalis, skrywer en politikus. Die Federasie van Afrikaanse Kultuurvereniginge het hom per geleentheid beskryf as "een van die kleurrykste figure in die wordingsgeskiedenis van die Afrikanervolk".

Hy het op 18-jarige leeftyd in die Transvaal aangekom uit Nederland as onderwyser en skoolgehou in die distrik Pretoria asook op Louis Trichardt. Oost het hom dadelik met die Boerevolk en sy Republikeinse staatsvorm vereenselwig. Met die uitbreek van die Tweede Vryheidsoorlog het hy aangesluit by die Zoutpansberg-kommando en geveg in die veldslae van Colenso, Spioenkop en Slag van Pietershoogte. Hy word gevange geneem by Boshof as lid van die los kommando wat agter die Engelse linies met dinamiet gewerk het en na St. Helena as banneling gestuur. Hy is ter dood veroordeel, maar is op die laaste oomblik deur lord Methuen se tussenkoms begenadig. In 1904 het hy teruggekeer na die Transvaal en 'n onderwyser geword in die Christelike Nasionale Onderwysbeweging, waarna hy hom aansluit by die redaksie van "De Volksstem".

Oost was die assistent van die adjunk-hoofredakteur, Gustav Preller. Van omstreeks 1908 af het Oost min of meer onafhanklik van die hoofkoerant opgetree toe hy 'n landbou-byblad met die naam "De Boer" moes behartig. Die hoofblad het genl. Louis Botha van die Suid-Afrikaanse Party se politiek ondersteun en die byblad dié van genl. J.B.M. Hertzog, later stigter van die Nasionale Party.

So het die aanhangers van albei denkrigtings lesers van "De Volksstem" gebly, maar in 1911 het genls. Botha en Smuts hul oorheersende invloed op "De Volksstem" laat geld omdat hulle gereken het die Hertzog-hand word te sterk. Uiteindelik het die koerant se redakteur Oost versoek om in die gees van Botha te skryf of 'n ander joernalistieke heenkome te vind. Oost tree gevolglik op 1 Desember 1911 uit die redaksie van "De Volksstem" sodat hy Hertzog met 'n ander publikasie kon ondersteun.

Hy laat die eerste "Die Week" op 23 Februarie 1912 die lig sien as "Een Nationaal en Landbouw Blad, Geïllustreerd, Onder redaktie van H. Oost met vaste medewerking van Nig Mimmie e.a., Kantoor: 159, Potgieterstraat, Pretoria". Onder die koerant se ondersteuners het getel adv. Tielman Roos, adv. A.S. van Hees, prok. H.S. Webb, Henry Moll en ds. (later dr.) H.D. van Broekhuizen. Al die destydse koerante was heftig gekant teen genl. Hertzog en "Die Week" was die enigste wat hom ondersteun het. Dit was die voorloper van die latere dagblad "Die Vaderland", wat 'n getroue orgaan van die Nasionale Party was van 1936 tot dit in 1988 ingelyf is by "Die Transvaler".

Die koerant was ook 'n kampvegter vir die Afrikaans as taal en het voorbeelde uit byna elke staatsbedrywigheid voorsien waar Afrikaners ongelyk behandel is in die naam van die destydse regeringsbeleid van sogenaamde Konsiliasie (versoening). Nietemin het "Die Week" solank moontlik gepleit vir die handhawing van eenheid in die Suid-Afrikaanse Party. Hertzog is egter op 16 Desember 1912 uit die Botha-kabinet gesit. "Die Week" plaas op 6 Maart 1913 sy manifes, maar die koerant se toenemende invloed kom kort hierna tot 'n einde weens onenigheid tussen Nig Mimmie (mev. C.C. Logan) en die redakteur.

Sy het mede-eienaarskap van die blad geëis en wou hê 'n te stigte sindikaat moes dit beheer. Oost het hom teen albei gedagtes verset en daarom beroep Nig Mimmie haar op die hof, wat Oost in die ongelyk stel. Hy kon nie die koste betaal nie en is gedwing om boedel oor te gee. Nig Mimmie word redakteur van "Die Week", wat van toe af by die "Volksstem"-drukkery uitgegee is en 'n Botha-orgaan geword het. Dit het kort daarna verdwyn omdat dit sy bestaansreg verloor het. In September 1913, slegs 'n jaar en sewe maande na sy ontstaan, gaan "Die Week" "oor na die vyand", soos Oost dit gestel het.

Oost begin onmiddellik met die bystand van 'n groepie vriende die nuwe weekblad, "Het Volk". Dit verskyn elke Donderdag sonder onderbreking in "Die Week" se plek. Die Het Volk Drukkers & Uitgevers Maatschappij Beprkt is op 13 September 1913 geregistreer met adv. Tielman Roos, dr. Hjalmar Reitz en prok. H.S. Webb as direkteure geregistreer. Die koerant is, soos "Die Week", gedruk deur mnr. Verbeek se Atlas Drukkery en Bindery, Pretoria.

"Het Volk" het hom met toenemende heftigheid verset teen genls. Botha en Smuts se versoeningsbeleid. Die teenstand teen die beleid het al hoe wyer begin uitkring. Gustav Preller, groot vriend van Botha en adjunk-hoofredakteur van "De Volksstem", skryf byvoorbeeld in 'n privaat memo in 1914: "Konsiliasie is eenvoudig rampant, dikker en taaier en walgliker as ooit. Taal en nasionaliteit is dinge wat gelyk staan met Rebellie. Die nuusbladpers wat nog op 'n halfhartige manier geprobeer het om die saak van die Hollandse Taal omhoog te beur, die werd skriftelik belet om 'n woord te rep van "the language question, concerning which difference of opinion exists". Aan die anker kant is mense wat hulle skuldig gemaak 't, vies omdat hul – natuurlik heeltemal ten onreg – meen dat die nasionale saak tot sy logiese konsekwensies deurgevoer, moes eindig in wat daar gebeur 't en – so baie het nie opgestaan nie."

"Het Volk" se invloed en lesers het in so 'n mate toegeneem dat dit later halfweekliks kon verskyn.

Die onversoenbaarheid van die Botha-Smuts-beleid en dié van Hertzog lei in 1914 tot die stigting van die Nasionale Party, waarvan "Het Volk" die eerste orgaan geword het met Harm Oost as die eerste nasionale joernalis in Suid-Afrika. So bly "Het Volk" 'n vurige teenstander van die groot en prestigeryke "De Volksstem", die eerste Hollandse dagblad in Suid-Afrika. Met die uitbreek van die Rebellie het genl. Smuts egter "Het Volk" in Oktober 1914 verbied. Die koerant sluit sy deure en Oost neem die wapen op aan die kant van genl. Christiaan de Wet, wie se sekretaris hy was, teen die regering. Oost was die enigste wat tot die bittereinde getrou aan De Wet gebly het. Hy is by Waterbury in die Kalahari gevange geneem en tot 18 maande tronkstraf gevonnis, waarvan hy vier en 'n half maande in eensame opsluiting moes deurbring. Die ooggetuieverslae wat hy tydens die Rebellie versamel het, is in 1957 in sy outobiografiese werk "Wie is die skuldiges?" gepubliseer.

'n Groep Jong Turke wou nie verlief neem met die sluiting van die enigste Nasionale koerant nie en stig op 8 September 1915 die Noordelike Drukpers Maatskappij Beperk om die nasionale belang van die Afrikaner te bevorder deur die "volksorgaan" "Ons Vaderland" op die been te bring. "De Burger", wat in die dieselfde jaar gestig is, verwelkom die halfweeklikse blad as 'n ware bondgenoot. Op 22 September verwys "De Burger" na die Pretoriase blad as "een nieuwe kracht in de Transvaal". "De Burger" spreek die hoop uit dat "Ons Vaderland" "tot in lengte van dagen tot heil van land en volk (mag) groeien en bloeien!"

Dadelik neem die nuwe maatskappy die drukkery van mnr. Verbeek oor asook "De Transvaler", 'n weekblad wat toe reeds enkele jare in Johannesburg verskyn het. Dit het aan dr. T.C. Visser behoort, 'n vurige republikein en Hertzog-ondersteuner.
"Ons Vaderland" maak sy debuut op 10 September 1915. Die nominale kapitaal van £30 000 is verdeel in aandele van £1 elk. Onder die stigteraandeelhouers was onder meer genl. Hertzog, adv. Tielman Roos, ds. J.H. Greyvenstein, N.C. Havenga, C.F. Beyers en Karel Rood. Oost was weer die redakteur, maar hy het in daardie stadium in die Fort in Johannesburg gesit vanweë sy deelname aan die gewapende protes. Prof. Jan Kamp van die literariese departement van die Gereformeerde Kerk se Teologiese Skool is toe gevra om as redakteur waar te neem. Hy geniet die bystand van dr. Johannes Grosskopf en die digter Jan F.E. Cilliers.

Net soos sy voorganger het "Ons Vaderland" 'n tydjie lank voortgesukkel in 'n ongerieflike huis by Bloedstraat 190, Pretoria. In die agterplaas is 'n aantal sinkvertrekke opgeslaan wat die settery, drukkery en bindery moes huisves. Ondanks die droogte van 1914 en die nadraai van die Rebellie, 'n skaarste aan geld vir papier en die Eerste Wêreldoorlog, bly Kamp optimisties en stry hy moedig saam vir die voortbestaan van die Nasionale Party, die Afrikanerdom en hul vryheid.

Die Transvaalse takke van die Nasionale Party hou in 1915 'n konferensie en kies "Ons Vaderland" as partyorgaan. Toe die vier destydse provinsies in 1916 'n federale raad van die NP saamstel, is "Ons Vaderland" ook as landswye "officiële orgaan" erken. Die party het egter nie 'n regstreekse aandeel in die Noordelike Drukpersmaatskappy besit nie en dus ook nie seggenskap in sy redaksionele beleid verkry nie.

"Ons Vaderland" help die Nasionale Party in die verkiesing van 20 Oktober 1915 om 78 290 in Transvaal te kry, teenoor 95 413 vir die Suid-Afrikaanse Party.

Oost kon reeds in Desember daardie jaar op parool uit die tronk kom, maar het dit geweier omdat dit sy werksaamhede as persman sou belemmer. Eers teen die middel van 1916 is hy toe vrygelaat. Hy neem die redakteurskap by Kamp oor wat na die universiteitskollege op Potchefstroom vertrek. Onder Oost se leiding beywer die koerant hom vir die stigting van die Afrikaner-Broederbond en vir moedertaalonderwys in Afrikaans. Toe genl. Smuts ná die verkiesing op 10 Maart 1920, waarin sy Suid-Afrikaanse Party 41 setels teenoor 44 vir die Nasionale Party kon kry, net met behulp van die Unionisteparty se 25 setels kon regeer, steun "Ons Vaderland" die hernieude pogings tot Afrikanereenheid. Toe die daaropvolgende eenheidskongres misluk, smelt die SAP en Unioniste saam en dit bring vir eers 'n einde van die eenheidsgedagte.

Oost is reeds in 1919 tot lid van die provinsiale raad vir Pretoria-Distrik verkies. Geleidelik neem die nuwe SAP se steun af terwyl die Nasionale Party en die Arbeidersparty die een na die ander tussenverkiesing wen. Genl. Smuts kondig 'n verkiesing vir 17 Junie 1924 af. Die NP wen 63 setels en die Arbeiders 18, teenoor 53 vir die SAP en een onafhanklike. So kom die sogenaamde Pakt-regering tot stand. Dit was vir "Ons Vaderland" en Oost die beloning op hulle stryd wat reeds 14 jaar vantevore begin het. Oost wen in die verkiesing die kiesafdeling Pretoria-Distrik by die SAP en neem sy setel in die Volksraad in waar hy amper 25 jaar lank sou dien. Later dien hy ook in die N.P. se hoofkomitee. Hy neem sy setel in die Volksraad in en word in Oktober 1925 deur sy ou kollega van "De Volksstem", Gustav Preller, wat toe reeds 'n jaar hoofredakteur van die mededinger was, opgevolg. Preller bly aan as redakteur van "Ons Vaderland" tot 1932 en na die naamverandering in daardie jaar tot 1936 as redakteur van "Die Vaderland".

Toe N.C. Havenga die Afrikanerparty stig, word Oost die voorsitter. In die parlement het Oost jare lank gepleit vir 'n bevolkingsregister, wat uiteindelik in wetgewing vervat is. Hy tree in 1953 uit die aktiewe politiek en gaan woon op Garsfontein naby Pretoria. Hy is aangestel in die raad van die Landbank en het ook as direkteur van verskeie maatskappye diens gedoen. Hy was ook 'n gewilde spreker tydens volksfeeste. Sy omvattende versameling dokumente, wat veral waardevol is vir die politieke geskiedenis van Suid-Afrika, word bewaar deur die Staatsargief in Pretoria.

Oost het, as 'n lojale ondersteuner van genl. J.B.M. Hertzog, hom beywer vir die oprigting van die Hertzogmonument in Bloemfontein as 'n waardige gedenkteken vir dié groot Suid-Afrikaanse leier. Oost was dan ook tot sy dood voorsitter van die Hertzogmonumentkomitee.

Reeds in 1901 publiseer hy sy bundel realistiese "Schetsen uit Zuid-Afrika" in Nederlands. Uit hierdie tyd is ook die reeks van drie romans in Nederlands geskrewe oor die Anglo-Boereoorlog, "Gevonden", "Geroepen" en "Gestreden".

In "Ou Daniël" is die dialoog in Afrikaans maar die toneelaanduidings in Nederlands. Hierdie is ’n eerste poging tot ’n maatskaplike probleemdrama in Afrikaans en is so ’n vroeë voorloper van die latere werke van Grosskopf en Fagan. Die drama handel oor die pogings van ’n ou boer om sy grond teen gewetenlose uitbuiters te beskerm, sodat hy kan voortgaan met sy konserwatiewe en etiese landelike leefwyse, in stede van ’n suiwer materialistiese bestaan. Dit is ook die eerste uitbeelding van die armblanke in die Afrikaanse letterkunde.

Hy skryf ook verskeie nie-fiksie werke. "Wie is die skuldiges?" is sy herinneringe aan die 1914-Rebellie, volgens sy mededeling geskryf in opdrag van ’n versoek van generaal Christiaan de Wet dat die nageslag die waarheid moet weet. Hierdie waarheid is volgens hom dat generaals Louis Botha en Jan Smuts die skuldiges was wat bloed op hulle hande gehad het in die Rebellie van 1914. Hulle het hulle rug op hulle volk gedraai en op hulle eie mense geskiet. Smuts het selfs sover gegaan om vir Jopie Fourie op 20 Desember 1914 te laat teregstel, ondanks die smeekbedes van duisende Afrikaners.

Saam met Hjalmar Reitz en I.M. Goodman skryf hy ook "Die Nasionale Boek", wat ’n geskiedenis is van die ontstaan en groei van die Nasionale Party en wat dit bereik het en kort lewensbeskrywings bevat van sy stigters, leiers en ondersteuners. "Ons land en ons volk" van 1932 sluit hierby aan en is ’n Nasionale jaarboek. Saam met J.F.W. Grosskopf vertaal hy "’n Chamberlain tegen Engeland: Duitse oorlogsopstellen door een Engelsman" wat in 1917 gepubliseer word.

Harm Oost is oorlede op sy plaas in die ouderdom van 87 op 18 Mei 1964 ná 'n aanval van 'n beroerte.

Na sy dood rig die Afrikaanse Skrywerskring ’n gedenkplaat op sy graf in Pretoria op, wat op 25 Oktober 1969 onthul word.

Werke wat uit sy pen verskyn sluit in:





</doc>
<doc id="56425" url="https://af.wikipedia.org/wiki?curid=56425" title="Hartbeesfontein">
Hartbeesfontein

Hartbeesfontein is 'n dorpie in Noordwes, Suid-Afrika. Die dorp is 30 km noordwes van Klerksdorp op die Klerksdorp-Ottosdal-takspoorlyn.

Die is twee stories oor hoe die dorp sy naam verkry het, beide uit die Voortrekkerdae. Volgens een storie het twee manne met die dieselfde van nl. De Clerq gaan jag, 'n hartbees gekwes en dit dood by 'n fontein gevind wat hulle toe Hartbeesfontein genoem het. Volgens die tweede storie het die Voortrekkerleier Hendrik Potgieter sommige van sy mense hier agtergelaat om 'n strafekspedisie teen Silkaats te lei. Een van die manne was toe verveeld en het gaan jag. Hy het 'n hartbees gekwes, dit agterna gesit en op 'n borrelende fontein afgekom. Na die veldtog het hy teruggekeer na die gebied en 'n plaas verkry wat hy toe Hartbeesfontein noem.

Tydens die Tweede Vryheidsoorlog het hier op 18 Februarie 1901 'n geveg plaasgevind tussen 'n Boerekommando en lord Paul Methuen.

Die plaas het verskeie kere van eienaar verwissel. Uiteindelik het die eienaar HF Moller die grond onderverdeel vir 'n dorp wat in 1955 geproklameer is.

Mielies, grondbone en sonneblomsaad is van die belangrikste gewasse wat in die distrik verbou word.




</doc>
<doc id="56430" url="https://af.wikipedia.org/wiki?curid=56430" title="Derby">
Derby

Derby is 'n klein dorpie in Noordwes, Suid-Afrika en is geleë op die R509 hoofpad. Hierdie dorpie is 16 km vanaf Koster. Die dorpie het ontstaan as 'n nedersetting vir die behoeftige mense op die plase Rietfontein en Vlakfontein. Dit is vernoem na die Britse sekretaris van Kolonies, lord Derby.

Tydens die Tweede Vryheidsoorlog was Derby die toneel van gevegte tussen die Boere en een van die twee Skotse berede regimente. Die gesneuwelde Britse soldate lê in die plaaslike begraafplaas.




</doc>
<doc id="56431" url="https://af.wikipedia.org/wiki?curid=56431" title="Marius Jooste">
Marius Jooste

Marius Visser Jooste (gebore 5 Maart 1909, Winburg - oorlede 12 Oktober 1982) was 'n Afrikaanse joernalis, persleier en sakeman.

Jooste was die seun van N.J.J. Jooste van Winburg in die Vrystaat en ontvang sy opvoeding op sy geboortedorp en in Bloemfontein. Hy trou op 5 Junie 1938 met Marguerite Malherbe van Trompsburg, ook in die Vrystaat. 'n Seun en twee dogters is uit die huwelik gebore. 

Jooste het sy joernalistieke loopbaan by "Die Vaderland" begin, maar bedank in 1946 by die Afrikaanse Pers Beperk en is later 'n stigter van die Afrikaanse Sondagkoerant "Dagbreek". In 1962 smelt Dagbreekpers Beperk en die Afrikaanse Pers Beperk saam as die Afrikaanse Pers (1962) Beperk. Jooste was 'n lid van Dagbreektrust, wat beheer oor die nuwe mediagroep uitgeoefen het. Hy was besturende direkteur van die Afrikaanse Pers (1962) Beperk. Ná die samesmelting van dié onderneming met die Voortrekkerpers in 1971 om Perskor te vorm, ook van die nuwe persmaatskappy. Vroeër het hy ook dié amp beklee by Hoofstadpers Beperk en Oggendbladpers Beperk (twee gesamentlike ondernemings in Pretoria van die groepe wat in 1971 saamgesmelt het om Perskor te vorm). 

Jooste was 'n direkteur van Volkskas Bpk., voorsitter van Perskor-Publikasies Bpk., Perskor se drukkery T.W. Hayne Ltd., die tydskrifmaatskappy Republikeinse Pers, direkteur van die Dagbreektrust, Vaderland Beleggings Beperk en verskeie ander maatskappye. Hy was in 'n stadium voorsitter en later ondervoorsitter van die Nasionale Persunie.



</doc>
<doc id="56432" url="https://af.wikipedia.org/wiki?curid=56432" title="Kroondal">
Kroondal

Kroondal is 'n klein Duitse nedersetting 13 km suidoos van Rustenburg in Noordwes, Suid-Afrika naby die N4 nasionale pad.

'n Lutherse sendingstasie is in 1858 op die plaas Kronendal van Jan Michiel van Helsdingen gestig. Kroondal het mettertyd een van 22 Lutherse stasies geword waar verwag is van werkers om vir hulle self te sorg. Die plaas is dus in 1889 opgemeet en in kleinhoewes vir onafhanklike boere verdeel. Dit verklaar die groot Duitse gemeenskap. Genl. Louis Botha het ook sy opleiding hier in die skool ontvang.




</doc>
<doc id="56435" url="https://af.wikipedia.org/wiki?curid=56435" title="Myburgh Streicher">
Myburgh Streicher

Daniel Myburgh Streicher (gebore op 27 Maart 1928 op Swellendam - 21 Februarie 2005 in die Strand) was 'n Suid-Afrikaanse politikus en adjunkminister van vervoerwese.

Hy ontvang sy skoolopleiding aan die Hoërskool Swellendam en aan die Universiteit van Stellenbosch. Sy pa was Johannes Jacobus Streicher. Hy trou in Desember 1951 met Helena Etheresa Naudé. Drie seuns en 'n dogter is uit die huwelik gebore.

Streicher, wat 20 jaar oud was toe die Verenigde Party in 1948 teen die Nasionale Party verloor het, was van 1950 tot 1952 sekretaris van die V.P. Jeug. Hy dien as lid van die provinsiale raad vir Port Elizabeth-Suid van 1955 tot die algemene verkiesing van April 1958 toe hy Volksraadslid word vir Port Elizabeth-Wes, 'n setel wat in 1938 as Port Elizabeth-Distrik geskep is en in drie verkiesings 'n veilige V.P.-vesting was. Drie jaar later behou hy die setel toe hy onbestrede verkies word. Van 1966 se verkiesing af verteenwoordig hy die nuwe kiesafdeling Newton Park, ook in Port Elizabeth, en word in die daaropvolgende verkiesing herverkies. In 1971 kies die Verenigde Party hom as Kaaplandse voorsitter. Hy was ook voorsitter van die V.P. se Natuurlike Hulpbronne-groep, wat landbou, bosbou, waterwese en omgewingsake ingesluit het. Hy het ook in verskeie ander V.P.-liggame gedien en het veral belang gestel in opvoeding, landbou en gesondheid.

Op 19 Januarie 1977 skors die party ses Volksraadslede onder leiding van Streicher, toe Kaaplandse leier, omdat hulle geweier het om die planne vir 'n nuwe party, wat uit die Progressiewe Reformiste Party, Demokratiese Party (1973) en Verenigde Party se lede sou bestaan, te steun. Dit was almal lede van die regtervleuel in die V.P., die sogenaamde Ou Garde. Hulle het gevolglik die Onafhanklike Verenigde Party op 26 Maart 1977 gestig, wat met ingang 28 Mei 1977 die Suid-Afrikaanse Party geword het. In die verkiesing van 1977 het die party in twee setels in Port Elizabeth, Port Elizabeth-Sentraal en Walmer, asook Simonstad naby Kaapstad, gewen. Streicher was die S.A.P.-kandidaat in Wynberg, Kaapstad, maar het verloor.

Die Suid-Afrikaanse Party ontbind in 1980 waarna die meeste lede hulle weg tot in die Nasionale Party vind. Streicher is in 1981 verkies tot L.V. vir die kiesafdeling De Kuilen. Van Desember 1986 tot September 1989 was hy adjunkminister van vervoerwese en van 1994 tot 1997 voorsitter van die NP-koukus in die parlement.




</doc>
<doc id="56438" url="https://af.wikipedia.org/wiki?curid=56438" title="Logos">
Logos

Antieke filosowe het die term op verskillende wyses aangewend. Die sofiste het dit gebruik in die opsig van 'n "vertoog", en Aristoteles het dit voorbehou vir 'n "beredeneerde vertoog" of "die argument" in die vakgebied van retoriek. Die stoïsynse filosowe het die term met die goddelike in verband gebring, 'n besielende beginsel wat die universum sou onderlê.

Nadat Judaïsme onder Hellenistiese invloed gekom het, het Philo (ca. 20 v.C.–40 n.C.) die term in Joodse filosofie opgeneem. Die Evangelie van Johannes identifiseer die Logos, waardeur alle dinge tot stand gekom het, as goddelik ("theos"), en sonder Jesus uit as die inkarnasie van die Logos.

Alhoewel die term "Logos" wye aanhang het in hierdie Christelike opsig, dui dit in akademiese kringe dikwels op die verskillende antieke Griekse toepassings daarvan, of op post-Christelike gebruike binne kontemporêre filosofie, Soefisme, en die analitiese psigologie van Carl Jung.


</doc>
<doc id="56444" url="https://af.wikipedia.org/wiki?curid=56444" title="Kampsbaai">
Kampsbaai

Kampsbaai is 'n voorstad en vakansieoord in Kaapstad in die Wes-Kaap, Suid-Afrika. Die voorstad is genoem na "Von Camptz" 'n amptenaar van die Nederlandse Oos-Indiese Kompanjie aan wie die plaas Ravensteyn, langs Kloofnek, behoort het. Kampsbaai is vroeër gebruik as 'n kuswoning vir menige vroeëre Britse Goewerneurs. "The Round House", onderkant Kloofnek, was lord Charles Somerset se jaghuis. Kampsbaai was eers deel van Woodstock se munisipaliteit. Sy vooruitgang het begin met die bou van 'n tremlyn om Leeukop in 1902. Dit is sedertdien deur busse vervang. Kampsbaai het deel geword van Kaapstad in 1913 toe verskeie klein munisipaliteite saamgesmelt het. Die strand is as 'n blouvlagstrand gesertifiseer.

Die Twaalf Apostels, deel van die Tafelbergreeks, kyk oor Kampsbaai uit.



</doc>
<doc id="56445" url="https://af.wikipedia.org/wiki?curid=56445" title="Kakiebos">
Kakiebos

Kakiebos ("Tagetes minuta") is 'n onkruid. Dit het Suid-Afrika gedurende die Tweede Vryheidsoorlog binnegedring toe dit saam met die voer uit Argentinië hier aangeland het. Dit het gou 'n onkruid oral in die land geword.




</doc>
<doc id="56446" url="https://af.wikipedia.org/wiki?curid=56446" title="Kweekgras">
Kweekgras

Kweekgras ("Cynodon dactylon") is 'n fyn grassoort wat in Suid-Afrika voorkom. Dit is 'n gras wat inheems is aan Noord- en Oos-Afrika, Asië, Australië en Suid-Europa. Alhoewel dit nie inheems is aan Bermuda nie, is dit 'n oorvloedige indringerspesies daar. Dit word vermoed dat dit versprei het vanaf Bermuda na Noord-Amerika. Die gras het etlike sinonieme benamings op verskillende plekke en wêrelddele.

Die lemme is 'n grys-groen kleur en is kort, gewoonlik 2-15 cm lank met growwe kante. Die regop stammetjies kan 1-30 cm lank word. Die stingels is effens afgeplat en gewoonlik pers in kleur. Die saadknoppies vorm in groepe van 2-6 saam aan uitlopers bokant van die stam, elke uitloper word 2-5 cm lank. Dit het 'n diep wortelstelsel; in droogtetoestande met penetreerbare grond, kan die wortelstelsel tot meer as 2 m diep strek, hoewel die meeste van die wortelmassa minder as 60 cm onder die oppervlak vorm. Die gras kruip op die grond en skiet wortel waar 'n knoop aan die grond raak met die vorming van 'n digte mat. Kweekgras reproduseer deur saad, uitlopers en wortelstokke. Groei begin by temperature bokant 15°C (59°F) met optimale groei tussen 24 en 37°C (75 en 99°F), in die winter word die gras dormant en kleur vaalbruin. Groei word bevorder deur vol sonlig en vertraag deur vol skaduwee, bv. naby boomstamme.

"C. dactylon" word wyd verbou in warm klimate oor die hele wêreld tussen 30°S en 30°N breedtegraad, waar dit tussen 625 en 1 750 mm reënval per jaar ontvang (of minder as besproeiing beskikbaar is). Dit kom ook in die VSA voor, veral in die suidelike helfte van die land met warm klimaat. Dit groei vinnig en is gehard, wat dit nuttig en gewild maak vir sportvelde, omrede dat wanneer dit beskadig is, dit weer vinnig herstel. Dit is 'n hoogs gewensde grasperkgras in warm gematigde klimaat, veral in streke waar sy hitte en droogte verdraagsaamheid dit in staat stel om te oorleef waar min ander grasse sou kon. Dit het 'n relatief growwe lemvorm met talle kultivars waaruit gekies kan word vir verskillende grasperk-vereistes. Dit is ook hoogs aggressief en verdring die meeste ander grasse en indringers uit ander habitatte, en is 'n moeilike onkruid om uit te roei in sommige gebiede. Hierdie aggressiewe aard het daartoe gelei dat sommige tuiniers dit die naam "duiwelsgras" gee.

Bermudagras is op brakgronde in Kalifornië se Central Valley aangeplant wat te sout geraak het vir ander landbougewasse. Dit is suksesvol besproei met soutwater en word gebruik as veeweiding. 

Die basterverskeidenheid 'Tifton 85', soos 'n paar ander grasse (bv. sorghum), produseer sianied onder sekere omstandighede, en was betrokke by verskeie veevrektes (let daarop dat op 'n paar geleenthede daar oor hierdie verskeidenheid verkeerdelik berig is as 'n geneties gemodifiseerde stam; eintlik is dit 'n konvensioneel-geteelde F1 hibried ).

Die weidingskapasiteit is matig:


</doc>
<doc id="56449" url="https://af.wikipedia.org/wiki?curid=56449" title="Edwin van der Sar">
Edwin van der Sar

Edwin van der Sar (gebore op 29 Oktober 1970 in Voorhout) is 'n voormalige Nederlandse sokkerspeler. Hy het 130 wedstryde gespeel vir die Nederlandse nasionale sokkerspan en dit is nog altyd 'n rekord.

Hy het gespeel by Ajax, Juventus, Fulham FC en Manchester United in Engeland.

Op 3 Augustus 2011 is 'n spesiale afskeidswedstryd gespeel vir Van der Sar in die Amsterdam Arena.


</doc>
<doc id="56450" url="https://af.wikipedia.org/wiki?curid=56450" title="Stoffberg">
Stoffberg

Stoffberg is 'n dorpie in Mpumalanga, Suid-Afrika. Dit is 70 km noordoos van Middelburg en lê aan die bolope van die Steelpoortrivier. Die takspoor vanaf Middelburg het Stofberg in 1927 bereik. Die halte is gebou op die plaas Springboklaagte van Dirk Stoffberg, 'n wamaker van Wellington wat homself in hierdie gebied gevestig het. Die dorp is na hom vernoem.

Stoffberg is die handelsentrum vir 'n area waar gemengde boerdery toegepas word: beeste, koring, mielies, grondboontjies en groente.




</doc>
<doc id="56451" url="https://af.wikipedia.org/wiki?curid=56451" title="Roossenekal">
Roossenekal

Roossenekal is 'n dorp in Limpopo, Suid-Afrika. Dit is ongeveer 25 km noord van Stoffberg. Die dorp kan sy oorsprong terugvoer na die oorlog (1882–1883) tussen die Zuid-Afrikaansche Republiek en die Mapoggers en is vernoem na veldkornet Stephanus Johannes Roos en kommandant Frederik Senekal.

Roossenekal is vernoem na twee offisiere van die Zuid-Afrikaansche Republiek (ZAR) wat tydens die Mapogoorlog gesneuwel het. Hierdie oorlog is in 1882-3 gevoer teen die Mapoggers, 'n stam wat op verskeie koppe oos van die Steelpoortrivier in Mpumalanga gewoon het.

Frederik Senekal was die kommandant van die Rustenburg kommando. Hulle het laer getrek by 'n magneetkoppie, wat later as feesterrein gebruik is. Hulle taak was om een van die Mapoggers se statte, kwaPondo (Vlugkraal), aan te val. Sommige swart krygers het in aangrensende grotte weggekruip. Op 25 November 1882 het Senekal besluit om daardie grotte met dinamiet op te blaas. Hy het by een van die grotte ingeloer en is toe deur die kop geskiet. Hy is naby Rustenburg se laer begrawe.

Veldkornet Stephanus Johannes Roos was 'n lid van die Pretoria kommando. Hierdie kommando was deel van die hooflaer en was getrek juis waar die dorp Roossenekal later uitgelê is. Op 28 Februarie 1883 het 'n taakmag van 250 man opgeruk na 'n hoë kop waar die vyand in grotte weggekruip het. Twee ladings van 200 lb. dinamiet is in die grotte afgeskiet. Toe Roos daarna by die een grot inloer, tref 'n koeël hom in die kop. Hy is op slag dood. Hy is net langs die hooflaer begrawe.

Die dorp Roossenekal is in 1886 geproklameer, nadat G.R. von Wielligh dit opgemeet het. Daar is 134 erwe van 200 voet by 200 voet.

Roossenekal is die nuwe eindpunt vir die takspoorlyn vanaf Middelburg. Dit is in 1966 verleng vanaf Stoffberg toe vanadium, titaan en ystererts in die voorheuwels van die Steenkampsberge ontdek is. Die Mapogsmyn is naby die dorp. Die distrik is ook bekend vir sy geel varkore.

'n Standbeeld van hoofman Nyabêla is by die Mapogsgrotte op 17 Desember 1970 opgerig.

Ná die Tweede Vryheidsoorlog het die NG Kerk by Laersdrif 'n nedersetting vir armblankes gestig. Dit is sowat 15 km suidwes van Roossenekal geleë.




</doc>
<doc id="56452" url="https://af.wikipedia.org/wiki?curid=56452" title="Elias Motsoaledi">
Elias Motsoaledi

Elias Motsoaledi (26 Julie 1924 – 9 Mei 1994) was een van die agt mans wat in die Rivonia-verhoor aan sabotasie skuldig bevind is en lewenslank tronk toe gestuur is. Die Elias Motsoaledi Plaaslike Munisipaliteit is na hom vernoem.

Motsoaledi is op 26 Julie 1924 gebore in Phokoane in die Nebo-distrik, in Sekoekoeniland, Noord-Transvaal (nou Limpopo), Suid-Afrika. Hy was die derde van agt kinders, en het op die ouderdom van 17 na Johannesburg gegaan. Sy eerste botsing met die owerhede in Johannesburg was sy inhegtenisneming vir versuiming om sy pasboek te toon, en hy is gevonnis om konstruksiewerk aan paaie te doen. Later het hy in 'n leerfabriek gewerk. Hy het in 1945 by die Kommunistiese Party van Suid-Afrika (KPSA)aangesluit en in 1948 by die African National Congress (ANC). In 1949 het hy by die Leerunie aangesluit, wat veroorsaak het dat hy sy werk verloor het.

Motsoaledi was een van verskeie KPSA lede wat verkies was om die ANC in Transvaal te verteenwoordig. Hy was betrokke by die Raad van Nie-Europese Vakbonde (CNETU - "Council of Non-European Trade Unions"), wat in 1941 tot stand gebring is met 100,000 lede. CNETU was deur KPSA-lede bestuur en het ongeveer 150,000 lede bereik teen die einde van die Tweede Wêreldoorlog.

Motsoaledi was in 1953 verkies as voorsitter van CNETU. Intussen het die regering die KPSA ontbind, en dit is vervang deur die ondergrondse Suid-Afrikaanse Kommunistiese Party (SAKP) in 1953. In die 1950's het die "Congress Alliance" begin om burgerlike ongehoorsaamheidsveldtogte te loods. Die "Congress Alliance" het bestaan uit die ANC, die "Coloured People's Congress (SACPO)", die (wit) "Congress of Democrats (COD)", en die "South African Indian Congress (SAIC)". Een van die bekende veldtogte, waarin Motsoaledi aktief was, is die "Defiance Campaign" in 1952. Motsoaledi is vir die eerste keer in 1952 verban.

In 1955 is die Suid-Afrikaanse Kongres van Vakbonde (SACTU - "South African Congress of Trade Unions") gestig. Motsoaledi was 'n belangrike figuur in hierdie vakbondfederasie, wat noue bande met die "Congress Alliance" gehad het vir die bevordering van veelrassige vakbonde.

Die 1950's is gekenmerk deur 'n stygende onderdrukking, en Motsoaledi was onder diegene wat daardeur geraak is. Hy is verban om enige unieposisie te vervul in terme van die Wet op die Onderdrukking van Kommunisme (1950), en in hegtenis geneem tydens die noodtoestand na die Sharpeville-slagting van 21 Maart 1960. Hy is tot vier maande tronkstraf gevonnis. Die ANC was in April 1960 verban en tot 'n onwettige organisasie verklaar. In Junie 1961 het die ANC en die SAKP hulle vorige posisie van nie-geweld verskuif, en die gewapende groep, Umkhonto we Sizwe (MK) gevorm. MK het in Desember 1961 met sabotasie begin. Met sy vrylating het Motsoaledi ondergronds begin dien op die Johannesburgse Streekbevel van Umkhonto we Sizwe (MK).

Motsoaledi is in 1963 in hegtenis geneem onder die nuwe 90-dae aanhouding wette, en is vir sy betrokkenheid in MK, saam met oudpresident Nelson Mandela en ander, gevonnis tot lewenslange tronkstraf tydens die Rivonia-verhoor van 1963 en 1964.

Hy is vrygelaat op Robbeneiland in 1989, nadat hy 26 jaar in die gevangenis was. Nadat die ANC in 1989 ontban is, is Motsoaledi in 1991 verkies tot die ANC se nasionale uitvoerende komitee.

Elias Mathope Motsoaledi sterf op 9 Mei 1994.

Elias Motsoaledistraat (voorheen bekend as Kerkstraat, vanaf die R511 na die Weste) in Pretoria is in 2012 na hom genoem.


</doc>
<doc id="56454" url="https://af.wikipedia.org/wiki?curid=56454" title="Springbokvlakte">
Springbokvlakte

Die Springbokvlakte lê in die Limpopoprovinsie met die Pienaarsrivier as suidgrens, waar dit die N1-hoofpad van Pretoria na Polokwane kruis. Weswaarts sluit dit die dorpe Warmbad (Bela-Bela), Nylstroom (Modimolle), Naboomspruit (Mookgophong) en Potgietersrus (Mokopane) in. Na die ooste is die dorpies Roedtan, Crecy, Marolong, Nutfield, Tuinplaas en Settlers deel daarvan. Dit is ‘n 80km breë en 130km lang strook grond wat in ‘n noordoostelike rigting loop met Roedtan as die sentrale dorp.

Ná die Tweede Vryheidsoorlog is die gebied oopgestel vir boerdery. Graslande het plek gemaak vir landerye of het bedek geraak met doringbome. Daar word geboer met koring, mielies, katoen, sorghum, grondbone en sonneblomme en lemoenbome is onder besproeiing aangeplant. 'n Groot verskeidenheid wildsbokke het die streek tot aan die einde van die 19de eeu gekenmerk. Verskeie wildplase op die Springbokvlakte poog tans om weer die verskeidenheid in natuurlewe te herstel.

Die vlakte is besonder plat, ongeveer 1000 m bo seespieël, ervaar warm somers (beskerm deur die Hoëveld teen koue winde) en droë winters. ‘n Gemiddelde jaarlikse reënval van 622 mm is normaal. Die swart turfgrond is besonder vrugbaar.

In die bodem is steenkool- en uraanreserwes.




</doc>
<doc id="56459" url="https://af.wikipedia.org/wiki?curid=56459" title="Penge">
Penge

Penge is 'n dorpie in Limpopo, Suid-Afrika. Die dorpie lê op die oewer van die Olifantsrivier en is 40 km noord van Burgersfort.

Die dorpie is ook 'n slagoffer van die dalende vraag na asbes. Gedurende 1907 is groot hoeveelhede amosiet (wit asbes) op die plaas Penge ontdek. Die plaas is na 'n voorstad in Londen vernoem. Mynboubedrywighede het in 1910 begin en vir 'n lang tyd het die twee verwante myne Weltevrede en Kromellenberg die meeste van die wêreld se produksie van hierdie asbes gelewer. Die myne het onlangs gesluit.




</doc>
<doc id="56464" url="https://af.wikipedia.org/wiki?curid=56464" title="Bismarck (skip)">
Bismarck (skip)

Die Bismarck was 'n slagskip van die Duitse Vloot tydens die Tweede Wêreldoorlog. Die skip het beroemd geraak nadat hy die trots van die Britse Vloot, die HMS "Hood", op 24 Mei 1941 gesink het. Die Bismarck is 'n paar dae later self deur die Britse Vloot in 'n opvolgaksie gekelder.

Die skip het 'n verplasing van 41 700 ton gehad en was met agt 15-duim, twaalf 5,9 duim en sestien 4,1 duim lugafweerkanonne bewapen. Die skip is deur drie turbine-aangejaagde skroewe aangedryf wat 'n topspoed van 29 knope verseker het. Die skip was ook toegerus met vier Arado Ar 196 drywervliegtuie.

By voltooiing was die skip en sy susterskip die "Tirpitz" groter as wat die internasionale vlootooreenkoms op daardie stadium toegelaat het. Admiraal Lütjens was in bevel van die "Bismarck". Op 18 Mei 1941 het die "Bismarck", vergesel deur die groot kruiser "Prinz Eugen", die hawe te Gdynia verlaat. Op 21 Mei het die twee skepe Bergen, Noorweë, verlaat nadat hulle daar aangedoen het. Hulle vaar om Ysland en deur die Straat van Denemarke. Gedurende 24 Mei het hulle in 'n geveg met HMS "Hood" en HMS "Prince of Wales" betrokke geraak. Die "Bismarck" het die "Hood" met 'n volle salvo gesink en die "Prince of Wales" is ook beskadig. Een van die "Prince of Wales" se 14-duim projektiele het egter een van die "Bismarck" se 1000-ton brandstoftenks getref wat Lütjens gedwing het om skuiling te gaan soek in Brest, Frankryk.

Die verlies van die "Hood" was 'n skok vir Brittanje se aansien. Die "Hood" is as die kragtigste skip deur Brittanje beskou. Brittanje het onmiddellik 'n hasejag-operasie van stapel gestuur; agt skepe is gestuur om die "Bismarck" te vind en te sink. Een van die skepe was die HMS Rodney. Op 27 Mei is die "Bismarck" gekelder nadat 'n torpedo van een van die HMS "Ark Royal" se vliegtuie, 'n Fairey Swordfish, sy roer buite aksie gestel het. "Prinz Eugen" het daarin geslaag om te ontsnap. Slegs 118 van die 1962 manskappe van die "Bismarck" is gered: 25 deur die torpedojaer "HMS Maori", 85 deur die kruiser "HMS Dorsetshire" en 8 deur die Duitse skepe.



</doc>
<doc id="56466" url="https://af.wikipedia.org/wiki?curid=56466" title="Romeinse diktator">
Romeinse diktator

In die Romeinse Republiek was 'n diktator (d.w.s. een wat dikteer of gebied) 'n buitengewone magistraat ("magistratus extraordinarius") met die absolute gesag om take te verrig asmede die bevoegdhede van 'n gewone magistraat ("magistratus ordinarius"). Die amp van "diktator" was 'n regsontwerp wat aanvanklik as "Magister Populi" (Meester van die Mense) bekend was, d.i. Meester van die Burgermag.

Die Romeinse Senaat het 'n "senatus consultum" deurgevoer wat die konsuls gemagtig het om 'n diktator te nomineer – 'n enkele uitsondering op die Romeinse regsbeginsels van "kollegialiteit" (veelvuldige bekleërs van dieselde amp) en "verantwoordelikheid" (regsaanspreeklikheid vir amptelike aksies) – slegs een man is aangestel, en as hoogste magistraat was hy nie wetlik aanspreeklik vir sy amptelike aksies nie; 24 liktore het hom bygestaan.

Slegs 'n enkele diktator is by wyse van die "imperium magnum" geoorloof, die groot en buitegewone gesag waardeur hy beslissings kon omverwerp, afsettings uit ampte kon gelas, of die doodstraf kon uitvoer op ander kuruliese magistrate wat ook met imperium bedeel was. Die diktator is aangestel ter uitvoering en voldoening van Romeinse staatsake genaamd "rei gerundae causa" (vir verrigting van die saak) of "seditionis sedandae causa" (vir ondersit van rebellie), soos in die geval van Sulla, wat as "dictator legibus faciendis et rei publicae constituendae causa" (diktator vir die maak van wette en beskikking van die grondwet), die presedente gestel het wat die Romeinse Republiek sou beëindig.



</doc>
<doc id="56469" url="https://af.wikipedia.org/wiki?curid=56469" title="Penge (Londen)">
Penge (Londen)

Penge is 'n voorstad van Londen in die Verenigde Koninkryk.
Die dorp Penge in Suid-Afrika is na die voorstad vernoem.


</doc>
<doc id="56470" url="https://af.wikipedia.org/wiki?curid=56470" title="Maskandi">
Maskandi

Maskandi is 'n Zoeloe-woord wat van die Afrikaanse "musikant" afgelei is. Dit het ontwikkel in 'n eg Suid-Afrikaanse musiekgenre wat elemente van reggae, Zoeloe-blues en tradisionele klanke insluit.


</doc>
<doc id="56472" url="https://af.wikipedia.org/wiki?curid=56472" title="HMS Rodney">
HMS Rodney

Die HMS "Rodney" en sy susterskip die "Nelson" van die Britse Vloot, was die magtigste twee slagskepe van enige vloot met die uitbreek van die Tweede Wêreldoorlog. Die "Rodney" het 33 900 ton water verplaas en twee turbines van 45 000 skeepsperdekrag het 'n snelheid van 23 knope verseker. Die "Rodney" was toegerus met nege 16-duim kanonne, twaalf 6-duim kanonne, ses 4,7-duim lugafweerkanonne en twee torpedobuise. Die "Rodney" was ook betrokke tydens die jagtog en sinking van die Nazi-Duitse dwergslagskip Bismarck.



</doc>
<doc id="56473" url="https://af.wikipedia.org/wiki?curid=56473" title="Yukikaze">
Yukikaze

Die Yukikaze was 'n torpedojaer van die Japannese vloot tydens die Tweede Wêreldoorlog. Sy het 2 033 ton water verplaas en twee turbines van 52 000 skeeps perdekrag het 'n snelheid van 35.5 knope verseker. Sy was toegerus met ses 5-duim kanonne en agt 24-duim torpedo buise. Die Yukikaze het die onderskeid behaal dat sy aan feitlike elke seeslag in die Stille Oseaan deelgeneem het sonder om self getref te word.



</doc>
<doc id="56474" url="https://af.wikipedia.org/wiki?curid=56474" title="HMS Dreadnought">
HMS Dreadnought

Die HMS "Dreadnought" was 'n slagskip van die Britse Vloot. Hy was te water gelaat in 1906 in Portsmouth en was die eerste oorlogskip wat aangedryf was deur 'n Parsonsturbine. Die skip se topsnelheid was 21 knope. Hy was toegerus met tien 12-duim en sewe-en-twintig 3-duim kanonne asook twee torpedobuise. Hy het 17 900 ton water verplaas. Sy ontwerp was so gevorderd dat hy alle bestaande oorlogskepe verouderd gemaak het met sy tewaterlating. Daarna is na slagskepe verwys as 'pre-Dreadnought' en 'post-Dreadnought'. Ironies het HMS Dreadnought nooit deelgeneem aan enige slagte nie. Tydens die Slag van Jutland was hy in die droogdok gewees vir opgraderingswerk.



</doc>
<doc id="56477" url="https://af.wikipedia.org/wiki?curid=56477" title="Willem van Tyrus">
Willem van Tyrus

Willem het in die 12 de eeu geleef; sy bloeityd is rondom 1170 n.C.; hy was in diens van die 6de kruisvaarderskoning Almalrik I en het sy seun, Boudewijn IV, die kroonprins opgevoed.
Willem is gebore uit Franse- of Italiaanse ouers. Hy is gebore in Jerusalem en sy lewe strek van: 1130-1186. Willem kies ‘n loopbaan in die wetenskap. Hy vertrek Europa toe en studeer aan daardie tyd se universiteite, in Parys en Bologna. Nadat hy sy studies voltooi het, keer hy terug na sy vaderland: die kruisvaarderskoninkryk in Jerusalem. Binne die geledere van die kruisvaarderskring kom dit nie baie voor, dat mens ‘n wetenskaplike,van Willem se kaliber kry nie. Hy het ook baie vinnig ‘n hoë politieke pos beklee en word die vertrouling van koning Almalrik I, wat oor die koninkryk van Jerusalem regeer het van 1164-1174. Willem word aangestel as die aartsbiskop van die stad, Tyrus, en sy taak is om die seun van Amalrik I, die kroonprins, op te voed.
Willem was ‘n getuie van die aftakeling deur die onderlinge gevegte tussen die verskeurde kruisvaarderskoningkryke.
Saladin gee in 1187 die definitiewe doodsteek vir die kruisvadersleёr tydens die slag by Hattin in die Heuwels van Tiberias. Willem het dit nie meegemaak nie; hy is kort voor dit oorlede.

Willem skryf verskillende werke in Latyn. Sy magnum opus: Historia rerum in partibus transmarinis gestarum (: geskiedenis van die dade wat in die oorsese gebiede gebeur het), het bewaar gebly en hierdie werk maak Willem van Tyrus opsig self een van die grootste skrywers van die 12 de eeu. Hierdie Historia bestaan uit 23 boeke.(die 23 ste boek bestaan net uit 2 hoofstukke). In hierdie werk beskryf Willem die geskiedenis van sy volk en land tov die kruisvaarders en Jerusalem. Sy bronne bestaan uit die oorspronklike verslae van ooggetuiges, soos die boeke van Raymond van Aguilers, Fulchert van Chartres, de Gesta Francorum; ook het hy vir sy storie eietyd-skrywers van die kruistogte gebruik, soos Albert van Aken; waar hy in bysonder oor sy eie tyd skryf, kon hy vanselfsprekend skryf uit eie waarnemings uit en het hy vir ooggetuie uit eie kring geraadpleeg.
Willem skryf in Latyn, hy gebruik ‘n groot woordeskat en sy Latyn kan met die klassieke skrywers soos Cicero, Caeser en Plinius de Jongere vergelyk word. 
Willem van Tyrus het by uitstek die (kronike-)skrywer van die kruistogte geword.

Nie lank na Willem se dood, word sy werk in ( ou-) Frans vertaal.Daar het maar net 95 manuskripte van hierdie vertaling bewaar gebly. Dit is baie en dit het beteken, dat Willem se werk in die 13de eeu baie( voor-)gelees word. Dit is nie so wonderlik nie, omdat die kruistogte in hierdie 13de eeu heet en aktiёle politiek het gewees, wat hoog op die agenda van wes-europa was en Willem het oor hierdie kruistogte geskryf.


"Die kruisvaarders was menigte en die voetvolk was ontelbaar groot. Hulle het geen leier nie en gee hulself aan allerhande onheil oor.Daar was onder hierdie stoet wel grawe, soos Thomas de Feria, Clarenbald, Willem de Timmerman en graaf Herman. Hulle het nie vir beheer oor die kruisvaarders gehad nie en niemand wou na hulle luister nie. Instede van verstandige gedrag begin die volk te doen wat ongeoorloof was. Toe het die volgende gebeur: hulle het uit vrees vir God die reis na Jerusalem moet begin het, hulle het moet dink vir die heilig opdrag, hulle het die Evangelie voor oë moet hou, hulle het as pelgrims vir Christus moet gaan reis. Maar nee, in plaas daarvan gee hulle hulself oor aan die waansin. Hulle stoet trek deur stede en dorpies, waar Jode woon. Hierdie Jode hou nie rekening met die gevaar nie en die kruisvaarders slag hulle gruwelik af.-("2)


"Hierdie is almal mooi eienskappe, maar Amalrik het ook merkwaardige kante, wat sy goeie eienskappe met ‘n wolk oorskadu. Hy was swygsaam op 'n lelik manier en van beleefdheid het hy nooit gehoor nie. Die gawe van vriendelikheid, waarmee 'n baas sy kneg se hart kan win, Amalrik het nie vir daai ding geken nie (..) Deur die wellus van die vlees, soos mens dit noem, het hy, wat die Heer hom uit genade sou toestaan, ongeduldig aangedring om in ander mans se vrou se bed in te klim. Amalrik was ‘n oortuigde voorvegter vir die vryheid van die kerk gewees, maar intussen lê hy aan dieselfde kerk herhaaldelik en onegte belasting op en tydens sy regering het hy die geldelike vermoë van die kerk uitgebuit. Hy het lekker vir geld gewees meer as dit ‘n eerlike koning betaam."(3)

"(..)Sy liggaamsbou was goed gewees wat betref verhoudings, hy was groter as mans wat nie so groot was nie en korter as mans wat besonder lank was. Hy het vir 'n aangename gesig gehad (..) Hy het glinsterende oë; hulle het middelmatig groot gewees. 'n mooi neus, net soos sy broer. Hy was blond en effens bles. Sy wange en kin was volbaard gewees. Sy lag was bulderend, dat sy hele liggaam geskut het."(4)


"Ek onthou nog , dat ek een keer na hom ontbied is vir ‘n persoonlike gesprek. Dit was in die kasteel van Tyrus gewees. Hy het ‘n ligte koors gekry en was nie ernstig siek nie. Hierdie is daai stil ure en soon helder oomblik, soos 'n mens kan kry, as die koors net vir 'n rukkie wegloop. Toe het ons oor baie sake kan gesels en daar was nie ander mense daarby nie. Onder die vrae was daar één wat hy aan my gestel het, wat my seer gemaak het. Hoekom? Aan die een kant, omdat dit ongewoon was om so ‘n vraag te stel en omdat sy vraag nie met die geloof strook nie, wat ons leer en nadruklik bely nie; anderkant ook, omdat ek toe diep in my hart gewond is, omdat die hoof van die ortodokse wat self 'n seun uit ortodokse ouers het gewees, het getwyfel aan so 'n belangrike saak. Almalrik het aan my die volgende gevra: Laat ons die leerstuk van Ons Verlosser en die heiliges, wat vir Christus gevolg het, net so bietjie tersyde stel (hieraan het hy nie getwyfel nie), maar is daar ‘n bewys gevind op grond waarvan ‘n mens in ‘n oortuigende argument kan bewys dat daar lewe is na die dood?("5)

"(..) Maar laat ek terugkeer na my onderwerp: Amalrik was so besonders vet, dat hy soos ‘n vrou borste gehad het, wat op sy naeltjie hang. Verder het die natuur met 'n bly gemoed en met gulle hand sy liggaam gevorm.("6)


"Op ‘n keer speel die kinders uit die adel met mekaar en soos stout kinders sommer kan maak, hulle knyp en krap mekaar se hande en arms oop. Al die kinders het geskree uit pyn, maar Boudewyn het nie. Dit was asof hy geen pyn voel nie, alhoewel sy vriendtjies hom nie spaar nie.(..) Ek het eers gedink, hy doen hierdie ding uit moed en nie vanweë ‘n defek nie, wat veroorsaak dit hy dit nie voel nie. Ek het hom na my toe geroep en hom ondersoek om agter te kom wat gaan aan. Uiteindelik kom ek dit agter: sy regter arm en hand het van die middle af geen gevoel nie; hy voel nie die krap nie, selfs ook nie ‘n byt nie.(..) So het ons met verloop van tyd en deur later ondersoek agter gekom, dit het die begin gewees van ‘n ernstige ,ongeneeslike siekte, wat hom so het aangekondig. En hierdie kan ek nie met droë oë sê nie: toe Boudenwijn die puberteit ingekom het, blyk dit dat hy aan ‘n ernstige vorm van olifantsiekte ly; dit word elke dag net erger, hy kry wonde aan sy gesig en ekstremiteite...("7)

Willem het ontdek dat,die kroonprins, Boudewijn IV ‘n lepra lyer is. Die kind is op ‘n vroeë leeftyd al besmet. In Willem se tys het lepra ‘n oorbekende en doodelike siekte gewees, ampers soos Vigs in ons tyd. Die siekte het ook die naam van skande en armoede. Dat niemand minder as die kroonprins besmet was,was ‘n groot ramp.Teenwoordig is daar medikasie teen lepra, maar toe was daar nie sprake van nie. Boudewijn IV het tog nog 11 jaar regeer. Willem vertel, dat die siekte steeds erger en erger geword het.Tenslotte word Boudewijn blind en verlam. Boudewijn IV sterf in 1185. Kort hierna is Willem ook oorlede.

"Opmerking: al hierdie (onder) latynse tekste kom uit: Patrologia Latina, vol. 201. J. P. Migne, ed. Parisiis: excudebat Migne, 1855"

1) - Daar is enkele joodse - hebreeuwse getuies en nog drie latynse getuies wat oor die aanvalle op die Jode geskrywe het; die latyne is: Willem van Tyrus, Albert van Aken of Albert van Aix en Ekkehart van Aura; hierdie latyne is almal 13e eeuse skrywers.

2) - (Hist. 1.29) .. turbae innumerabiles, et peditum manus infinita absque duce et rectore, passim et imprudenter incedentes. Erant tamen inter eos viri quidam nobiles, Thomas de Feria, Clarenbaldus de Vendoliolo, Willelmus Carpentarius, comes Hermanus, et alii nonnulli, quibus in nullo, disciplinae impatiens, subjiciebatur populus; sed neglecta prudentium et melius affectorum doctrina, passim et sine delectu per omnia libere discurrebant illicita. Unde factum est, ut cum in timore Domini iter debuissent inceptum peragere, et divinorum memores mandatorum, observata evangelica disciplina, pro Christo peregrinari, converterunt se ad insanias, et Judaeorum populum in civitatibus et oppidis per quae erat eis transitus, nil tale sibi verentem, et se habentem incautius, crudeliter obtruncabant.

(3) - (Hist. 19,2) His animi dotibus et bonis potioribus, de trahebant quaedam in eo notabilia, quae prius dictis nubem quamdam inducere videbantur.
Taciturnus enim erat ultra decens et eximiae urbanitatis expers.
Affabilitatis gratiam, quae maxime principibus subjectorum corda conciliat, penitus non habebat.
Lubrico etiam carnis, ut dicitur, impatienter laborans, quod ei clementer indulgeat Dominus, aliena attentare matrimonia dicebatur.
Libertatis quoque Ecclesiarum vehemens impugnator, earum patrimonia crebris et indebitis exactionibus, diebus suis, usque ad supremam exinanitionem attrivit.
Pucuniae cupidus supra quam regiam deceret honestatem.

(4) - (Hist. 19, 3) Corporis autem quadam favorabili statura quasi proportionaliter erat modificatus, ut mediocribus major et longissimis minor esset.
Facie venusta (..)
Oculis fulgentibus, mediae quantitatis.
Naso instar fratris aquilo decenter.
Capillo flavo, refugoque pusillum.
Barba, genas mentumque grata quadam plenitudine vestitus.
Risum tamen habebat incompositum et quo totus in ridendo concutiebatur.

Inter quas unam nobis obtulit quaestionem, unde me multum movit interius,
tum, quia inusitatum erat illud quaeri, quia nec quaestione dignum videbatur, quod fides universalis edocebat et firmissime tradiderat credendum.
tum, quia animo graviter vulnus imprimebat, si princeps orthodoxus et orthodoxorum filius in re tam certa pateretur scrupulum et in conscientia dubitaret.
Quaesivit sane:
Si praeter doctrinam Salvatoris et sanctorum qui Christum secuti sunt, de qua non dubitabat, posset ratio inveniri, qua posset probari argumentis evidentibus et necessariis, resurrectionem futuram?

(7) - (Hist. 21,1) Accidit quod colludentibus pueris nobilium qui secum erant, et se invicem, ut mos est pueris lascivientibus, unguibus per manus et brachia vellicantibus, alii sensum doloris clamoribus significabant. 
Ipse autem quasi doloris expers patienter nimis, quamvis ei coaetanei ejus non parcerent, supportabat.
credidi prius, de virtute patientiae et non ex insensibilitatis vitio procedere.
Vocansque eum, percunctari coepi, quidnam esset?
Tandemque comperi brachium ejus dexterum manumque eamdem, pro parte dimidia, obstupuisse, ita ut penitus vellicationes aut etiam morsus non sentiret.
Erat enim, ut processu temporis, ipso rerum experimento postea plenius cognovimus, amplioris et penitus incurabilis doloris initium, quod praemittebatur.
Quodque siccis oculis dicere non possumus, cum ad pubertatis annos coepit exsurgere, morbo elephantioso visus est periculosissime laborare, quo per dies singulos ingravescente nimium, extremitatibus maxime laesis et facie (..)

Volledig Latynse teks van "Historia rerum gestarum in partibus transmarinis"


</doc>
<doc id="56478" url="https://af.wikipedia.org/wiki?curid=56478" title="Sannaspos">
Sannaspos

Sannaspos is 'n spoorwegaansluiting sowat 30 km oos van Bloemfontein in die Vrystaat. Die N8 nasionale pad gaan langs die nedersetting verby. Hier het 'n groot geveg in die Tweede Vryheidsoorlog plaasgevind tussen die Boere en Britse magte op 31 Maart 1900.

Tydens die Tweede Vryheidsoorlog het Bloemfontein sy water van 'n keerwal in die Modderrivier by Sannaspos gekry. Na die oorname van Bloemfontein deur die Britte op 15 Maart 1900 het generaal Christiaan de Wet besluit om Sannaspos aan te val en Bloemfontein se watervoorraad af te sny. Die Boere het nuus gekry dat 'n Britse konvooi onderweg was van Thaba Nchu na Sannaspos en op 30 Maart hier sou kamp opslaan. Daar was reeds 'n Britse mag van 1 700 man onder bevel van generaal RG Broadwood by Sannaspos.

Die Boeremag van 1 500 het op 31 Maart 1900 teen sonop aangeval. Die meeste Britte was nog aan die slaap en Broadwood en sy mense is gedwing om te vlug. Generaal de Wet het 400 Britte gevange geneem en sy mense kon ook daarin slaag om die konvooi van 117 waens by Kroonspruit daar naby oor te neem.




</doc>
<doc id="56484" url="https://af.wikipedia.org/wiki?curid=56484" title="Scapa Flow">
Scapa Flow

Scapa Flow is 'n natuurlike hawe in die Orkney-eilande in die noorde van Skotland. Die baai was deur die Britse Vloot as 'n hoofkwartier gebruik gedurende die twee Wêreldoorloë. Hulle het die baai as ondeurdringbaar vir duikbote beskou nadat nette en onderwatermyne op verskeie plekke aangebring is. 

Die Duitse duikboot U 47 onder beheer van Luitenant-kommandeur Günther Prien het egter die hawe op 14 Oktober 1939 stilletjies binnegedring en die "HMS Royal Oak" met torpedo's gekelder, tesame met 833 bemanningslede.



</doc>
<doc id="56493" url="https://af.wikipedia.org/wiki?curid=56493" title="Barberspan">
Barberspan

Barberspan is ‘n provinsiale natuurreservaat in Noordwes. Dit is in 1975 tot ‘n Ramsar-vleiland verklaar.

Hierdie pan lê noordwes van Vryburg en tussen Delareyville en Sannieshof, aan die N14-hoofpad en by 26° 33′ suid en 25° 37′ oos. Net noordoos daarvan lê die Leeupan.

Die pan kry sy water deur ‘n kanaal vanaf die Hartsrivier. Onder natuurlike omstandighede het die vlei water ontvang as die rivier in vloed is en die water tydens besondere omstandighede oor sy oewer spoel en in die pan vloei. Die hele natuurreservaat is 3 118ha groot, maar die meer beslaan 2 000 ha en tot 12m diep as dit vol is. Dit is dus ‘n varswatermeer omring met graslande.

‘n Voël-navorsingstasie is in 1960 hier opgerig. In die beginjare van die navorsing is 40 000 voëls en 190 spesies per jaar hier waargeneem. Hulle sluit in die bontfraiingpoot, grootwulp, rooipensreier en flaminke.

Verskeie visspesies kom in die vlei voor, onder andere die geelvis, karper, spesies van die genus barbus, kleinbek-geelvis en die Oranjerivier-moddervis.

Die vlei en sy direkte omgewing het in ‘n vakansieoord met hengel en die waarneming van voëls as vernaamste aktiwiteite ontwikkel.

Alhoewel dit algemeen aanvaar is dat die naam van die pan ontleen is aan ‘n visspesie wat daarin voorkom, is dit nie ‘n voldonge feit nie.




</doc>
<doc id="56494" url="https://af.wikipedia.org/wiki?curid=56494" title="Suid-Afrika-Wet">
Suid-Afrika-Wet

Die Suid-Afrika-Wet is die wet waardeur die Unie van Suid-Afrika tot stand gekom het en het bepaal dat die eenwording van die vier Britse kolonies in Suid-Afrika moes plaasvind binne 'n jaar na die aanname van die wet in 1909.

Dit het gevolg op die Nasionale Konvensie van 1908 tot 1909 waar verteenwoordigers van die Kaap en Natal en die voormalige Boere-republieke die wetsontwerp opgestel het wat die land tot 'n selfregerende dominium binne die Britse Statebond sou verenig.

Dit het beteken die Kaapkolonie, Natal, Transvaal en Oranjerivier-kolonie sou van 'n bepaalde dag in 1910 af nie meer elk 'n eie regering hê nie, maar sou geregeer word deur die regering en parlement van die nuwe, verenigde staat, die Unie van Suid-Afrika. Die Britse koning sou 'n dag afkondig waarop hierdie verandering in Suid-Afrika sou plaasvind. Die dag was 31 Mei 1910, tot op die dag agt jaar ná die ondertekening van die Vrede van Vereeniging en uiteindelik ook presies 51 jaar voor republiekwording in 1961.

Aan die begin kon daar geen volledige Unie-parlement wees nie omdat dit onmoontlik was om Unie-Volksraadslede te kies voordat daar 'n regering was op wie se aanbeveling die goewerneur-generaal 'n verkiesing kon uitskryf. Daarom moes daar eers 'n regering in die lewe geroep word wat die reëlings vir 'n verkiesing kon tref en wat die goewerneur-generaal kon versoek om 'n verkiesing uit te skryf.

Dit was wel moontlik om 'n regering te hê voordat daar 'n verkiesing was omdat die Suid-Afrika-Wet aan die goewerneur-generaal die mag gegee het om manne as ministers te benoem al was hulle nog nie lid van die Unie-Volksraad of die Senaat nie. Dit was ook nie vir sulke manne nodig om binne drie maande lid van die Volksraad of Senaat te word soos die Grondwet later sou vereis nie, want hierdie bepaling het eers ná die eerste algemene verkiesing van krag geword.

Veertien dae voordat die Unie tot stand sou kom, het lord Gladstone, die eerste goewerneur-generaal, in Tafelbaai aangekom, waar hy verwelkom is deur die vier laaste eerste ministers van die vier kolonies. Twee dae later het sy eksellensie genl. Louis Botha versoek om 'n kabinet saam te stel. Hierdie kabinet sou optree as voorlopige regering vir die Unie totdat 'n algemene verkiesing sou plaasvind. Die regering moes feitlik onmiddellik na lord Gladstone se aankoms gevorm word, want daar was baie belangrike konstitusionele en administratiewe aangeleenthede wat voor 31 Mei deur die nuwe regering gereël moes word.

Ná samesprekinge met allerlei mense in Suid-Afrika en ná sorgvuldige oorweging het die goewerneur-generaal se keuse op Botha geval en so het hy in Mei 1910 opgehou om eerste minister van Transvaal te wees en eerste minister van die Unie van Suid-Afrika geword.

Die Suid-Afrika-Wet het bepaal dat Kaapland 51 setels sou hê, Transvaal 36, die Oranje-Vrystaat en Natal 17 elk. 'n Afbakeningskommissie is voor Uniewording aangestel om die verdeling van al vier provinsies in die vasgestelde getal kiesafdelings waar te neem. Volgens die SAW moes 'n herafbakening na elke vyf-jaarlikse sensus onderneem word. Daarom is 'n tweede Afbakeningskommissie in 1912 aangestel na die uitslag van die 1911-sensus bekend gemaak is. Die derde Afbakeningskommissie is in Julie 1919 onder voorsitterskap van sir J.H. Lange aangestel en die vierde, onder die voorsitterskap van Lange, wat na sy dood vervang is deur sir A.W. Mason, in Desember 1922. Laasgenoemde se werk is gegrond op die sensus van 3 Mei 1921.

Die Suid-Afrika-Wet het bestuursvorme bepaal wat in 'n groot mate gegrond was op die Westminster-stelsel. Die wetgewende liggaam (of Parlement) sou twee kamers hê: 'n Unie-Volksraad, wie se lede vir 'n tydperk van vyf jaar deur 'n meerderheidstem in enkelvoudige kiesafdelings verkies sou word, en 'n Senaat, wie se lede die vier provinsies gelykwaardig sou verteenwoordig en wie se lede op grond van 'n stelsel van proporsionele verteenwoordiging deur dienende Unie-Volksraadslede en lede van die Provinsiale Rade verkies is.

Net soos in Brittanje, op wie se regeringstelsel die Suid-Afrika-Wet gegrond was, is die Unie-Volksraad ook as die "laer huis" bestempel, hoewel dit verreweg die belangrikste van die twee huise was. Dit is daar waar geskilpunte gevoer en wetgewing hulle beslag gekry het.



</doc>
<doc id="56499" url="https://af.wikipedia.org/wiki?curid=56499" title="James Molteno">
James Molteno

Sir James Tennant Molteno was die laaste speaker van die Kaapse Wetgewer en die eerste van die Unie-Volksraad. Hy is gebore in Kaapstad in 1865, die seun van sir John Molteno, eerste premier van die Kaapkolonie, en is oorlede in 1936.

Hy het in die regte studeer aan die Universiteit van Cambridge en is in 1889 tot die balie toegelaat. Molteno was lid van die Kaapse Wetgewer vir Namakwaland van 1890 tot 1898 en die laaste speaker van die liggaam en die eerste van die Unie-Volksraad van 1910 tot 1918. Hy was ook Unie-Volksraadslid vir Ceres vandat hy in 1910 onbestrede vir die Regerende Party verkies is tot 1915 en het talle boeke geskryf.



</doc>
<doc id="56500" url="https://af.wikipedia.org/wiki?curid=56500" title="Biesiesvlei">
Biesiesvlei

Biesiesvlei is 'n klein nedersetting in Noordwes, Suid-Afrika. Die dorpie lê tussen Sannieshof en Coligny op die N14 nasionale pad. Die R52 hoofpad na Lichtenburg tak ook hier af.




</doc>
<doc id="56501" url="https://af.wikipedia.org/wiki?curid=56501" title="Klerkskraaldam">
Klerkskraaldam

Die Klerkskraaldam is in die Mooirivier in Noordwes, Suid-Afrika. Die dam is langs die N14 nasionale pad tussen Ventersdorp en Krugersdorp geleë.

Die damwal is 13 meter hoog, terwyl die dam 'n oppervlakarea van 377 hektaar beslaan en 'n kapasiteit van 7 900 000 m water het. Dit is in 1965 geopen.

Die dam is veral gewild onder hengelaars. Die water is kristalhelder en dis nie altyd so maklik om die visse te vang nie.



</doc>
<doc id="56502" url="https://af.wikipedia.org/wiki?curid=56502" title="Diepsloot (nedersetting)">
Diepsloot (nedersetting)

Diepsloot is 'n nedersetting langs die N14 nasionale pad in Gauteng, Suid-Afrika. Die gemeenskap het ontstaan toe die Suid-Afrikaanse Nasionale regering dit as 'n lae-ekonomiese behuisingsprogram ontwikkel het. Diepsloot is naby die Lanseria-lughawe en Randburg.



</doc>
<doc id="56503" url="https://af.wikipedia.org/wiki?curid=56503" title="Bladgrond">
Bladgrond

Bladgrond is 'n nedersetting op die N14 in die Noord-Kaap, Suid-Afrika. Die plekkie lê 58 km oos van Pofadder en 74 km wes van Kakamas.



</doc>
<doc id="56507" url="https://af.wikipedia.org/wiki?curid=56507" title="Westelike Verbypad">
Westelike Verbypad

Die Westelike Verbypad is 'n snelweg in Johannesburg, Suid-Afrika en dra die N1 nasionale pad wes om Johannesburg. Die snelweg het ten minste vier bane oor sy lengte. Die snelweg begin by die Diepkloofwisselaar. Hier sluit die N12 of Suidelike Verbypad ook by die snelweg aan. Die snelweg hou noord, verby die Soweto M70 wisselaar, verby die Maraisburgwissellaar en draai dan amper wes. Dit gaan nou verby die Gordonwegwissellaar en dan die 14de Laanwissellaar. Die snelweg swaai nou noord en gaan verby die Beyers Naudewissellaar, die Malibongwewissellaar en swaai dan noordoos. Verby die William Nicolwissellaar swaai die snelweg oos en gaan deur die Rivoniawegwissellaar. By die Buccleuchwissellaar word die Westelike Verbypad nou die Oostelike Verbypad, ook bekend as die N3 nasionale pad.



</doc>
<doc id="56508" url="https://af.wikipedia.org/wiki?curid=56508" title="Rip van Wyk">
Rip van Wyk

Rip van Wyk is 'n swart en wit Afrikaanse rolprent wat op 4 April 1960 uitgereik is. Die storielyn is gegrond op die sprokie van "Rip van Winkel". Dit was die eerste rolprent wat die filmmaker Emil Nofal vervaardig het. Die regisseur en hoofrolspeler was Jamie Uys. Uys is vir sy spel in die fliek deur die "Royal Society of Arts" in Londen met die Statebondstoekenning van 1960 bekroon.

Die rolprent is 'n komiese fantasie en goeie gesinsvermaak.

En andere.

'n Vrystaatse boer slaap vir honderd jaar, en toe hy wakker word, bevind hy hom op 'n yslike dorp wat intussen op sy plaas ontstaan het. Hy poog om die ontwikkelinge te begryp en by die moderne lewe aan te pas.



</doc>
<doc id="56509" url="https://af.wikipedia.org/wiki?curid=56509" title="Suidelike Verbypad">
Suidelike Verbypad

Die Suidelike Verbypad is 'n snelweg in die suide van Johannesburg wat die N12 nasionale pad suid om die stad neem. Die snelweg begin by die Diepkloofwisselaar en gaan ooswaarts. 

Vervolgens gaan die snelweg deur die bekende M1-Uncle Charlieswissellaar, verby die M17-Xavierstraatafrit, die R556 Kliprivierrylaan, die M11-Comarowegwissellaar, die R59-Readingwissellaar tot by die Elandswissellaar waar dit aansluit by die Oostelike Verbypad of N3.



</doc>
<doc id="56510" url="https://af.wikipedia.org/wiki?curid=56510" title="Andrei Korotajef">
Andrei Korotajef

Andrei Korotajef (Russies: Андрей Витальевич Коротаев, 17 Februarie 1961 in Moskou) is 'n Russiese antropoloog, historikus en ekonoom. Hy is die direkteur van die Sentrum van die Moderne Ooste in Moskou en professor aan die Moskouse Staatsuniversiteit.

Korotajef het in 1984 met lof aan die Universiteit van Moskou gegradueer. Hy het sy veldwerk in Jemen, Egipte, Nigerië, Kenia, Tanzanië, Suid-Afrika, Libië en Indië gedoen.

Hy doen hoofsaaklik navorsing in vier gebiede:




</doc>
<doc id="56512" url="https://af.wikipedia.org/wiki?curid=56512" title="NRG">
NRG

NRG (uitgespreek: "energie") is 'n Afrikaanse musiekgroep. Die groepslede is Christiaan Botha (hoofsanger, kitaar), Rowan Zerf (hoofkitaar, stem), Abel Knobel (baskitaar, klawers, stem) en Rudolph van Wyk (tromme, stem). Hulle eerste album, "ENERGIE", is in Augustus 2011 deur Select-musiek vrygestel.





</doc>
<doc id="56514" url="https://af.wikipedia.org/wiki?curid=56514" title="Oostelike Verbypad">
Oostelike Verbypad

Die Oostelike Verbypad is 'n snelweg in Johannesburg, Suid-Afrika, en dra die N3 nasionale pad oos om Johannesburg. Die snelweg het tenminste vier bane oor sy lengte. Die verbypad begin by die Buccleuchwissellaar as die N3 nasionale pad; aan die anderkant van die wissellaar is die Westelike Verbypad. Die verbypad hou suidoos, gaan deur Marlbororylaanwissellaar waar dit ook die Gautreinspoor kruis. Die verbypad hou steeds suidoos, gaan deur die Londonwegwissellaar langs Alexandra verby, deur die Modderfontein- en Edenvalewissellaars en swaai dan suid. Dit gaan deur die Linksfieldwegwissellaar en deur die Gillooly's-wissellaar. Hier begin die N12 nasionale pad wat ooswaarts hou Witbank se kant toe. Die verbypad gaan deur die Bedfordviewwissellaar en dan deur die Geldenhuyswissellaar waar die M2 motorweg gekruis word. Die verbypad gaan dan deur die Elandswissellaar waar die N3 wegswaai en net daarna word die N17 gekruis. Die verbypad word nou die Suidelike Verbypad.



</doc>
<doc id="56517" url="https://af.wikipedia.org/wiki?curid=56517" title="Kendrew">
Kendrew

Kendrew is 'n gehuggie in die Oos-Kaap, Suid-Afrika. Dit is geleë op die noordelike oewer van die Sondagsrivier in die Kamdeboo streek, waar dié rivier en die Kamdeboorivier saamvloei. Lusern en vrugte is van die belangrikste gewasse wat hier verbou word. Graaf-Reinet is noord van die dorpie. 




</doc>
<doc id="56521" url="https://af.wikipedia.org/wiki?curid=56521" title="Belmont">
Belmont

Belmont is 'n klein nedersetting en spoorwegaansluiting in die Noord-Kaap, Suid-Afrika en is geleë langs die N12 nasionale pad. Die dorpie is ongeveer 40 km noord van Hopetown. Daar het verskeie gevegte in die omgewing van Belmont plaasgevind tydens die Tweede Vryheidsoorlog; ook die Slag van Belmont.



</doc>
<doc id="56522" url="https://af.wikipedia.org/wiki?curid=56522" title="Slag van Sunnyside">
Slag van Sunnyside

Die Slag van Sunnyside het op 1 Januarie 1900 naby die gehuggie Salt Lake, sowat 40 km noord van Belmont, Kaapkolonie, Suid-Afrika, plaasgevind. Die Boeremagte kon nie daarin slaag om die Britse magte te stuit nie.




</doc>
<doc id="56529" url="https://af.wikipedia.org/wiki?curid=56529" title="Mieliepap">
Mieliepap

Mieliepap is 'n eg Suid-Afrikaanse gereg wat van growwe mieliemeel en water gemaak word. Afrikaners in die noorde van die land eet dit gewoonlik vir ontbyt saam met melk en suiker, of as bygereg tydens ander etes. Dit is veral gesog as bygereg saam met braaivleis en word met 'n pikante sous soos tamatie en uie (braaismoor), tsjakalaka of kaas en sampioene bedien.

Mieliepap word hoofsaaklik deur die inheemse swart bevolking en die Afrikaners genuttig, en nie soseer deur dié van Engelse of Asiatiese afkoms nie.

In die Kaapprovinsies word dit byna uitsluitlik vir ontbyt geëet.

Aangesien mieliemeel redelik goedkoop is, word pap deur behoeftige mense as stapelvoedsel gebruik, en met groente, sous of 'n "vetjie" genuttig. 

Die bestanddele is 2 koppies water en een teelepel sout vir elke 1 koppie mieliemeel. Die water moet eers goed kook alvorens die mieliemeel ingegooi word. Roer af-en-toe (elke 15 minute) tot gaar. Die geheim is om dit vir minstens 30 minute stadig te laat stoom oor lae hitte, sonder om te veel aan te brand. Vir ekstra geur kan botter of ingelegde heel mieliepitte ook bygevoeg word.




</doc>
<doc id="56540" url="https://af.wikipedia.org/wiki?curid=56540" title="Drywingselektronika">
Drywingselektronika

Drywingselektronika (English: "Power electronics") is die transformasie en beheer van elektriese energie wat die geskikte spanning en stroom aan 'n las verskaf deur die gebruik van elektroniese komponente.

Drywingselektronika omsetters word gebruik in toestelle waar dit nodig is om die vorm van elektriese energie te verander. Omsetters word in verskeie elektroniese toestelle gebruik soos om batterye te laai, elektriese motors te beheer en enige elektroniese toestel wat van die WS toevoer af werk.

Die drywing omsetting kan in vier groepe geklassifiseer word:

Die moderne omsetters gebruik halfgeleier skakelaar toestelle en kan in drie groepe geplaas word:

In drywingselektronika is daar 'n groot verskeidenheid halfgeleier skakelaars waar die seleksie van die skakelaar afhang van die soort funksie wat dit moet verrig. Elke halfgeleier skakelaar se funksie verskil soos hoe vinnig dit kan skakel, wat is die aangeslane spanning en stroom, hoe word die verskillende skakelaars beheer, ens. Hierdie tipe informasie kan van 'n databladsy afgekry word, wat help om die omsetter te ontwerp. Die halfgeleier skakelaars word in drie groepe geplaas volgens hoe dit beheer word. In die groepe is daar die verskillende tipe skakelaars, elk met hul eie funksie.
1. Schottky diodes

2. Vinnig-herstelbare diodes

3. Lyn-frekwensie diodes
1. Fase-beheer tiristors

2. Inverter-grade tiristor

3. Lig-geaktiveerde tiristor
1. BJTs

2. MOSFETs

3. GTOs

4. IGBTs


</doc>
<doc id="56542" url="https://af.wikipedia.org/wiki?curid=56542" title="FC Groningen">
FC Groningen

FC Groningen is 'n Nederlandse sokkerspan in die stad Groningen wat in die Eredivisie speel. FC Groningen speel sy wedstryde sedert 2006 in die Euroborg-stadion (22 550 sitplekke). In 2015 het die klub die KNVB-Beker gewen.

FC Groningen is op 16 Junie 1971 gestig as opvolger van GVAV ("Groninger Voetbal en Atletiek Vereniging"; 1921). In die eerste dertig jaar speel FC Groningen boaan die Eerste divisie of onderaan die Eredivisie. In die seisoen van 1988/89 behaal hulle die 1/8de eindronde van die UEFA-Beker en die eindstryd van die KNVB-Beker (nadat hulle teen PSV Eindhoven verloor). Sedert hulle promosie na die Eredivisie in 2000 het FC Groningen baie gegroei en is hulle nou 'n soliede Eredivisiespan. In 2015 wen die klub teen PEC Zwolle die KNVB-Beker.




</doc>
<doc id="56543" url="https://af.wikipedia.org/wiki?curid=56543" title="AGOVV Apeldoorn">
AGOVV Apeldoorn

AGOVV is 'n sokkerspan in die dorp Apeldoorn (Nederland) wat in die Eerste divisie speel. AGOVV is in 1913 gestig as "Apeldoornse Geheelonthouders Voetbalvereniging". Die betekenis van AGOVV is in 1919 gewysig na "Alleen Gezamenlijk Oefenen Voert Verder". Tussen 1954 en 1971 speel hulle professioneel sokker in Nederland. Sedert 2003 speel hulle weer in die professionele Eerste divisie.




</doc>
<doc id="56544" url="https://af.wikipedia.org/wiki?curid=56544" title="Sparta Rotterdam">
Sparta Rotterdam

Sparta is 'n Nederlandse sokkerspan in Rotterdam wat in die Eerste divisie speel. Hulle tuisveld, sedert 1916, is Het Kasteel (kapasiteit: 10 500 sitplekke). Sparta was al ses keer die kampioene van Nederland gewees.




</doc>
<doc id="56547" url="https://af.wikipedia.org/wiki?curid=56547" title="St. Lucia, KwaZulu-Natal">
St. Lucia, KwaZulu-Natal

St. Lucia is 'n stil vissersdorp en vakansieoord in KwaZulu-Natal, Suid-Afrika. Dit dorpie lê by die mond van die St. Luciameer aan die Indiese Oseaan. Die N2 nasionale pad is ongeveer 25 km binnelands vanaf die dorpie, wat per pad slegs bereik kan word via Mtubatuba.




</doc>
<doc id="56548" url="https://af.wikipedia.org/wiki?curid=56548" title="Golela">
Golela

Golela is dorpie in KwaZulu-Natal op die grens tussen Suid-Afrika en Eswatini. Die dorpie is ongeveer 9 km noord van die N2- nasionale pad. Die dorpie word deur die grens in twee verdeel; dus dien dit ook as 'n grenspos. Die Suid-Afrikaanse kant word Golela en Eswatini se kant Lavumisa genoem. Daar is 'n spoorlyn wat van Durban na die hart van Eswatini gaan. Die naam is van Swazi-oorsprong en beteken "versamelplek van wild".




</doc>
<doc id="56549" url="https://af.wikipedia.org/wiki?curid=56549" title="SC Cambuur">
SC Cambuur

SC Cambuur is 'n sokkerspan in Leeuwarden (Nederland) wat in die Eredivisie speel. Na SC Heerenveen is hulle die tweede span in Friesland. Cambuur speel sy wedstryde in die Cambuurstadion (10 250 sitplekke).




</doc>
<doc id="56550" url="https://af.wikipedia.org/wiki?curid=56550" title="Jannie Hofmeyr">
Jannie Hofmeyr

Jan Frederik Hendrik (Jannie) Hofmeyr (Kaapstad, 20 Maart 1894 – Johannesburg, 3 Desember 1948) was ’n Suid-Afrikaanse geleerde en politikus. Hoewel hy beskou is as te verlig vir sy tyd, was die algemene opvatting dat genl. Jan Christian Smuts hom uitgesoek het om hom op te volg as leier van die Verenigde Party.

Hofmeyr was ’n buitengewoon begaafde student en gradueer met ’n M.A. op die ouderdom van 17 jaar. Sy lewe lank het hy poste beklee wat gewoonlik vereenselwig word met ’n veel ouer persoon: hy word prinsipaal van die Suid-Afrikaanse Skool van Myne en Tegnologie in Johannesburg op 25, wat onder sy leiding in 1922 die Universiteit van die Witwatersrand geword het. Op 30 is hy aangestel as administrateur van Transvaal en op 39 was hy ’n kabinetsminister. Op ’n ongelooflike jong ouderdom het hy, met die nominale samewerking van die oud-Vrystaatse president F.W. Reitz, "Het leven van Jan Hendrik Hofmeyr (Onze Jan)" in 1913 geskryf.

Toe Hofmeyr in 1919 prinsipaal van die latere Universiteit van die Witwatersrand word, het hy ’n lewenslange band gesmee, want hoewel sy wortels in die Kaap was, was die optrede van die volwasse lewe hoofsaaklik gesentreer om Transvaal. Toe hy die universiteit in 1924 verlaat, was dit om administrateur van Transvaal te word. Sy vyf jaar lange ampstermyn het hom op ’n blink loopbaan in die Unie-Volksraad voorberei. Hofmeyr was vise-kanselier van Wits van 1926 tot 1930 en kanselier van 1938 tot en met sy dood. Hy het ook inspraak in die universiteit se lot gehad as minister van onderwys van 1933 tot 1938 en weer van 1939 tot 1948.

Sedert 1933 het hy weldra in die meeste kabinetsposte waargeneem en was hoogs veelsydig sowel as bekwaam. As redenaar in die Parlement het hy geen gelyke gehad nie. Hy het die vermoë gehad om die swakhede in sy teenstander se argument uit te lig en hulle te verpletter sonder kwaadwilligheid. Hy was boonop geheel en al tweetalig en het as minister gesorg dat hy al die feite het sodat hy ’n formidabele figuur was om te probeer opponeer. Hy het ook oor ’n buitengewone geheue en ondernemingsgees beskik.

Hofmeyr se voortydige dood kan deels toegeskryf word aan die swaar werklas wat genl. Smuts aan hom toevertrou het. Smuts het weliswaar gehelp om die oorlog in Europa te wen, maar tuis het hy nie net die verkiesing verloor nie, maar ook die beste en mees waarskynlike kandidaat om sy nalatenskap te laat voortleef. Suid-Afrika het een van die helderste liberale stemme in sy politiek verloor.

Jan Frederik Hendrik Hofmeyr was die jongste kind van Andries Brink Hofmeyr (26 Julie 1851 – 17 Maart 1897). Laasgenoemde was eers met Clara Gertruida Margaretha Rossouw (23 Desember 1850 – 23 Maart 1884) getroud en vier dogters is uit hierdie huwelik gebore. Sy tweede vrou, met wie hy op 13 Desember 1887 getroud is, was Deborah Catherina Beyers (5 Desember 1863 – 27 Julie 1959). Hul eerste kind was Andries Beyers ("A.B.") Hofmeyr, gebore binne ’n jaar na hul troue. Dit was eers vyf jaar later dat hul tweede seun op 20 Maart 1894 gebore is. Hoewel hy by sy doop die tweede naam Frederik gekry het, het hy dit nooit gebruik nie en het hy sy lewe lank net as J.H. Hofmeyr bekend gestaan. In sy kinderjare was sy noemnaam altyd Hennie gewees.

Hennie se vader, ’n sagsinnige en ingetoë man, wat voor Hennie se derde verjaardag oorlede is, was die sakebestuurder van die koerant Ons Land en die sekretaris van die Afrikanerbond. Hy was ’n neef van Onze Jan Hofmeyr omdat hy die seun van ’n jonger broer, Andries Brink Hofmeyr (1820–1870), van Onze Jan se vader was. Hennie Hofmeyr was dus nie ’n broerskind van Onze Jan nie, maar ’n seun van sy neef.

Deborah Beyers het uit ’n bekende ou Stellenbosse familie gestam. Sy was ’n reguit, heerssugtige, bekrompe en ontembare mens en was bekend vir haar rondborstige en openhartige uitsprake. Haar jongste seun was stil en saggeaard. Vroeg reeds was hy leersaam en gehoorsaam aan sy moeder aan wie hy baie geheg was. Toe Hennie twee jaar oud was, het hy baie siek geword en sy moeder het hom liefderyk en met groot toewyding verpleeg. Sy herstel het hul verhouding versterk en bevestig.

Hennie Hofmeyr is in die Groote Kerk gedoop, maar hy ontvang sy godsdienstige onderrig in die Baptistekerk en gevolglik in Engels. Sy moeder het haar tot die Baptiste gewend toe die predikant van die Groote Kerk haar tydens Hennie se vroeë en ernstige siekte nie die praktiese hulp gebied het wat sy verwag het nie. Dit was juis in die Baptistekerk wat sy moeder besef het dat hy buitengewoon begaafd was. Hy was maar net 5 jaar oud toe sy agterkom dat hy vlot Engels kon lees. Hy kon ook Hollands lees toe hy die Groote Kerk met sy ouma besoek het. By die Sondagskool van die Baptistekerk het hy almal beïndruk deur niks wat hy geleer het, te vergeet nie. Eendag het ’n gereelde kerkganger hom na ’n kerkdiens gevra waaroor die dominee gepreek het. Tot sy verbasing het Hennie omtrent die hele preek woord vir woord herhaal. Sy ma het Hennie geleer dat God nie onderkei tussen ryk en arm of wit en swart nie want voor hom was almal gelyk.

Tydens sy latere lewe het hulle gewoonlik Presbiteriaanse dienste bygewoon. Jannie Hofmeyr is nooit aangeneem nie, maar die Christelike godsdiens, in sy Protestantse en aanvanklik fundamentalistiese vorm, het lewenslank ’n wesentlike en blywende invloed op hom uitgeoefen; baie van sy politieke beskouings het uit sy sterk godsdienstige oortuigings voortgekom.

Sy was, wat haar begaafde, jongste seun betref het, oormatig beskermend. Met haar sterk persoonlikheid het ’n regstreekse, oorweldigende invloed op haar delikate en knap seun se opvoeding en die vorming van sy karakter uitgeoefen. As gevolg van ’n geneesheer se voorspelling – toe Jannie Hofmeyr drie jaar oud was – dat hy óf ’n genie sou word óf jonk sou sterf, het sy moeder ’n neurotiese vrees ontwikkel dat hy voortydig sou sterf en dit het haar oordrewe besorg oor sy gesondheid gemaak. Sy het Jannie se huislike lewe tot sy dood oorheers en sodoende doeltreffend gekeer dat hy ooit sou trou; later in sy lewe was sy blykbaar wel ten gunste van ’n huwelik, maar slegs as sy keuse van ’n huweliksmaat haar goedkeuring sou wegdra. Haar invloed het ook ingewerk op sy hele openbare loopbaan. As intens godsdienstige vrou het sy heel moontlik bygedra tot sy geloof dat as hy slegs met alle mag alles doen wat sy hand vind om te doen, God op sy tyd alle dinge aan hom sou skenk. Hierdie opvatting het ten grondslag gelê van die politieke besluiteloosheid wat eers so kenmerkend van sy loopbaan was en dit ten slotte geskend het. Jannie Hofmeyr is ook geïnhibeer deur sy nabyheid aan die indrukwekkende gestalte van genl. J.C. Smuts, wat hom terselfdertyd geïntrigeer en gefassineer het en aan wie hy eindelik volledige trou toegesweer het.

Jannie was byna 8 jaar oud toe hy in 1902 vir die eerste keer skool toe gegaan het. SACS (South African College School) was trots daarop dat hulle Engelse, Afrikaanse en Joodse seuns in harmonie met mekaar onderrig het. Destyds het skole net een manier geken om begaafde kinders te hanteer. Dit was om hulle onmiddellik te bevorder na die volgende standerd. Hulle het hul min aan die kind se emosionele en sosiale ontwikkeling gesteur. In sy eerste twee jaar op skool het Jannie vyf jaar se onderrig voltooi. Na nog twee jaar het hy ’n verdere vier akademiese jare voltooi. In 1906 het hy darem ’n volle jaar in matriek deurgebring, net om dit op 12-jarige ouderdom met vlieënde vaandels deur te kom. Hy het eerste gestaan in sy skool en derde in die kolonie. Maar sy vyf jaar by SACS was nie gelukkige jare nie. Reeds toe hy daar aankom was hy kort en bonkig en het hy brille met baie dik lense gedra. Hy was passievol oor krieket, maar kon dit nooit eintlik baasraak nie. In matriek, terwyl sy klasmaats in hul rugbybaadjies of flenniebroeke flankeer het, het Jannie in sy kortbroekmatroospakkie rondgedwaal en met albasters gespeel. Voordat hy universiteit toe gegaan het, het Onse Jan 'n vaderlike gesprek met hom gehad. Hy het Hennie meegedeel dat karakter belangriker as intellektuele prestasie was. Dit het groot inslag by Hennie gevind en hy het dit met hart en siel aanvaar.

Destyds was die Universiteit van die Kaap die Goeie Hoop die enigste universiteit in suidelike Afrika. Dit het studente geëksamineer, maar hulle nie onderrig nie. Dit was gedoen deur die konstituerende kolleges soos die Suid-Afrikaanse Kollege in Kaapstad. Hennie het ’n spesiale beurs van die Kollegeraad ontvang om daar te studeer. Hy kon kies tussen ’n BA in Tale of ’n BA in Wetenskap. Hy het eersgenoemde gekies. Die kollege het aangedring dat hy 3 jaar moes studeer om die graad te voltooi. Op twaalfjarige ouderdom het sy universiteitsloopbaan in 1907 ’n aanvang geneem. Hy het steeds kortbroek gedra. In sy tweede jaar het Hennie by die debatsvereniging en die CSV aangesluit. Dit was ook die jaar waarin Alfred Hoernlé die professor van filosofie geword het. Hofmeyr het groot bewondering vir hierdie leier van liberale denke in Suid-Afrika gehad. Daardie jaar het hy ook die medaljes ontvang vir al 5 sy kursusse: Latyn en Klassieke Filologie, Grieks, Engels, Filosofie en Hollands. Hennie se beste vriend was steeds Theo Haarhoff, maar hy was nog by SACS. Hulle was ewe tuis in Engels en Afrikaans en beide van hulle is opgevoed in streng en gelowige huise.Beide was lief vir Latyn en Grieks. Dan het beide graag krieket gespeel, maar geeneen was behendig daarmee nie.

Aan die einde van 1909 het Hennie sy BA-graad met onderskeiding verwerf. Nie alleen het hy eerste in sy klas gestaan nie, maar hy het ook die universiteit se goue penning vir Letterkunde verwerf. Daarbenewens het hy ook ’n Rhodes-beurs ontvang. Daar is toe wyslik besluit om hom terug te hou en hy gaan eers in 1913 na Oxford. Sommige waarnemers meen daar is toe reeds ’n mate van skade aangerig; die feit dat hy klasse saam met jong mans moes volg wat van vier tot vyf jaar ouer as hy was, het Hofmeyr baie eensaam laat word.

In 1910 het hy die BA-graad in die Natuurwetenskap verwerf. Daarna kon hy terug keer sy klassieke studies en in 1911 verwerf hy met onderskeiding 'n MA-graad in Klassieke Tale. Beide grade is toegeken deur die Universiteit van die Kaap die Goeie Hoop ná studie aan die Suid-Afrikaanse Kollege. Hy was teen dié tyd ’n leier in die Christen-Studentevereniging. Sy siening van geloof was besig om te skuif van die Baptiste se beheptheid met sonde, bloed en redding na die Anglikane se siening van diens en toewyding. By die debatsvereniging was hy 'n sterk ondersteuner van die Kaapse liberale tradisie. Nie-blankes moes, indien hulle die nodige kwalifikasies gehad het, toegelaat word om aan die regering deel te neem. Volgens hom was daar breedweg twee naturellebeleide moontlik. Die eerste een was 'n beleid van segregasie, 'n beleid van onderdrukking, 'n beleid van die donker eeue. Die ander een was die verligte beleid, wat nie geïnspireer was deur vooroordeel nie, maar deur politieke wysheid, geregtigheid, dienstigheid en noodsaaklikheid. Laasgenoemde was die beleid wat hy ondersteun het.

In 1912 het Hennie Hofmeyr "The life of Jan Hendrik Hofmeyr (Onze Jan)" geskryf nadat hy ’n opdrag aanvaar het van ’n komitee onder voorsitterskap van sen. F.S. Malan om teen ₤10 per maand die lewensgeskiedenis van Onze Jan Hofmeyr in Engels te boek te stel. Dit het hy gedoen in samewerking met oudpres. F.W. Reitz, destyds president van die Unie-senaat, wat grotendeels in raadgewende hoedanigheid pleks van as medeskrywer opgetree het. Dié boek, wat in 1913 in Kaapstad verskyn, is omvangryk, deeglik en feitelik akkuraat, maar word ook as “oppervlakkig” beskryf, blykbaar ’n gevolg van die skrywer se jeugdige ouderdom. Hy het self dié groot biografiese studie van 730 bladsye in Nederlands as "Het leven van Jan Hendrik Hofmeyr (Onze Jan)" vertaal voor hy na Oxford vertrek het.

Hofmeyr en sy ma het op 20 September 1913 na Engeland, Oxford en Balliol vertrek. Hy was 19 jaar oud en het darem ’n langbroek gedra. Mevrou Hofmeyr het losies gevind in Wellington Square, maar hy het in sy kollege tuisgegaan. Op sy kaggelrak was ’n foto van een van sy helde, sy grootoom generaal C.F. Beyers. Hofmeyr het besluit om sy studie van die klassieke tale voort te sit. By Oxford het hulle dit "literae humaniores" genoem. Die kursus was in twee verdeel: "Mods" en "Greats". Normaalweg sou dit vier jaar neem om "Greats" te voltooi, maar Hofmeyr kon dit in drie jaar doen weens sy vorige studies.

Hofmeyr en sy ma het by die plaaslike Presbiteriaanse gemeente aangesluit. Hy was egter baie meer aktief in die Balliol Boys Club, waar die windmakers van die kollege na die arm seuns van die stad uitgereik het. Hy het steeds in debattering belang gestel. Hy het selfs deelgeneem aan debatte van die beroemde Oxford Union. Aan Oxford was hy goed bevriend met C.K.J. Underhill en A.E. King, albei ’n vrygesel en laasgenoemde ’n spoorwegbeampte. Dit was die eerste keer in sy lewe wat hy Indiërs op gelyke voet teëgekom het. Hy was nogal geskok. Teen sy finale jaar het hy ontslae geraak van sy rassevooroordeel wat hy van Suid-Afrika gebring het. Hy het bevriend geraak met J. Matthai, afkomstig van Madras Universiteit. Matthai het later 'n minister in Nehru se kabinet geword.

Aan die einde van Hofmeyr se eerste jaar het hulle huis toe gekom vir die lang vakansie. Terwyl hulle in Suid-Afrika was, het Engeland op 4 Augustus 1914 oorlog teen Duitsland verklaar. Engeland het Suid-Afrika gevra om Duitswes-Afrika binne te val, maar toe Botha dit met sy kommandante bespreek, was kommandant-generaal C.F. Beyers en ses ander kommandante daarteen gekant. Op die ou end het Beyers gerebeleer. Op die dag waarop generaal de la Rey begrawe is, het Hofmeyr en sy ma op die skip geklim om na Engeland te reis. Sy het besluit om sy noemnaam na Jan te verander, maar sy sou hom daarna Jantjie noem. Met hul terugkeer na Oxford het Jan geweier om aan te sluit, maar hy het ook Beyers se foto van sy kaggelrak verwyder.

Een van Hofmeyr se eksaminatore het die volgende te sê gehad oor die aard van sy briljantheid: Hy het ’n wonderbaarlike vermoë gehad om orde te skep uit enige materiaal wat aan hom voorsien is. Hy kon dit dan verstaan, ontleed, weer aanmekaar sit en dan dit en sy eie gevolgtrekkings goed onthou. Hofmeyr was die enigste student van Balliol wat in 1916 sy "Greats" in die eersteklas kon slaag. Oxford het hom ’n breë klassieke agtergrond gegee en terselfdertyd dit sy diepe Suid-Afrikaanse patriotisme versterk. In later jare het hy ’n eregenoot van sy kollege, Balliol, geword. Sy kollega in die VP sir Patrick Duncan het aan dieselfde kollege gestudeer. Hofmeyr was baie gelukkig in Oxford en sy biograaf, Alan Paton, skryf in dié opsig: "Sy moeder, sy land, Oxford – dit was die drie groot liefdes van sy lewe."

Hoewel hy die hoë Anglikanisme nie begryp het nie en hy nooit heeltemal op sy gemak gevoel het tussen seuns uit die Britse privaat skole nie – wie se grootse selfvertroue alles wat Afrikaner is in hom laat uitkom het – het Hofmeyr bekendheid in die Oxford Union verwerf en geluk sowel as ’n beter begrip van die Britte in die Balliol Boys’ Club gevind. Hy het ’n republikein gebly, maar het begin om die ideaal van ’n Gemenebes te ondersteun. Daarom was hy ontstel deur die strydlustigheid van genl. J.B.M. Hertzog se Nasionale Party.

Jan Hofmeyr het in 1916 na Suid-Afrika teruggekeer en aanvaar ’n betrekking as dosent in klassieke tale aan die Suid-Afrikaanse Kollege, sy alma mater in Suid-Afrika. Dieselfde jaar het hy die J.B. Ebden-prys verower met ’n opstel (wat later gepubliseer is) oor "History and control of national debts with special reference to their liquidation" (Kaapstad, 1918). In Desember 1916 is hy aangestel as professor in klassieke tale aan die South African School of Mines and Technology, Johannesburg. Hy was maar 22 jaar oud.

In Johannesburg het Hofmeyr gereeld openbare vergaderings toegespreek en hy was uitgesproke oor politieke aangeleenthede. Hy het ook op verskeie subkomitees van die senaat gedien. Aan die einde van 1918 het hy die senaat in kennis gestel dat hy as professor van Grieks by die Universiteit van Kaapstad aangestel is en dat hy sy pos in April 1919 wou opneem. In Januarie is die prinsipaal van die School of Mines oorlede na 'n lang siekbed. Heel onverwags is die pos aan Hofmeyr aangebied. Hofmeyr het besluit om dit te aanvaar op voorwaarde dat Kaapstad hom onthef het van sy verpligtinge.

Op 1 Augustus 1919 het die mynskool 'n universiteitskollege geword. In sy inhuldigingstoespraak het Hofmeyr gesê dat 'n universiteit toeganklik moes wees vir almal, ongeag hul klas, rykdom, ras of geloof. Dit het spoedig geblyk dat, hoewel hy uitsonderlik bekwaam was om die administrasie te behartig, sy jeug en enge opvoeding dit vir hom onmoontlik gemaak het om gesonde betrekkings met sy personeel en studente aan te knoop.
Ten spyte van al sy verantwoordelikhede en probleme het hy tog ook in dié jare "The Republican movement and the problem of the British Empire" (in die "South African Quarterly" van Desember 1919), waarin hy ’n Suid-Afrikaanse republiek in bondgenootskap met die Verenigde Koninkryk bepleit het; en, in 1921 saam met prof. T.J. Haarhoff ’n pamflet, "Two studies in ancient imperialism" wat, hoewel bondig, een van die mees deurtastende ontledings is van die latere Romeinse Ryk.

Hofmeyr se preutse hantering van ’n netelige kwessie waarby sy anatomieprofessor, E.P. Stibbe, betrokke was, het ’n lelike konfrontasie tussen die raad en die senaat uitgeloop. Stibbe het 'n vriendskap aangeknoop met 'n tikster wat by die kollege gewerk het. In November 1921 het Hofmeyr aan Stibbe geskryf dat die skyn van euwel onmiddellik gestaak moes word. Stibbe het Hofmeyr meegedeel dat hy sy neus uit hul private sake moes hou. 'n Raadsvergadering in Desember 1921 het besluit dat Stibbe se diens onmiddellik beëindig word. Lede van die senaat was ontevrede met hierdie besluit en sommige lede het 'n spesiale vergadering aangevra. Tydens die vergadering het Stibbe gesê dat Hofmeyr se skinderbek ma agter alles sit. Selfs nadat die saak geskik was, was Hofmeyr steeds opgeskeep met 'n vyandige senaat, gelei deur sy ou vriende, Macmurray en Haarhoff. Ander vriendskappe het ook verbrokkel, soos dié met Rheinallt Jones, Margaret Hodgson en Hoernlé.

’n Moeilike situasie is op 1 Maart 1924 beëindig toe genl. Smuts vir Hofmeyr as administrateur van Transvaal aanstel.

Hofmeyr en sy ma het in April na Bryntirion in Pretoria verhuis. 'n Nuwe gewoonte het toe begin ontwikkel: Sodra hy besoekers ontvang het wat amptelike sake wou bespreek, het sy elders gegaan om hulle alleen te laat. Hulle sou miskien weer bymekaar kom om tee te drink na afloop van die amptelike besprekings.

Hofmeyr se eerste groot toets het binne 'n paar maande plaasgevind. Smuts het 'n algemene verkiesing uitgeroep en toe verloor. Hertzog het eerste minister geword. Hofmeyr het onmiddellik aan hom geskryf en aangebied om te bedank, maar Hertzog het nie daarop aangedring nie. Toe bedank die Direkteur van Onderwys en sy tweede-in-bevel, H.S. Scott, was klaarblyklik sy beste opvolger. Die probleem was dat Scott nie alleen Engelssprekend was nie, maar ook 'n Britse onderdaan. Die Nasionaliste in die Provinsialeraad was van mening dat die tyd aangebreek het dat 'n Afrikaanssprekende aangestel word om in beheer van hul kinders se onderwys te wees. Hofmeyr en Hertzog het die geskil op 'n baie lofwaardige wyse hanteer en op die ou end is Scott aangestel.

Hofmeyr was ’n besonder suksesvolle administrateur. "No one knew better than he how to manage an administrative machine, and in a few days he had mastered it" skryf Paton op bladsy 83. Talle provinsiale dienste is uitgebrei en verbeter en Hofmeyr het met sy bekwaamheid die Nasionaliste se teësinnige bewondering in die Provinsiale Raad afgedwing. Staatsamptenare van die Transvaal het eerbied en ontsag teenoor hom betoon.
Hofmeyr se ampstermyn sou in Maart 1929 tot 'n einde kom. Die volgende algemene verkiesing moes ook in 1929 gehou word. Die briljante administrateur se politieke toekoms het besonder rooskleurig gelyk. Al die vernaamste politieke partye en groeperings wou hom gehad het. Die eerstes om hom te nader was die boodskappers van Tielman Roos, die leier van die Nasionale Party in Transvaal. Volgens hierdie boodskappers was Hertzog en Smuts oor die muur. Die toekoms was in die hande van Tielman Roos, Jan Hofmeyr en Oswald Pirow. H.H. Moll, nog 'n prominente Nasionalis, het ook toenadering gesoek. Smuts wou gehad het dat Hofmeyr vroeg reeds te kenne moes gee dat hy namens Smuts se party vir die Volksraad sou staan. Hertzog het ook aanbiedinge aan Hofmeyr gemaak. Hy het voorgestel dat Hofmeyr nog 'n termyn as Administrateur moes dien, of selfs dat hy na Londen moes gaan as Hoë Kommissaris. Hofmeyr wou egter geen aanduiding gee van sy toekomsplanne nie en wou eerder op 'n lang vakansie gaan aan die einde van sy termyn.

Hofmeyr het verseg om aan die algemene verkiesing van 1929 deel te neem. Hertzog het die verkiesing loshande gewen. Die Nasionale Party het 'n volstrekte meerderheid in die Volksraad bekom. Hertzog het probeer om Tielman Roos uit die politiek te wikkel deur hom as appèlregter aan te stel. Kort na die verkiesing het die L.V. vir Johannesburg-Noord, Louw Geldenhuys, gesterf. Hofmeyr is deur die Suid-Afrikaanse Party benoem vir die setel en hy wen die tussenverkiesing op 23 Oktober 1929.

Tydens die tussenverkiesingstryd het Oswald Pirow vir Hofmeyr gedaag om sy houding oor rasseskeiding te stel. Hofmeyr het soos volg geantwoord: "Wat betref segregasie: Dit is, na my mening die mees logies-bevredigende, inderdaad ideale, beleid, maar ons moet nie vergeet dat dit nie 'n maklike beleid is om uit te voer nie; Dit verlang opoffering aan ons kant … dit is 'n dringende saak om in die gesig te staar en te oorweeg of ons bereid is om die prys te betaal" Hofmeyr was deel van 'n komitee wat belas was met die skryf 'n hoofstuk oor Suid-Afrika vir die Cambridge Geskiedenis van Britseryk. Die hoofstuk sou "Coming of Age" genoem word en is uitgegee in 1930. Daarin skryf hy dat daar 'n sekere ongemak in Suid-Afrika was en een van die redes was sogenaamde naturelle probleem. Hul taak was om Suid-Afrika veilig te maak vir Europese beskawing sonder om die prys van oneer te betaal. Hy en sy medeskrywers vind die term "naturelle probleem" eintlik kragteloos, want die probleem is hoe wit en swart in vrede en harmonie kon saamleef tot hul gemeenskaplike voordeel. Paton skryf dat die hoofstuk die produk van liberalisme in die dertigerjare was. In húl geledere was die debat rondom die aard en omvang van die stemreg wat aan anderkleuriges gegee moes word. In sy boek "South Africa", wat in 1931 verskyn het, keer hy terug na die kwessie van segregasie. Hy skryf dat hy ten gunste daarvan was, maar dit het onmoontlik geword. Daarin, voer hy aan, lê Suid-Afrika se tragedie.
Intussen het die groot depressie en die kwessie rondom die prys van goud die groot partye tot 'n vergelyk gedwing. Dit was 'n informele geselsie tussen Hofmeyr en Pen Wessels (wie saam met Hertzog die wildernis betree het in 1912) wat die knoop deurgehak het. Daar is gepraat van hereniging en Hofmeyr was 'n groot ondersteuner daarvan. Na sy mening was dit die enigste manier om 'n behoorlike naturellebeleid te formuleer: 'n beleid wat wit mense se vrese kon oorbrug, swart mense se strewes kon bevredig en die res van die wêreld tevrede stel. Aanvanklik was daar net 'n koalisie. Die Kabinet sou uit 6 lede van elke party bestaan. Hofmeyr is aangestel as minister van Onderwys, Binnelandse Sake en Openbare Gesondheid. In 1934 het Malan en sy ondersteuners afgestig en die Gesuiwerde Nasionale Party geword. In dieselfde jaar het Smuts en Hertzog se partye saamgesmelt en die Verenigde Party geword.

Hertzog se finale oplossing vir die naturellekwessie was vervat in drie wetsontwerpe. Die eerste een was die "Representation of Natives Bill". Die aanvanklike plan was om geen meer naturelle op die Kaap se gemeenskaplike kiesersrol te voeg nie. Swart Suid-Afrikaners sou in 4 kiesafdelings opgedeel word en elkeen sou 'n blanke verteenwoordiger in die Senaat kon verkies. Hulle sou ook elkeen 3 verteenwoordigers in die "Natives Representative Council" kon verkies. Twee van die kiesafdelings sou in die Kaapprovinsie wees en hulle sou ook elkeen een blanke verteenwoordiger na die Provinsialeraad kon stuur. Weens teenkanting is die wetsontwerp gewysig sodat swartes 3 blanke verteenwoordigers in die Volksraad kon verkies. Hofmeyr was steeds gekant teen die wet, Maar Hertzog het hom meegedeel dat die wetsonwerp in die Volksraad kon opponeer en Hertzog sou dit nie as mosie van wantroue beskou nie.

Hofmeyr het gesê dat sy eerste beswaar was dat die bepaling dat swartes drie blankes tot die Volksraad kon verkies, self 'n verskanste klousule sou word, met die gevolg dat enige (selfs opwaartse) wysiging ook 'n twee-derdes besluit moes wees. Sy tweede beswaar was dat die wetsontwerp neerkom op die wegneem van 'n reg wat toe reeds vir 80 jaar in die Kaap bestaan het. Hy was ook gekant teen kommunale verteenwoordiging in die Parlement. Gemeenskaplike belange van al die inwoners van die land was soveel belangriker. Hy het ook 'n waarskuwing aan sy gehoor gerig. Hy het gesê dat die ou bedeling het geleerde en vermoënde swartes binne die blankes se beskawing verwelkom en aangemoedig. Die nuwe bedeling sou hulle leiers van oproer en verset maak. Hofmeyr se pleidooi het nie geslaag nie en die wetsontwerp het 'n wet geword.

Hofmeyr het voortgegaan om sy liberale denkwyse in die Volksraad uit te bou. In Maart 1936 het een van die LV's 'n wet voorgestel om huwelike tussen rassegroepe te verbied. Sy groot beswaar was dat daar getuienis was dat 'n Indiër man 'n blanke vrou getrou het sodat sy grond in die Transvaal namens hom kon koop. Hofmeyr se kil antwoord was dat Parlement nie 'n wet kon maak om 'n enkele geval te verbied nie. Toe 'n ander LV beswaar maak teen die toelating van anderskleuriges by Wits en Kaapstad, het Hofmeyr hom geantwoord dat hulle nie met akademiese vryheid moes inmeng nie. Hofmeyr het ook 'n wetsontwerp ingedien om die sekere beperking op Indiërs om grond te koop, op te hef. Ten einde raad het Hertzog in November 1936 vir Hofmeyr aangestel as minister van mynbou asook arbeid en Stuttaford binnelandse sake gegee.
1938 was weer 'n verkiesingsjaar. Die Verenigde Party het 'n paar setels verloor en die Nasionale Party het 'n paar meer setels gewen. Maar die Verenigde Party se meerderheid was steeds groot, want die VP het 111 setels gewen en die NP maar net 27. Hertzog se Minister van Handel en Nywerheid, Adriaan Fourie, het egter sy setel verloor en Hertzog het besluit om hom as senator te benoem, nogal as 'n persoon weens sy besondere kennis van die behoeftes en wense van nie-blankes. Hofmeyr kon dit nie vat nie en hy bedank toe as minister. In sy toespraak aan die Volksraad het hy gesê dat Fourie se aanstelling niks minder as 'n ontering van die grondwet was nie. Dit het ook die verhouding tussen blankes en nieblankes geaffekteer. Daar kon nie toegelaat word dat nieblankes die pionne van die witman se politieke speletjies word nie. Hofmeyr was nie bereid om mede-verantwoordelik te wees vir 'n verbreking van die grondwet nie. Hy wou dit ook duidelik stel dat hy nie van plan was om 'n nuwe party te stig nie.

Tydens die verkiesing van 1933, wat die stigting van die Verenigde Party uit die Nasionale Party en die Suid-Afrikaanse Party voorafgegaan het en waarin die twee partye saamgewerk het, wen Hofmeyr Johannesburg-Noord onbestrede. In die 1938-verkiesing vergroot hy meerderheid, dié keer teen A.W. Swartz van die Gesuiwerde Nasionale Party, tot 3 334. In 1943, weer teen ’n (Herenigde) N.P.-kandidaat, vaar hy selfs beter met ’n meerderheid van 4 046 en in die laaste verkiesing voor sy dood, dié van 26 Mei 1948, waarin sy Verenigde Party verslaan is en hy dus sy kabinetspos verloor het, sak sy meerderheid terug tot 3 281. In die tussenverkiesing wat sy dood te weeg gebring het, stel die NP nie weer ’n kandidaat nie en wen P.B. Bekker die setel gemaklik vir die Verenigde Party met ’n meerderheid van 4 946.

Hy het die hereniging van die twee hoofpartye beskou as noodsaaklike voorbereiding op die gepoogde oplossing van die eintlike probleem van Suid-Afrika, naamlik om die toekoms van die Europese beskawing in die land te verseker. Hy het sy standpunte sowel eksplisiet – in toesprake en in sy inleiding tot "Coming of age: studies in South African citizenship and politics", wat hy en andere in 1930 in Kaapstad publiseer het – as implisiet in sy geskiedkundige werk "South Africa" (Londen, 1931) – bekendgemaak. Gedurende die ingewikkelde gebeurtenisse en versigtige onderhandelings wat tot die koalisie van die Nasionale en die Suid-Afrikaanse Party in Februarie 1933 gelei het, was Hofmeyr, saam met Louis Esselen, Patrick Duncan en Deneys Reitz, een van Smuts se hoofraadgewers.

Bevry van mede-aanspreeklikheid vir kabinetsbesluite, het Hofmeyr meer te sê gehad oor sy politieke sieninge. Dit kon hy doen in die nuwe tydskrif, Forum. In sy eerste artikel, naamlik "Faith, fear and politics" (26 September 1938), skryf hy dat die probleem wat mense dikwels die naturellekwessie noem, onthul die geskil tussen die realis en die liberalis, wat eintlik die kwessie tussen vrees en geloof is. Die realis kyk na die feite en al wat hy sien is die oorweldigende aantal naturelle. Die gevolg is dat hy dan 'n beleid van onderdrukking volg wat gebaseer is op vrees. Hy sien nie dat vrees aanleiding gee tot haat nie. Die liberalis kyk ook na die feite, maar hy sien ook ander feite, soos die verskille tussen wit en swart. Sy beleid is dus nie assimilasie nie. Terwyl hy die feite in die gesig staar, abandoneer hy nie die vaste grond van beginsel nie. In "My conception of liberalism" (17 Oktober 1938) skryf hy dat liberalisme 'n filosofie en nie 'n beleid was nie. In die Suid-Afrikaanse milieu beteken dit drie dinge: die erkenning van wesenlike waarde van die mens as mens; die geloof dat alle dele van die samelewing 'n bydrae kan maak en die geleentheid moes hê om dit te doen; die vasberadenheid dat minderbevoorregtes hierdie geleentheid moes hê. Hy verklaar dat liberalisme nie gelykheid beteken het nie; dit beteken wel die verskaffing van redelike geleenthede. Liberalisme verwerp outoritarisme. Daar was sekere geestelike waardes van geregtigheid, vryheid en verdraagsaamheid wat hoër was as die ideale van dissipline en doeltreffendheid. Hofmeyr se vereenselwiging met Forum het mense opnuut laat gis oor ’n moontlike liberale party; dit het egter spoedig geblyk duidelik dat hy, pleks vanself ’n party te stig, verkies het om te wag totdat een werklik bestaan het. Hy het geglo dat dit wel tot stand sou kom as gevolg van die toenemende liberalisme wat hy onder die jong stedelike wit mense bespeur het.

Aan die einde van 1938 het Stuttaford 'n Asiate-wetsontwerp ingedien om Indiërs te beperk om, behalwe in sekere voorgeskrewe gebiede, grond te koop. Hofmeyr en Blackwell het besluit om die wetsontwerp teen te staan. Teen daardie tyd het Hertzog genoeg gehad van hul halstarrigheid. 'n Koukusvergadering is belê. Hertzog het die vergadering meegedeel dat hulle 'n keuse gehad het: Of Hertzog bedank of die koukus stem vir 'n mosie van sensuur teen Hofmeyr en Blackwell wat geen dissipline of getrouheid gehad het nie. Die mosie is aanvaar en die twee het uit die koukus bedank. In die daaropvolgende Volksraaddebat het Hofmeyr gewaarsku dat Indiërs, eerder as om vrugteloos na geregtigheid te streef, in die toekoms mag besluit om eerder by ander nieblankes aan te sluit en dat blankes dan te doen sou kry met burgerlike ongehoorsaamheid en passiewe weerstand.

In November 1938 het hy kanselier van die Universiteit van die Witwatersrand geword en in Maart van die volgende jaar het hy by geleentheid van sy inhuldiging een van sy grootste redes gehou, waarin hy die vryheid van meningsuiting, demokrasie en die mens se reg om te ontwikkel, verdedig het. Die grootste konflik in die wêreld was dié tussen demokrasie en eiemagtigheid. In daardie konflik moes elke universiteit wat sy sout werd was, kant kies vir demokrasie. Hy was bewus van die swakhede van demokrasie, maar die grootste vooruitgang van die mensdom het nie van dissipline gekom nie – dit was deur die werking van ’n vrye gees.

Die vryheid om te kritiseer was die eerste wesenlike element in demokratiese vryheid. Daar was diegene wat, met die absolute sekerheid van hul eie korrektheid, gekrenk voel omdat iemand ’n ander mening huldig. Wanneer dit gebeur skryf hulle dit nie toe aan intellektuele oortuiging nie, maar pak die skuld op een of ander morele laakbaarheid. Daarom sien mens ook aanvalle op die vryheid van die pers selfs in demokratiese lande.

Die tweede groot vryheid was om te ontwikkel. Blanke Suid-Afrikaners sien hulself as voogde van anderskleuriges. Hulle moet nie terug deins op die dag waarop hul beskermlinge groot geword het nie, want dit sou onchristelik wees. Vir die studente het hy ’n finale woord gehad. Hulle moes gereed maak om te veg vir hul vryheid.

Die aggressiewe en eksklusiewe Afrikanersentimente waaraan drie maande tevore by die hoeksteenlegging van die Voortrekkermonument uiting gegee is, het hom verontrus, want hy het gevoel dat die Afrikaner – wat gegrief gevoel het oor sy minderwaardige posisie – te sterk gereageer het. As gevolg van sy energieke verset teen die Wet op Asiate (Grond en Handel in Transvaal) van 1939 het Hofmeyr uit die koukus van die Verenigde Party bedank, maar hy het in die Volksraad as ’n onafhanklike ondersteuner van die Verenigde Party gebly. Die naderende oorlog het dit ongeleë gemaak om ’n nuwe party te stig, maar hy is ook beïnvloed deur sy eie bedeesdheid, belemmerde ontwikkeling en huiwerigheid om Smuts teen te gaan.

Op 1 September 1939 het Hitler Pole binnegeval.

Tydens die sitting van die Volksraad op 4 September 1939 het die eerste minister, Generaal Hertzog, voorgestel dat Suid-Afrika neutraal bly in die oorlog tussen Engeland en Duitsland. Generaal Smuts het voorgestel dat die land oorlog verklaar teen Duitsland. 67 lede het Hertzog ondersteun, maar Smuts het gewen met 80 stemme. Hertzog het die goewerneur-generaal versoek om 'n verkiesing uit te roep, maar hy het geweier en Smuts gevra om 'n kabinet saam te stel. Hy het Hofmeyr aangestel as Minister van Finansies en Minister van Onderwys.

Tydens die oorlog en daarna het Hofmeyr ontsaglik hard gewerk en sy groot administratiewe aanleg so goed aangewend dat hy ’n aansienlike gedeelte van die land se oorlogspoging besiel het, met uitsondering van militêre en buitelandse sake, en hierbenewens het hy in albei sy ministeriële hoedanighede baie vir die onderwys en ontwikkeling van swart, bruin en Indiëmense gedoen. Sy eerste begroting, wat hy op 28 Februarie 1940 voorlê het, was die eerste ná 10 jaar waarop daar geen wysiging voorgestel is nie. Een van die bepalings was om 'n inkomstebelasting korting van 30% af te skaf. Buitesporig hoë profyte is ook bykomend belas. ’n Aanvullende begroting later in die jaar het nog £33 000 000 vir die voortsetting van die oorlog gevra, wat ’n totaal beteken het van £128 000 000 vir die jaar, waarvan £74 000 000 vir militêre uitgawes bestem was. Alle belastings is verhoog, maar daar was geen ernstige kritiek nie. Belastings, lenings en uitgawes is deur die begroting van 1941-’42 verder verhoog; veral die nuwe belasting op die wins op grondverkope en die handelswinsheffing was ongewild.
In 1941 het Hofmeyr vir die eerste maal die gevolge van ooreising begin voel, maar hy het bly voortwerk sonder om homself te ontsien. Teen 1942-’43 het sy finansiële beleid volgehoue teenkanting binne sowel as buite die parlement gewek het hy die bynaam “Jan Taks” gekry. Daar is aangevoer dat sy begrotings bloot ondernemings vir die invordering van belasting was, wat die ekonomie geen vorm of rigting gegee het nie; en daar is beweer dat sy buitensporige belasting, veral die gehate oorwinsbelasting, die toekomstige ontwikkeling van die nywerheid verlam het; en voorts is daar gesê dat die staatskuld ’n ondraaglike las vir die nageslag sou word, hoewel Hofmeyr nooit meer as 50 persent van die militêre uitgawes deur middel van lenings gedek het nie.

Latere ontwikkelings het Hofmeyr se verontagsaming van sy kritici geregverdig; op dié tydstip egter het sy onkreukbaarheid, skynbare koppigheid en afsydige, meerwaardige houding sy kritici egter verbitterd gemaak. Die begroting van 1943 was so drasties as moontlik in ’n land wat nie in sy oorlogspoging verenig is nie: alle belasting, regstreeks en onregstreeks, is met bykans £164 000 000 verhoog; die militêre uitgawes het £96 000 000 beloop, waarvan die helfte uit inkomste verkry is. Die opposisie was van mening dat hy die myne nie swaar genoeg belas het nie, en beweer dat hy ’n werktuig van die Kamer van Mynwese was, terwyl toonaangewende persone in die nywerheid hom as hul aktiewe vyand beskou het. In werklikheid het hy soveel moontlik van die myne geneem sonder om ernstige skade aan te rig, maar 1943 was waarskynlik die jaar waarin sy gewildheid in die Verenigde Party begin afneem het.

In 1943 het die kwessie van die okkupasie van grond deur Indiërs weer kop uitgesteek. Smuts het 'n wetsontwerp ter tafel gelê wat die beperkings op Indiërs om eiendom besit, verder te verleng het. Hofmeyr het die maatreël bestry omdat dit teen Indiërs gediskrimineer het. Hy het die Volksraad meegedeel dat elke keer wanneer hulle 'n toegewing maak aan hul rassevooroordeel, verlaag dit die morele fondament van die leierskap wat blankes in Suid-Afrika geniet het. Hy was dus gekant teen die diskriminerende bepalings van die wet. Sy beginselvastheid het dit vir hom onmoontlik gemaak om die talryke netelige kwessies in die Suid-Afrikaanse politiek te ontwyk. Toe Underhill aan hom skryf dat hy hoop dat hy Smuts se opvolger sou word, het Hofmeyr geantwoord dat dit onmoontlik was want hy was totaal uit voeling met die sentimente van blankes in Suid-Afrika. Nogtans het hy maklik daarin geslaag om Johannesburg-Noord in die algemene verkiesing van Julie 1943 te behou.

In Desember daardie het hy die sewende sitting van die Verteenwoordigende Naturelleraad in Pretoria geopen en gesê dat hy nooit die beleid aanvaar het waarvolgens die swart mense in hul eie rigting moes ontwikkel indien dit bloot ’n dekmantel sou wees om hulle op wat belanghebbende wit mense as hul plek beskou, te hou nie. Swart mense moes self toegelaat word om te besluit watter aspekte van hul eie kultuur bewaar behoort te bly.
Die begroting van 1944 sorg in ’n mate vir groter bestaansbeveiliging vir alle rasse en ook vir klein verhogings in die swart mynwerkers se belaglik lae lone. Bestaansbeveiliging oor die algemeen kry sowat £1 000 000; militêre uitgawes £102 500 000. Hofmeyr het daarin geslaag om getuienis aan te voer wat kritiek op die oorwinsbelasting weerlê het. Al was hy reeds oorlaai met werk, het Hofmeyr tydens die oorlog namens kollegas waargeneem wat siek of uit Pretoria afwesig was, en hy het derhalwe dikwels as waarnemende eerste minister opgetree wanneer genl. Smuts in die buiteland was. In September 1944 het hy egter self ’n kort besoek aan Egipte en Italië gebring om die troepe te sien en ook iets van die oorlogspoging waartoe hy so baie bygedra het.

Met die begroting van 1945 het die oorgang van oorlog tot vrede begin; die totale uitgawe het £189 000 000 beloop, waarvan £106 500 000 vir niemilitêre doeleindes was. Belasting het so hoog gebly en die kritiek so fel as ooit. Die Nasionaliste was verontrus oor die beoogde besteding van nog £255 000 aan swart onderwys; dit, asook Hofmeyr se hele Wet op die Finansiering van Naturelle-onderwys – wat vir die eerste maal in die geskiedenis van Suid-Afrika vir swart onderwys uit die algemene inkomste voorsiening gemaak het – is ook deur die Verenigde Party se verteenwoordigers van plattelandse setels gekritiseer.

In Oktober 1945 het Hofmeyr na Engeland gegaan om van Oxford die eredoktorsgraad D.C.L. te ontvang, en ook om as lid van die Geheime Raad ingesweer, deur die koning ontvang en deur kabinetsministers onthaal te word. Sy rede voor die Empire Parliamentary Association oor South Africa today is voor die einde van dié jaar deur die vereniging gepubliseer. Hy het ook die Verenigde Volke se Opvoedkundige, Wetenskaplike en Kulturele Organisasies (Unesco) toegespreek, waarvan hy adjunk-president was. Die volgende jaar het hy genoot van Balliol en ere-Bencher van Gray’s Inn geword. Maar in Suid-Afrika het die Verenigde Party te midde van die na-oorlogse reaksie eers stemme en toe setels in tussenverkiesings verloor. Dit het gelyk of die party se meerderheid by die volgende algemene verkiesing sou krimp en, met stygende lewensduurte, woningnood en vertraging met demobilisasie het Hofmeyr se ongewilde finansiële beleidsrigtings baie skuld hiervoor gekry.

Die begroting van 1946 het sy kritici verder opgewek. Belasting is verminder, maar die gehate oorwinsbelasting is behou, terwyl uitgawes – waarvan ’n groot gedeelte aan pensioene, volkswelsyn, gesondheid, wetenskaplike navorsing en swart onderwys toegesê is – die bedrag van £188 000 000, die hoogste tot dusver, beloop het. Vier vyfdes van sy ministeriële salaris is in die Deo-Gratia-fonds gestort, wat hy in Desember 1945 vir swart onderwys gestig het. Hofmeyr het, ná ’n sielestryd die Wet op Asiategrondbesit en Indiërverteenwoordiging van 1946 aanvaar, wat minstens beperkte regte aan die Indiërs verleen het. Dit was tydens ’n debat oor hierdie wetsontwerp dat Hofmeyr sy noodlotswangere verklaring gedoen het: “Ek neem standpunt in ten gunste van die uiteindelike opheffing van die kleurslagboom in ons Grondwet,” ’n verklaring wat die Nasionaliste nóg hom nóg die Verenigde Party ooit sou laat vergeet. Teen die middel van 1946 het Hofmeyr aan ’n ernstige nieraandoening gely en die gevolge van ooreising gevoel; hy was in die tydperk van 1941 tot ’45 verantwoordelik vir 112 van die 264 wetsontwerpe wat die parlement aangeneem het. Baie sakelui wou die oorwinsbelasting en die handelswinsheffing dadelik opgehef hê en hulle wou ook hê N.C. Havenga moes terugkeer as leier van ’n sentrale party, ontslae van sowel Malan as Hofmeyr op die twee vleuels.

Daar was ook druk uit 'n ander oord op die regering. Die Naturelle Vetreenwoordigende Raad het in Pretoria ontmoet vir hul jaarlikse vergadering. Die Raad het kennis geneem van die "Atlantic Charter" en die besluite van die Verenigde Volke en daarom 'n beroep op die regering gedoen om onmiddellik alle diskriminerende wette te herroep. Hofmeyr het hulle probeer paai, maar dit het niks gehelp nie. Die Raad het besluit om te verdaag tot tyd en wyl 'n aanvaarbare antwoord van die regering ontvang word. Daarna sou hulle net gelykheid eis en wou hulle niks meer te doen gehad het met verligting en verbetering nie.
Hofmeyr se liberale reputasie was vir die Verenigde Party egter ’n veel ernstiger nadeel. Tot die algemene verkiesing, en veral ná omstreeks September 1947, is sy opvattings skerp deur sy politieke teenstanders aangeval. Hulle het soms gebruik gemaak van oordrywing wat sy politieke aansien binne die konserwatiewe geledere van sy eie party benadeel het. Terselfdertyd het sy teenstanders opreg geglo dat dit die ondergang van die land sou beteken as daar ooit uitvoering gegee sou word aan die oortuigings van ’n man wat verklaar het dat swart mense en Indiërs uiteindelik deur hul eie mense in die Volksraad verteenwoordig sou word. Namate die verkiesingsjaar 1948 genader het, is daar ál meer aandag aan hierdie argumente geskenk, want die kiesers het begin onrustig raak oor die verloop van wêreldsake. Hofmeyr self het in ’n ongerymde posisie verkeer: sy strenge beginselvastheid het dit vir hom bykans onmoontlik gemaak om homself te verdedig. Die ambisie en selfvertroue van sy vroeëre jare was aan die kwyn; hy het nie meer begeer om Smuts op te volg nie, maar dit het hom seergemaak dat so baie lede van die Verenigde Party ook nie wou hê dat hy moes nie. Belastings is in die begroting van 1947 verminder en sommige van die mees verfoeides is opgehef, onder meer die oorwinsbelasting.

In Oktober 1947 het Hofmeyr ’n belangrike rol in die onderhandelings gespeel wat tot die lening van £80 000 000 aan die Verenigde Koninkryk gelei het. Teen dié tyd was sy geneeshere baie besorg oor sy gesondheid en op 15 Januarie 1948 is hy losgemaak van die portefeulje van finansies, terwyl hy onderwys behou, Mynwese bygekry het en amptelik tot adjunk-premier benoem is, ’n aanstelling wat Smuts se vooruitsigte moontlik onherstelbaar kon beskadig. Hofmeyr het ’n opmerking gemaak dat “apartheid” (’n benaming wat sedert omstreeks dié tyd aan die Nasionale Party se amptelike beleid van afsonderlike ontwikkeling gegee is), as dit ooit uitgevoer sou word, ’n afgestompte wit staat omring deur swart tot gevolg sou hê. Pogings is aangewend om hom op hierdie grondslag en op ander maniere te verdedig, maar die Verenigde Party het in wanorde verkeer en Hofmeyr het die middelpunt van hierdie wanorde gevorm. Nogtans was die Nasionale Party-oorwinning van 26 Mei 1948, hoewel naelskraap, vir almal – met inbegrip die oorwinnaars – ’n verrassing.

Toe die verbitterde wedersydse verwyte bedaar, was dit duidelik dat Hofmeyr nog die ietwat teësinnige vertroue van die Verenigde Party geniet het, maar self was hy net so onbeslis as ooit oor die stigting van ’n liberale party. Die vae aard van sy opvattings het aan die lig gekom in ’n reeks artikels wat hy tydens Oktober en November 1948 in die Johannesburgse dagblad The Star gepubliseer het. Hy het die uiterstes van onderdrukking of gelykheid verwerp en ’n blanke, Christelike voogdyskap oor swart mense bepleit, ’n voogdyskap in die belang van die bevoogde en nie van die trustee nie. Hy het die vraag gestel: “Wat sal gebeur wanneer die bevoogde grootword?”, maar het nie ’n antwoord hierop gegee nie. Sy vroeëre verklarings het egter genoeg implikasies bevat om sy teenstanders in staat te stel om self die mees benadelende antwoorde daarop te verskaf en wat tot die nederlaag van die Verenigde Party by die stembus gelei het. Daar bestaan egter geen aanduidings dat Hofmeyr iets daarmee te doen gehad het dat Smuts ’n geleentheid versuim het – as daar ooit so ’n geleentheid was – om met Havenga tot ’n ooreenkoms te geraak en die nuwe Malan-regering op dié wyse uit te lig nie. Afgesien van gematigde kritiek op die begroting en ’n skerp aanval op apartheid, wat volgens Hofmeyr onmoontlik was, terwyl ’n gemeenskaplike samelewing slegs uiters moeilik sou wees, het hy verder weinig deelgeneem aan die eerste sitting van die nuwe parlement. Die betekenisvolheid van die neerlaag, waarvan hy terdeë bewus was, het hom blykbaar ontmoedig, terwyl sy gesondheid vinnig aan die kwyn was.

Na die 1948 sitting van die Parlement het die Verenigde Party 'n nuwe naturellebeleid opgestel. Die party was ten gunste van blanke leierskap en gesag, terwyl die vorige beleid ondersteuning van blanke beskawing was. Die nuwe beleid het die "feitlike situasie", naamlik dat daar verskille tussen blankes en naturelle was, in ag geneem en daarom gelykheid afgekeur en eerder sosiale en residensiële skeiding ondersteun. Hulle was ook gekant teen rassevermenging. Vroeg in November 1948 het hy begin skryf aan 'n artikel die "Star"koerant met die titel Christelike trusteeskasp as enigste bevredigende naturellebeleid. Daarin het hy menslike- en rassegelykheid verwerp, maar gelykheid van geleenthede ondersteun.

Tydens die moeilike tyd na die 1948-verkiesing het sy Christelike geloof hom deurgedra soos so dikwels in die verlede. Hy was ’n baie aktiewe lid van die Christen-Studentevereniging en vir die laaste nege jaar van sy lewe voorsitter van die Suid-Afrikaanse Nasionale Raad van die Christelike Vereniging vir Jongmanne (Y.M.C.A. in Engels). Dit was vir hom ’n riem onder die hart om te dink sommige van die standpunte wat hy ingeneem het, sou dalk Christelike jongmanne kon begeester om bemoedig.

Hofmeyr het in die nag van 26 op 27 November 1948 ’n hartaanval gekry en sterf ’n week later op 3 Desember, amper ses maande nadat die Nasionale Party die bewind oorgeneem het met hulle slagspreuk van apartheid. Hy is op 5 Desember, toevallig die VP se 14de verjaardag, begrawe vanuit die NG kerk in Bosmanstraat, Pretoria, en in die Nuwe Begraafplaas ter aarde bestel. Sy begrafnisstoet was twee myl lank en langs die strate het na raming altesaam sowat 10 000 rouklaers gestaan. Genl. Smuts het sowel by sy graf as die vorige aand hulde betoon aan Hofmeyr toe hy tydens ’n landswye radio-uitsending gesê het: "Hier was die wonderkind van Suid-Afrika, met ’n rekord wat in Suid-Afrika geen gelyke ken nie en wie se ster aan die einde nog aan die opkom was... Hy het gesterf, maar sy diens en die verhewe gees waarin hy getrag het om die land en sy medemens van alle rasse te dien, is vir ons blywende besittings. Dit is ’n ryker en beter land danksy sy diens, en sy boodskap sal nie vergeet word nie." Sy moeder het hom langer as 10 jaar oorleef.

Voordat Hofmeyr skool toe gegaan het, het sy ma hom geleer dat God nie onderkei tussen ryk en arm of wit en swart nie, want voor Hom was almal gelyk.

By die debatsvereniging van die Suid-Afrikaanse Kollege was hy 'n sterk ondersteuner van die Kaapse liberale tradisie. Nie-blankes moes, indien hulle die nodige kwalifikasies gehad het, toegelaat word om aan die regering deel te neem. Volgens hom was daar breedweg twee naturellebeleide moontlik. Die eerste een was 'n beleid van segregasie, 'n beleid van onderdrukking, 'n beleid van die donker eeue. Die ander een was die verligte beleid, wat nie geïnspireer was deur vooroordeel nie, maar deur politieke wysheid, geregtigheid, dienstigheid en noodsaaklikheid. Laasgenoemde was die beleid wat hy ondersteun het.

Hofmeyr het onwrikbaar by sy (verligte) beginsels gestaan en byvoorbeeld in 1936 teen Hertzog se Wet op Naturelleverteenwoordiging gestem toe kollegas, onder wie Smuts, bereid was om die eerste minister te ondersteun. Die Parlement en kabinet is danksy sy beginselvaste standpunt toegelaat om na goeddunke te stem, maar in 1938 bedank hy uit die kabinet toe Hertzog minister A.P.J. Fourie in die Senaat aanstel wat nie ’n setel in die Unie-Volksraad kon kry nie, as een van die spesiale benoemdes vir hulle "vertroudheid met die redelike behoeftes en wense van die gekleurde mense van Suid-Afrika". Hofmeyr het geglo die nuwe verteenwoordiger het nie oor een van die vereistes beskik nie. Hy is terselfdertyd uit sy party se koukus geskop. Dit is ook ’n ope geheim dat sy opvattings oor die Indiërkwessie hom meer as een keer in stryd met Smuts gebring het. Met betrekking tot die senatorskap het hy standpunt ingeneem vir goeie en eerlike regering, maar in die kleurvraagstuk het hy gehou by sy beginsel van nierassige regering in die beste tradisie van Kaapse liberalisme. Oor of hy later sover sou gaan om hom by die Liberale Party (wat in 1953 uit die Verenigde Party ontstaan het) te skaar, kan net bespiegel word, maar in breë trekke was hy iemand wat die liberalisme voorgestaan het, veral ten opsigte van die erkenning van mense se menswaardigheid ongeag hul ras. Dit was na baie mense se mening sy sterk punt, maar vir baie van sy partygenote wat dit juis ’n swakheid: hulle was nie bereid om so ver te gaan nie en ná die verkiesing van 1948 het baie hom vir sy oortuigings verkwalik wat hulle gevoel het bygedra het tot die VP se nederlaag. Reeds voor die verkiesing het hy die skuld gekry vir sir De Villiers Graaff se nederlaag in die tussenverkiesing in Hottentots-Holland op 15 Januarie 1947 toe hy sy liberale standpunte uitgelig het tydens ’n toespraak en dit, na baie se mening, tot ’n oorwinning deur die Nasionale Party se H.J. van Aarde met 637 stemme gelei het. Tydens die verkiesing was Hottentots-Holland dan ook die enigste kiesafdeling wat die VP by die NP kon afneem toe Graaff wen met ’n meerderheid van 571, weer teen Van Aarde.

Eregrade is aan hom toegeken deur die Universiteit van Kaapstad, Witwatersrand en Oxford.


Hofmeyr, wie se bydrae tot Suid-Afrika se oorlogspogings slegs deur dié van Smuts self oortref is, was ’n administrateur sonder gelyke, ’n onvermoeide werker, ’n briljante en edele mens en ’n denker wat sy tyd ver vooruit was, maar hy kon, met die oog op sy eie aard en dié van die Suid-Afrikaanse politiek, nie grootsheid bereik nie. Die merendeel van sy wit landgenote het hom met onbegrip, onrustigheid en soms met haat betrag; die liberale minderheid weer met gemengde gevoelens van verafgoding en ergernis. Toonaangewende gekleurdes het hom dalk bewonder, maar hulle kon nie begryp hoe moeilik sy posisie was nie. Aangesien hy hardnekkig aan die idee vasgeklem het dat hy meer goed binne as buite die Verenigde Party kon doen, kon hy nooit daarin slaag om die probleem op te los hoe om aan die party getrou te bly sonder om sy beginsels te kompromitteer nie.

Hy was – in die breedste sin van die woord – ’n voorstander van die liberalisme, veral in dié opsig dat hy mense as gelykes beskou het, ongeag hul ras, hoewel hy in die openbaar verplig is om ’n voorstander van gekwalifiseerde stemreg te wees ter wille van sy party. Vir baie was sy liberale oortuigings sy sterk punt, maar in die oë van sy partygenote, sy swak punt. Hulle was nie bereid om so ver soos hy te gaan nie en ná die skoknederlaag van 1948 het baie hom so te sê tereggewys en verkwalik. Hy was gedurig ’n teiken vir die toenemend jingoïstiese Afrikaanse pers, wat sy droom van ’n nierassige samelewing bespot het.



</doc>
<doc id="56552" url="https://af.wikipedia.org/wiki?curid=56552" title="FC Oss">
FC Oss

FC Oss is 'n sokkerspan in die Nederlandse dorp Oss, wat in die Eerste divisie speel. In 1928 is die klub gestig as TOP (Tot Ons Plezier) Oss, en in 2009 is dit na "FC Oss "verander. FC Oss speel sy wedstryde in die Frans Heesen-stadion (kapasiteit: 4 700). In die vorige seisoen (2010/11) het hulle die Sondag Topklasse gewen.



</doc>
<doc id="56554" url="https://af.wikipedia.org/wiki?curid=56554" title="Lourens Geldenhuys">
Lourens Geldenhuys

Lourens (Louw) Geldenhuys (Kliprivier, Heidelberg, 6 Desember 1864 – Johannesburg, 31 Augustus 1929) was 'n baanbreker van die Witwatersrand en 'n politikus van die Suid-Afrikaanse Party en sy voorgangers.

Geldenhuys was 14 jaar oud toe sy vader na die plaas Wilgespruit verhuis waar Geldenhuys sr. in die geselskap van Struben ontdek het dat die hoofgoudrif oor die plaas loop. Nadat hy die plaas aan Frederick Struben verkoop het, het Struben sr. en sy drie seuns die mineraleregte van Elandsfontein gehuur en 'n nuwe soektog na goud begin. Hulle ontdek dit op wat later bekend sou staan as Geldenhuys Estate, Elandsfontein No. 1. Lourens en een van sy broers koop Braamfontein, waar hulle gehoop het om die Clifton Reef te ontdek. Toe dit nie geluk nie, verdeel hulle die plaas en Lourens noem sy gedeelte Emmarentia, ter ere van sy vrou, na wie die latere woonbuurt ook genoem is. Die Afrikaanse primêre skool in Linden, die Laerskool Louw Geldenhuys, is in 1936 na hom genoem. Die voorstad Emmarentia heet na sy vrou.

In 1895 word hy lid van die Tweede Volksraad en dien in die kommissie wat die Goudwette moes konsolideer. In 1895 verslaan genl. Ben Viljoen hom oor die vraagstuk van die verskaffing van drank aan swartes, waarvan Geldenhuys 'n sterk teenstander was.

Met die uitbreek van die Tweede Vryheidsoorlog vertrek Geldenhuys na Natal as lid van die Krugersdorpse kommando, maar gee hom oor ná die anneksasie van Pretoria.

Hy verteenwoordig Vrededorp in die eerste Unie-Volksraad toe hy wen met 'n meerderheid van 458 teen die Unionisteparty se N.C. Herschensohn. Geldenhuys behou die setel in die algemene verkiesing van 1915, maar kry net 60 stemme meer as T.C. Visser van die Nasionale Party.

In 1920 wen Geldenhuys as S.A.P.-kandidaat in Johannesburg-Noord, maar kry net 124 meer stemme as die Arbeidersparty se C.J. McCann en 133 stemme meer as die Nasionale Party se H.A. Butler. In 1921 wen hy Johannesburg-Noord met 59,9% van die stemme teen I.M. Rautenbach van die N.P. en in 1924 met 'n meerderheid van 124 teen J. Duthie van die Arbeidersparty.

In die 1929-verkiesing wen hy dieselfde setel vir die Suid-Afrikaanse Party met 'n enkele stem teen dieselfde kandidaat van die Arbeidersparty. Die uitslag was 1 220 teenoor 1 219. In die tussenverkiesing wat op sy dood volg, het Jannie Hofmeyr die setel vir die Suid-Afrikaanse Party behou en lid vir Johannesburg-Noord gebly tot en met sy dood in 1948.

Geldenhuys het feitlik die weeshuis van die NG Kerk, die Langlaagte-kinderhuis, aangeneem en was bekend om sy vrygewigheid en integriteit. Hy het die Emmarentiadam en die grond ten weste daarvan aan die stadsraad geskenk om vir ontspanningsdoeleindes aan te wend. Die politieke stryd aan die Rand in die twintigerjare het so te sê om hom gewentel met die Nasionale Party wat alte gretig was om die ou bondgenoot van genls. Louis Botha en Jan Smuts te verslaan. Hulle kon dit egter tot aan sy dood nie een keer regkry nie.




</doc>
<doc id="56557" url="https://af.wikipedia.org/wiki?curid=56557" title="St. Luciameer">
St. Luciameer

St. Luciameer is 'n gekombineerde riviermonding en lagunestelsel aan die Indiese Oseaan in KwaZulu-Natal, Suid-Afrika.

Die Mkuze-, Nyalazi- en Hluhluweriviere mond in die meer uit. Die meer is 40 km lank, 10 km breed en gemiddeld 1 m diep. Die meer bied 'n tuiste aan 350 soorte voëls, visse, 2 000 krokodille, 700 seekoeie en ook groot troppe wildsbokke. Die meer mond by die dorpie St. Lucia uit in die oseaan. Daar is ook eilande in die meer. Die meer vorm 'n deel van die iSimangaliso-vleilandpark. Die streek maak deel uit van die ekostreek van die kuswoud van Maputaland.



</doc>
<doc id="56558" url="https://af.wikipedia.org/wiki?curid=56558" title="Deneys Reitz">
Deneys Reitz

Deneys Reitz (Bloemfontein, 2 April 1882 - Londen, 19 Oktober 1944) was 'n Suid-Afrikaanse soldaat, politikus, kabinetsminister, skrywer en die derde oudste van die Vrystaat se pres. F.W. Reitz se vyf seuns. Sy moeder, Blanka Thesen, 'n lid van die Noorse familie van Knysna, was die eerste eggenote van die Vrystaatse president. Deneys Reitz het sy voornaam gekry van die familienaam van sy ouma aan vaderskant, Cornelia Magdalena Deneys.

Reitz ontvang sy skoolopleiding aan die Grey-kollege in Bloemfontein en sluit as seun van sewentien aan by die Boeremagte in die Tweede Anglo-Boereoorlog. Hy doen krygsdiens by Ladysmith en vergesel genl. J.C. Smuts op sy beroemde inval in die Kaapkolonie (1901-'02). Hy beskryf later sy oorlogservaringe in "Commando" (1929), wat 'n treffer geword het. Veral boeiend is sy eerstehandse beskrywing van dié gewaagde ekspedisie deur genl. Jan Smuts tot in die Kaapkolonie.

Ná die vrede weier Reitz om die eed van getrouheid af te lê en om onder die Britse bewind te woon; daarom vertrek hy na Madagaskar waar hy drie moeilike jare deurbring en malaria opdoen, maar op die volgehoue versoeke van Isie Smuts, genl. Smuts se vrou, keer hy in 1904 of '05 terug na Suid-Afrika. Die siekte het sy gesondheid so geknou dat hy met sy terugkeer na Suid-Afrika ineengestort het. Isie Smuts het hom oor die volgende drie jaar verpleeg tot hy sy krag herwin het.

Hy voltooi sy regstudies en praktiseer van 1908 af op Heilbron as prokureur. In die Eerste Wêreldoorlog help hy Smuts eers die Maritz-rebellie in die Vrystaat onderdruk en dien daarna by die staf van genl. Smuts in Duits-Suidwes-Afrika. In Duits-Oos-Afrika voer hy bevel oor die berede regiment Fourth South African Horse. In 1917 gaan hy oorsee. Hy is twee keer swaar gewond (die laaste keer vroeg in 1918) aan die wesfront, eervol vermeld, en word later kolonel in bevel van 'n bataljon van die First Royal Scots Fusilliers. Oor dié tydperk skryf hy in 1933 "Trekking on".

Ná die oorlog tree hy tot die politiek toe as ondersteuner van genl. Smuts se Suid-Afrikaanse Party en haal in die algemene verkiesing van 1920 die paal in die kiesafdeling Bloemfontein-Suid en word so Unie-Volksraadslid toe hy dr. Colin Steyn, eweneens 'n seun van 'n oud- Vrystaatse president, te wete M.T. Steyn, van die Nasionale Party met 101 stemme verslaan. Dit was al Vrystaatse setel wat die regering kon wen omdat dié provinsie redelik bankvas agter die Nasionale Party se leier en stigter, genl. J.B.M. Hertzog, gestaan het.

Op 3 Augustus 1920 kom hulle in dieselfde kiesafdeling in 'n tussenverkiesing teen mekaar te staan. (Dis nie bekend hoekom nie, tensy Steyn die uitslag suksesvol betwis het.) Reitz wen weer, dié keer met 'n meerderheid van 141, maar Steyn staan op 26 Augustus 1920 in 'n tussenverkiesing in die veilige N.P.-setel Vredefort teen die S.A.P. se S.P. van W. Botha en wen met 'n meerderheid van 520 waardeur hy ook Volksraadslid word.

In die algemene verkiesing van 1921, wat genl. Smuts wou gebruik sodat hy sy posisie in die Volksraad kon versterk ná die Unionisteparty by sy Suid-Afrikaanse Party ingelyf is, kom Reitz en Steyn weer in Bloemfontein-Suid teen mekaar te staan. Steyn kry 1 189 stemme en Reitz 1 142 vir 'n skrale meerderheid vir die Nasionale Party van 47. Dr. Steyn het in sowel die Bloemfonteinse setel as Vredefort gestaan en albei gewen. Hy verkies egter om Bloemfontein-Suid te verteenwoordig, waarskynlik omdat hy wou keer dat die S.A.P. 'n tussenverkiesing in die hoofstad wen en so weer 'n houvas in die Vrystaat kry, want in die algemene verkiesing het die N.P. weer 16 uit die 17 setels gewen. Al uitsondering was Bloemfontein-Noord, waar die Arbeidersparty se Arthur Barlow met 316 stemme teen Die N.P. se J.W.G. Steyn gewen het.

Soos die gebruik destyds was, tree 'n lid van 'n veilige setel terug sodat 'n dienende minister, Reitz, weer sy plek in die Volksraad kon inneem. In dié geval was dit E.H. Walton wat Port Elizabeth-Sentraal in die algemene verkiesing van 1921 gemaklik gewen het. Reitz word tydens die tussenverkiesing op 15 Maart 1921 onbestrede verkies. In die vervroegde algemene verkiesing van 1924 waag Reitz nie weer sy hand aan 'n setel in sy geboortestad nie, en ook maar goed, want die N.P. se Colin Steyn wen Bloemfontein-Suid oortuigend met amper twee derdes van die stemme. In die toe nog oorwegend Engelse hawestad haal Reitz weereens die paal toe hy Port Elizabeth-Sentraal met 'n meerderheid van 1 044 teen die Arbeidersparty se R.L. Weir se 661 stemme wen.

Dit was egter die verkiesing waarin die Smuts-regering tot 'n val gekom het; daarom was dit die einde van Reitz se ministerskap, hoewel hy aangebly het as verteenwoordiger van die Baaise setel tot in April 1929. In dié amplose tydperk tot 1933 skryf Reitz "Commando", wat in 1929 die eerste keer verskyn, en sluit hy hom aan by 'n prokureursfirma in Johannesburg. Hy onderneem uitgebreide privaat en sakereise waartydens hy besoek bring aan Noord- en Suid-Rhodesië, die Belgiese Kongo, Angola en veral die Kalahari en Kaokoveld in Suidwes-Afrika. Sy laaste boek, "No outspan" (1943), vertel van dié tydvak in sy lewe. Albei sy eerste twee boeke word as klassieke avontuurboeke beskou op grond van hul aangrypende temas en danksy die persoonlikheid van hul verteller en die direkte egtheid van segging wat uitmuntend by die stof pas.

Reitz wen die kiesafdeling Barberton in 1929 se algemene verkiesing terug vir die Suid-Afrikaanse Party nadat W.H. Rood dit in 1924 met 'n meerderheid van 24 vir die N.P. verower het. Die S.A.P.-kandidaat se meerderheid is 363 stemme teen die Nasionale Party se C.L. Worral. Reitz word in 1933, nadat die N.P. en S.A.P. 'n koalisie gesluit het, onbestrede in Barberton verkies. Hy behou die setel in 1938 vir die Verenigde Party met 'n meerderheid van 1 381 stemme teen die Nasionale Party se W.C.J. Brink.

Met die vorming van die koalisie tussen die Nasionale Party en die Suid-Afrikaanse Party in 1933, wat op 5 Desember 1934 op die stigting van die Verenigde Party sou uitloop, aanvaar hy die amp van minister van lande en besproeiing en word in 1935 die minister van landbou en bosbou en in 1938 minister van mynwese. In 1939, ná die skeuring in die V.P. toe genl. J.B.M. Hertzog as eerste minister bedank het weens die Unie-Volksraad se besluit om aan die Tweede Wêreldoorlog deel te neem, stel Smuts hom aan as minister van naturellesake en dien hy ook as die eerste minister se adjunk tot. In 1942 of '43 word hy hoë kommissaris van die Unie in Londen. In Suid-Afrika is hy beskou as 'n ondernemende kabinetsminister en in Brittanje as 'n voortreflike verteenwoordiger van die Unie van Suid-Afrika. Alhoewel hy nie die voordeel van gevorderde onderwys geniet het nie, was hy deur ondervinding en die blote krag van persoonlikheid, 'n goeie debatteerder. As minister van lande in die Smuts-kabinet neem hy die voortou by 'n aantal belangrike ondernemings, veral die wetgewing in verband met die totstandbrenging van die Nasionale Krugerwildtuin.

Die Suid-Afrikaanse Akademie vir Wetenskap en Kuns het Reitz, toe hy nog minister van lande in die Smuts-kabinet was, tot lid verkies. Hy was die seun van 'n stigterslid van die instelling en 'n leier in die Eerste Taalbeweging. Destyds was lidmaatskap nog tot 50 lede beperk en dit was daarom 'n groot eer wanneer iemand tot dié uitgesoekte groep verkies is. Reutz het egter lidmaatskap van die hand gewys omdat hy die Akademie as 'n "rassistiese" organisasie beskou het wat in die weg gestaan het van goeie verhoudinge tussen Afrikaners en Engelse omdat hy hom vir Afrikaans beywer het. Indertyd het "rassisme" en betrekking gehad op die verhoudinge tussen Afrikaans- en Engelssprekendes in Suid-Afrika en nie op verskillende etniese groepe nie. Reitz het hom as 'n kosmopoliet beskou wat in die parlement en in Kaapstad net Engels gepraat het, maar op die plaas met sy arbeiders Afrikaans.

Reitz is in 1919 of '20 getroud met Leila Agnes Bussinné Wright (Kaapstad, 13 Desember 1887 - Kaapstad, 29 Desember 1959) van Wynberg, Kaap. Sy was 'n uitgesproke voorstander van vroueregte en die stemreg vir vroue. Mev. Reitz was die eerste vrou wat lid van die Unie-Volksraad geword het en het Parktown in Johannesburg van 1933 - 1944 verteenwoordig, aanvanklik as kandidate van die Suid-Afrikaanse Party tydens die koalisie-verkiesing van '33 en in 1938 as kandidaat van die Verenigde Party. Sy was aktief op die gebied van maatskaplike welsyn en het 'n groot aandeel in die aanvaarding van die Kinderwet in 1937 gehad.

Die Vrystaatse dorp Deneysville is na Reitz vernoem. Sy broer Hjalmar Reitz was eweneens 'n skrywer en politikus, maar 'n vurige ondersteuner van die Nasionale Party.




</doc>
<doc id="56559" url="https://af.wikipedia.org/wiki?curid=56559" title="St. Lucia (dubbelsinnig)">
St. Lucia (dubbelsinnig)

St. Lucia kan verwys na:



</doc>
<doc id="56561" url="https://af.wikipedia.org/wiki?curid=56561" title="Sibayameer">
Sibayameer

Sibayameer is ongeveer 35km suid van Kosibaai in KwaZulu-Natal, Suid-Afrika. Die meer is langs die Indiese Oseaan maar mond glad nie uit in die oseaan nie. Daar loop strome van die weste en noorde die meer in maar dit het geen sigbare uitgang nie. Die oostelike oewer is op een plek 'n sandduin wat net 800m breed is. Die Zoeloenaam "Tsibayi" beskryf die meer perfek: 'n ingeslote plek met geen sigbare uitgang nie.

Die totale oppervlak van die meer is 45km en die omtrek is 35km. Die meer is op plekke 25m diep. Behalwe vis is hier ook seekoeie en krokodille. Die Sibayi-dikkop is endemies aan die meer wat deel uitmaak van die kuswoud van Maputaland-ekostreek. Dit is in 1991 tot Ramsar-vleiland verklaar.




</doc>
<doc id="56562" url="https://af.wikipedia.org/wiki?curid=56562" title="Sodwanabaai">
Sodwanabaai

Sodwanabaai is 'n baai aan die Indiese Oseaan in KwaZulu-Natal, Suid-Afrika. Die "St. Thomas" het in 1589 hier gestrand. Die baai is in 1888 opgemeet om sy geskiktheid as 'n hawe te bepaal. Die planne is laat vaar toe 'n hawe by Richardsbaai 120 km verder suid ontwikkel is. Die baai is nou deel van 'n groot bewaararea, die iSimangaliso-vleilandpark. Jesser Point dui die suidelike landhoof van die baai aan. 

Daar is onbeskadigde koraalriwwe en 'n groot verskeidenheid oseaanlewe in die baai. Die baai is bekend vir sy hengel, ryk voëllewe, skubaduik en die waterskilpaaie wat hier nes maak.

Sodwana is ideaal vir haai- en klipbank-duike reg deur die jaar. Meer as 1200 visspesies word in Sodwana aangetref, insluitend haaie, dolfyne en walvisse. Die klipbanke is ongeveer 18 meter diep. Sigbaarheid onder die water is oor die algemeen goed en wissel van tien tot veertig meter. Die water se temperatuur wissel van 21°C in die winter tot 28°C in die somermaande. Duikers het 3 mm- of 5 mm-dik duikpakke nodig.

In November 2000 en Mei 2001 het 'n groep duikers onder leiding van Pieter Venter in Jessor Canyon foto's geneem van drie skaars Selakante ("Latimeria chalumnae") op 'n diepte van sowat 110 meter. 




</doc>
<doc id="56563" url="https://af.wikipedia.org/wiki?curid=56563" title="Gelykrigter">
Gelykrigter

'n Gelykrigter (English: "Rectifier") is 'n drywingselektronika toestel wat gebruik word om 'n wisselstroom (WS) toevoer om te skakel na 'n gelykstroom (GS) toevoer deur die gebruik van diodes.


</doc>
<doc id="56566" url="https://af.wikipedia.org/wiki?curid=56566" title="Hjalmar Reitz">
Hjalmar Reitz

Hjalmar Reitz (Bloemfontein, 25 Februarie 1877 – Johannesburg, 10 Januarie 1946) was 'n Suid-Afrikaanse politikus, skrywer en die oudste seun van die Vrystaatse president F.W. Reitz.

Reitz studeer in die regte in Londen en Amsterdam en keer in 1899 terug na die Vrystaat om deel te neem aan die Anglo-Boereoorlog, maar word op Vryheid gevange geneem en na Indië verban. Ná die oorlog hervat hy sy studies in Nederland en verwerf 'n doktorsgraad aan die Universiteit van Amsterdam in die regte. Hy keer in 1904 terug en word registrateur vir regter J.S. Curlewis en die volgende jaar begin hy praktiseer as lid van die balie in Pretoria, en daarna aan die sybalie.

Hy word in 1915 verkies tot die Transvaalse Provinsiale Raad as ondersteuner van genl. J.B.M. Hertzog en bly lid van die Raad tot hy in 1924 Nasionale Party-lid van die Unie-Volksraad word vir Brits. Hy vergesel genl. Hertzog en dr. D.F. Malan in 1919 as lid van die republikeinse afvaardiging na die vredeskonferensie in Parys. Hy was 'n ywerige debatteerder en word in 1933 as lid van Tielman Roos se party (die Roosiete) vir Jeppes tot die Unie-Volksraad verkies toe hy die Arbeidersparty se Henry Sampson met 1 222 stemme verslaan nadat Sampson die kiesafdeling al sedert 1920 verteenwoordig het. Hy volg genl. Hertzog in Desember 1934 tot in die Verenigde Party en in 1936 word hy aangestel as voorsitter van die Sentrale Padvervoerraad.

Saam met adv. Tielman Roos was hy medeskrywer van "Principles of Roman-Dutch law" in 1909 en redakteur saam met Harm Oost van "Ons land en ons volk: 'n nasionale jaarboek, 1931" (1932). Hy was ook skrywer van 'n oorlogsroman "De dochter van den handsopper" (1903). Dis in Hollands geskryf, maar die dialoog is in Afrikaans. Sy outobiografie, "The conversion of a South African nationalist" verskyn in 1946.

Hy is in 1906 met Elzine Mulder van Delft getroud. Hy was die oudste broer van die minister in die kabinet van genl. Jan Smuts tydens die bewind van die Verenigde Party, Deneys Reitz, wat tydens sy dood in 1944 hoë kommissaris in Londen was.



</doc>
<doc id="56568" url="https://af.wikipedia.org/wiki?curid=56568" title="Napalm">
Napalm

Napalm is 'n verdikkingsmiddel wat tipies met petrol of 'n soortgelyke brandstof vermeng word vir gebruik in militêre operasies — merendeels as 'n anti-personeel wapen. Die term "napalm" is 'n samestelling van die aanvanklik-vermeende bestanddele, naamlik natrium (Na) palmitaat. Dit sou egter blyk dat die natrium-palmitaat wat in vervaardiging van die eerste napalm gebruik is, oor 'n bykomende substansie beskik het. Nietemin is die benaming behou

""Napalm B"" is die meer moderne weergawe van napalm, en ten spyte van die opvallende verskil in chemiese samestelling, staan dit ook dikwels as "napalm" bekend. In die omgangstaal is "napalm" gebruik as 'n generiese naam vir verskeie ontvlambare vloeistowwe met aanwendings in oorlogvoering, merendeels petrol in jelvorm, soos wat uitgewerp word deur vlamwerpers in infanterie- en gemeganiseerde oorlogvoering.


</doc>
<doc id="56571" url="https://af.wikipedia.org/wiki?curid=56571" title="Tiristor">
Tiristor

'n Tiristor (English: "Thyristor") of silikoonbeheerde gelykrigter (SBG) is 'n elektroniese halfgeleiertoestel met vier wisselende lae van P-tipe en N-tipe materiaal. Dit is 'n bistabiele skakelaar, wat 'n elektriese stroom begin gelei wanneer die hek 'n snellerpuls ontvang en sal aanhou gelei terwyl dit meevoorgespan is. Die tiristor kan net gestop word deur die stroom benede die "houstroom" waarde te verlaag.


</doc>
<doc id="56572" url="https://af.wikipedia.org/wiki?curid=56572" title="Walter Madeley">
Walter Madeley

Walter Bayley Madeley (Woolwich, Engeland, 28 Julie 1873 - Boksburg, 12 Mei 1947) was 'n leier van die Arbeidersparty in Suid-Afrika en kabinetsminister.

Madeley kry sy skoolopleiding in Indië aan die Bombay Cathedral High School en word in 1889 'n vakleerling aan die Woolwich Arsenal, maar immigreer in 1896 na Suid-Afrika waar hy 'n passer word op 'n myn op die Rand. Hy word 'n heftige vakbondlid en neem aan verskeie stakings deel. Gou word hy beskou as 'n vooraanstaande figuur in die Arbeidersparty danksy sy uitsonderlike bekwaamheid. Hy word in 1910 tot die eerste Unie-Volksraad verkies tot Arbeiderlid vir Springs en later Benoni (wat eers deel was van sy oorspronklike kiesafdeling). Hy behou laasgenoemde setel dertig jaar lank.

Genl. J.B.M. Hertzog se Pakt-regering ('n koalisie tussen die Nasionale Party en die Arbeidersparty kom in 1924 aan bewind toe hulle saam daarin slaag om genl. Jan Smuts se Suid-Afrikaanse Party te verslaan ná dié die Unionisteparty ingelyf het. In November 1925 tree Madeley toe tot die kabinet as minister van pos en telegraafdienste en openbare werke. Selfs as minister verkondig hy 'n gevorderde soort sosialisme wat dikwels sy kollegas in die verleentheid gestel het. In 1928 ontvang hy, teen die uitdruklike wil van genl. Hertzog, 'n afvaardiging van 'n onerkende organisasie met betrekking tot die werksomstandighede van die swart werknemers in sy departemente. Genl. Hertzog vra hy moet bedank, maar toe hy weier, bedank die eerste minister self en stel 'n nuwe kabinet saam waaruit hy Madeley weglaat. 'n Skeuring ontstaan in die Arbeidersparty, waarvan kol. F.H.P. Cresswell die een leier is en Madeley die ander, maar uiteindelik kry Madeley se faksie die oorhand en so word hy Arbeiderleier.

Met die uitbreek van die Tweede Wêreldoorlog stem die Arbeiders teen genl. Hertzog se mosie van neutraliteit en werk hulle nou saam met die Verenigde Party van genl. Smuts. Madeley word minister van arbeid en beklee die amp tot sy aftrede in 1945.



</doc>
<doc id="56573" url="https://af.wikipedia.org/wiki?curid=56573" title="Wisselstroom">
Wisselstroom

Wisselstroom (WS) is 'n elektriese stroom wat periodies van rigting verander, in teenstelling met gelykstroom (GS) wat net in een rigting vloei. Wisselstroom is die vorm van elektrisiteit wat gebruik word in transmissie en verskaf word vir huishoudelike gebruik. Die elektrisiteit beskikbaar in 'n huis by 'n muurprop is dus wisselstroom. Die terme wisselstroom en gelykstroom word gebruik om na 'n veranderende stroom of spanning te verwys. Die algemene engelse afkortings vir wisselstroom en gelykstroom is AC en DC onderskeidelik.

Die algemene golfvorm van wisselstroom vir elektrisiteitsvoorsiening is 'n sinusgolf. In sommige toepassings word ander golfvorms gebruik soos driehoek- of vierkantsgolwe. Klank- en radiogolwe wat op elektriese geleiers gedra word is ook voorbeelde van wisselstroom. Hierdie wisselstroom dra inligting soos klank of video en word meestal gedra deur die modulasie met 'n WS draersein met 'n hoë frekwensie.

Die eerste alternator om wisselstroom op te wek was 'n dinamo kragopwekker gebaseer op  Michael Faraday se beginsels en dit was vervaardig deur die Franse instrumentmaker Hippolyte Pixii in 1832. Pixii  het later 'n kommutator by sy toestel bygevoeg om gelykstroom op te wek, wat op daardie stadium meer gebruik was. Die eerste opgeskrewe praktiese toepassing van wisselstroom was deur Guillaume Duchenne, die ontwikkelaar van elektroterapie. In 1855 het hy aangekondig dat wisselstroom beter was as gelykstroom vir elektroterapeutiese aktivering van spiersametrekkings. Wisselstroom tegnologie het eerste ontwikkel in Europa weens die werk van Guillaume Duchenne in die 1850's, die Hongaarse "Ganz Works" maatskappy in die 1870's en in die 1880's deur Sebastian Ziani de Ferranti, Lucien Gaulard, en Galileo Ferraris.

In 1876 het die Russiese ingenieur Pavel Yablochkov 'n beligtingstelsel ontwerp met stelle induksiespoele geïnstalleer langs 'n hoë-spanning WS lyn. Die primêre spoele het drywing oorgedra na die sekondêre spoele wat dan aan een of meer gloeilampe van sy eie ontwerp verbind was. Dit het voorkom dat die hele stroombaan onderbreek word wanneer een gloeilamp faal. In 1878, het die Ganz factory in Budapest, Hongarye, begin om toerusting vir elektriese beligting te vervaardig en teen 1883 het hulle meer as 50 stelsels geïnstalleer. Hulle WS stelsels het gloeilampe, kragopwerkkers en ander toerusting bevat.

Wisselstroom stelsels kan transformators gebruik om die spanning te verander om hoë spannings te gebruik vir transmissie met lae energieverliese en lae spannings vir opwekking en verbruik. 'n Bipolêre oopkern transformator is ontwerp deur Lucien Gaulard en John Dixon Gibbs en was gedemonstreer in Londen in in 1881. Hulle het die uitvindsel ook in Turyn uitgestal in 1884. Hierdie vroeë induksiewindings met oop magnetiese stroombane was baie oneffektief met drywingsoordrag. Tot rondom 1880 was die kragoordrag vanaf hoë-spanning transmissielyne na 'n laespanning las 'n serie stroombaan. Oopkern transformators met 'n verhouding naby 1:1 was in serie verbind om 'n hoë spanning toe te laat vir transmissie met 'n lae spanning wat aan gloeilamper voorsien was. Die inherente gebrek aan hierdie metode was dat al die ander toestelle in die stroombaan afgeskakel het wanneer een afgeskakel word, a.g.v. die serie verbinding. Baie verstelbare transformstors was ontwerp om die probleem aan te spreek, insluitende metodes waar die kern verstel word of waar die magneetveld met 'n deel van 'n winding omseil word. Gelykstroom stelsels het nie hierdie probleme gehad nie, wat dit op daardie stadium 'n voordeel gegee het bo wisselstroom.

In die herfs van 1884, het Károly Zipernowsky, Ottó Bláthy en Miksa Déri (ZBD), drie ingenieurs van die Ganzfabriek, vasgestel dat oopkern toestelle onprakties is en nie spanning betroubaar kan reguleer nie. In hulle gesamentlike 1885 patentaansoeke vir nuwe transformators (later bekend as ZBD transformators), het hulle twee ontwerpe beskryf met geslote magnetiese bane, waar koper windings rondom 'n ysterkern gedraai was of deur 'n ysterdraad kern omring was. In albei ontwerpe, het die magneetveld tussen die primêre en sekondêre windings byne heeltemal binne die ysterkern beweeg sonder 'n pad deur lug. Die nuwe transformators was 3.4 keer meer effektief as die opekern bipolêre toestelle van Gaulard en Gibbs.  DIe Ganz fabriek het in 1884 die wêreld se eerste vyf hoë effektiwiteit WS transformators gebou. Hierdie eerste produksie het die volgende spesifikasies gehad:  1 400 W, 40 Hz, 120:72 V, 11.6:19.4 A, verhouding 1.67:1, enkelfase.

Die ZDB patente het twee groot interafhanklike innovasies bevat: Eerstens om laste in parallel te skakel en tweedens om hoë draaiverhoudings toe te laat sodat hoër spannings in transmissie gebruik kan word (aanvanklik 1400 tot 2000 V) in vergelyking met die lasspanning (aanvanklik 100 V). Met die paralelle erlektrisiteitsverspreidingstelsels, was dit eindelik tegnies en ekonomies haalbaar om elektrisiteit aan huise, besighede en fabrieke te voorsien.

Wisselstroom kragstelsels was baie vinnig aangepas en ontwikkel na 1886 a.g.v. die vermoë om elektrisiteit effektief te versprei oor lang afstande, wat die beperkings van GS stelsels oorkom het. In 1886 het die ZBD ingenieurs die wêreld se eerste kragstasie ontwerp wat WS kragopwekkers gebruik het om krag te voorsien aan 'n paralelle elektriese netwerk. Hierdie was die Rome-Cerchie kragsentrale. Die vertroue in WS tegnologie het toegeneem tot Ganz Works 'n groot deel van Rome van WS elektrisiteit voorsien het in 1886.

In die VK het Sebastian de Ferranti, wie WS generators en transformators in Londen ontwerp het sedert 1882, die WS stelsel by die Grosvenor Gallery kragsentrale herontwerp in 1886 vir die Londen Elektrisiteitsvoorsiening Korporasie (LESCo), insluitende sy eie alternator ontwerpe en transformator ontwerpe soortgelyk aan dié van Gaulard en Gibbs. In 1890 het hy hul kragsentrale by Deptford ontwerp en die Grosvenor Gallery stasie oorkant die Teems in 'n elektriese substasie omskep, wat die weg aangewys het om ouer stasies te integreer in 'n algehele WS stelsel.

In die VSA het William Stanley, Jr. een van die eerste praktiese toestelle ontwerp om WS krag effektief tussen geïsoleerde stroombane oor te dra. Hy het pare windings rondom 'n gemeenskaplike ysterkern gedraai. Hierdie induksiespoel was 'n vroeë transformator. Stanley gewerk aan Europese ontwerpe soos die Gaulard en Gibbs transformator vir die entrepreneur George Westinghouse wie WS stelsels begin bou het in 1886. Die verspreiding van WS stelsels van Westinghouse en ander het teenstand gewek in 1887 van Thomas Edison ('n voorstaander van GS) wie probeer het om WS af te maak as te gevaarlik vir gebruik in 'n publieke veldtog genoem die "Oorlog van Strome". In 1888 het WS stelsels verdere lewensvatbaarheid bereik met die bekendstelling van 'n funksionele WS motor. Hierdie ontwerp, 'n induksiemotor, was onafhanklik ontwerp deur Galileo Ferraris en Nikola Tesla (met Tesla se ontwerp gelisensieerd deur Westinghouse in die VSA). Hierdie ontwerp was verder ontwikkel na die moderne praktiese driefase vorm deur Mikhail Dolivo-Dobrovolsky en Charles Eugene Lancelot Brown.

Elektrisiteit word versprei as wisselstroom omdat WS spanning maklik vermeerder of verminder kan word met 'n transformator. Dit laat toe dat die elektrisiteit effektief versprei kan word met hoë-spanning transmissielyne en dan verminder word na laer spannings vir gebruik. Die hoër spanning in die transmissielyn lei tot minder drywingsverlies a.g.v. die weerstand van die lyn. Dit is omdat dieselfde drywing minder stroom benodig by 'n hoër spanning. Die drywingsverlies in die transmissielyn formula_1

waar I die stroom is en R die weerstand. Vir dieselfde drywing word die stroom halveer as die spanning verdubbel en dus is die drywingsverlies vier keer minder by hierdie hoër spanning.

Drywing word gegee as die produk van spanning en stroom as

Die spanning in transmissielyn is dus honderde kilovolts, wat dan afgestap word na 100 V tot 240 V vir huishoudelike gebruik. Die elektrisiteit gelewer in Suid-Afrika is 220-240 V.

Hoë spannings het nadele, soos dat beter isolasie benodig word en dat dit oor die algemeen moeiliker is om daarmee te werk. In 'n kragsentrale word elektrisiteit opgewek teen 'n spanning wat die generator kan hanteer en dan verhoog deur 'n opstaptransformator na 'n hoër spanning vir transmissie. Naby die las word die spanning weer afgestap na die gewenste spanning vir die toerusting.

Drie-fase kragopwekking is baie algemeen. Die eenvoudigste manier om dit op te wek, is drie aparte windings in die stator wat 120° (een derde van 'n volledige 360° fase) uitmekaar geplaas word. Drie stroomgolwe word dan opgewek met dieselfde grootte maar  120° uit fase met mekaar. Indien die las van 'n drie-fase sisteem gebalanseerd is tussen die fases, vloei geen stroom na die neutrale punt nie.

Om drie-fase krag te gebruik, word 'n vier-geleier sisteem gewoonlik gebruik. Wanneer die spanning afgestap word, word 'n transfomator met 'n Delta primêre kant en Wye/Ster sekondêre kant gebruik omdat dit nie nodig is vir 'n neutraal aan die toevoerkant nie. Vir klein verbruikers (soos 'n huis) word slegs 'n enkelfase en die neutraal na die verbruiker aangelê maar vir groter verbruikers word al drie fases en die neutraal na die verspreidingsbord aangelê. Vanaf die drie-fase verspreidingsbord, kan beide enkelfase en drie-fase na toerusting gaan. 

Die frekwensie gebruik in die elektrisiteitvoorsieningsnetwek verskil tussen lande maar die meeste elektrisiteit word opgewek teen 50 of 60 Hz. 'n Lae frekwensie vergemaklik die ontwerp van elektriese motors en het ook laer impedansieverliese, wat eweredig is aan die frekwensie. Lae frekwensies kan flikkering in gloeilampe veroorsaak. Die oorspronklike Niagara-waterval kragopwekkers was gebou om 25 Hz elektrisiteit op te wek, as 'n kompromie tussen 'n lae frekwensie om motors aan te dryf met genoeg krag maar ook om gloeilampe te laat werk met onsigbare flikkering. Meeste van die 25 Hz netwerk is vervang met 60 Hz in die 1950's. 16.7 Hz (voorheen 16 2/3 Hz) elektrisiteit word steeds gebruik in sommige Europese spoorwegstelsels, soos in Oostenryk, Duitsland, Noorweë, Swede en Switserland. Sommige militêre, tekstiel, lugvaart en ruitevaart toepassings gebruik 400 Hz vir laer gewig van die apparate en hoër motorspoed. Rekenaar hoofraam stelsels het gereeld 400 Hz of 415 Hz gebruik vir minder rimpel en kleiner WS na GS omsetters.

Gelykstroom vloei uniform deur die hele deursnee van 'n uniforme geleier. Wisselstroom word forseer weg van die middel van die geleier af na die buitenste oppervlak. Dit gebeur omdat die versnelling van 'n elektriese lading in wisselstroom golwe van elektromagnetiese uitstraling veroorsaak wat die voortplanting van elektrisiteit na die middel van 'n geleier met hoë geleidingsvermoë uitkanselleer. Hierdie verskynsel word die huideffek genoem. By baie hoë frekwensies vloei die stroom nie meer in die geleier nie, maar vloei effektief op die oppervlak van die geleier binne 'n paar huiddieptes, waar huiddiepte die afstand is waarby stroomdigtheid met 63% afgeneem het. Selfs by relatiewe lae frekwensies gebruik in elektrisiteitsverspreiding (50 - 60 Hz), is daar steeds 'n nie-uniforme verspreiding van stroom in die geleiers. Die huiddiepte van 'n koper geleier is rondom 8.57 mm by 60 Hz. Omdat die stroom op die oppervlak vloei, word die effektiewe dwarssnit van die geleier verminder, wat weer die weerstand van die geleier verhoog omdat weerstand omgekeerd eweredig is aan die dwarssnee area. Die WS weerstand van 'n geleier is dus hoër as die GS weerstand en dit veroorsaak meer ohmiese verliese a.g.v. verhitting van die geleier.

Vir lae tot medium frekwensies, kan geleiers verdeel word in baie klein draadjies wat almal van mekaar geïsoleer is en die relatiewe posisies van die draadjies word spesifiek gerangskik in die geleierbondel. Geleiers wat op hierdie manier gemaak word staan bekend as Litzdraad. Dit help om die huideffek te verminder deur meer stroom te forseer om uniform deur die hele dwarssnee van die geleier te laat vloei.

By frekwensies tot by sowat 1 GHz, word pare drade saam gedraai in 'n kabel om 'n gedraaide draadpaar te vorm. Hierdie tegniek verminder die verliese a.g.v. elektromagnetiese straling en induktiewe koppeling. Die gedraaide paar moet gebruik word met 'n gebalanseerde seinstelsel, sodat die twee drade strome dra wat ewe groot is met verskillende rigtings sodat hulle mekaar se straling uitkanselleer.

Koaksiale kabels word algemeen gebruik by klankfrekwensies en hoër. 'n Koaksiale kabel het 'n geleidende draad binne-in 'n geleidende buis wat van mekaar geskei word deur 'n diëlektriese laag. Die stroom wat vloei in die binneste geleier is gelyk maar teenoorgesteld aand die stroom op die binne-oppervlak van die buitenste buis. Die elektromagnetiese veld bly dus binne-in die kabel en daar is baie min energie verlore weens straling of koppeling buite die kabel. Koaksiale kabels het aanvaarbaar min verliese vir frekwensies tot swat 5 GHz. Vir mikrogolf frekwensies hoër as 5 GHz, word die verliese (meestal weens die weerstand van die binneste geleier) te hoog, wat golfleiers 'n meer effektiewe medium maak om energie oor te dra.

By frekwensies hoër as 200 GHz, word die nodige golfleier afmetings onprakties klein en die ohmiese verliese in die golfleier raak te groot. In hierdie geval kan optiese vesel gebruik word.

WS spanning kan wiskundig geskryf word as 'n funksie van tyd:

waar


Die piek-tot-piek spanning is die verskil tussen die positiewe en negatiewe pieke.  'n WS spanning verander dus tussen formula_9 en formula_10. Die piek-tot-piek spanning word gewoonlik geskryf as formula_11 of formula_12 formula_13.

Die verhouding tussen spanning en die drywing gelewer aan 'n las is:

Eerder as om die oombliklike drywing formula_16





Beskou 'n 230 V WS toevoer, soos in Suid-Afrika gebruik word. Dit word so genoem omdat die WGK 230 V is. Om die piekspanning te bereken kan die volgende vergelyking gebruik word:

Vir 230 V WS, is die piekspanning formula_27 dus formula_28, wat sowat 325 V is. Die golfvorm wissel dus elke periode tussen 325 V en - 325 V.




</doc>
<doc id="56574" url="https://af.wikipedia.org/wiki?curid=56574" title="Marginal Tietê">
Marginal Tietê

Die Marginal Tietê is die gedeelte van die SP-015-hoofweg wat deur die stad São Paulo, in Brasilië, loop. Die naam van hierdie segment is afgelei van die feit dat elke rigting van hierdie deurweg langs 'n verskillende waterfront van die Tietêrivier loop. Die hoofweg is baie belangrik vir São Paulo, deurdat dit die oostelike, noordelike en westelike dele van die stad verbind, en 'n skakel vorm tussen die Lapa- en Penha-voorstede. Dit bied verder toegang tot die Castelo Branco-, Bandeirantes-, Anhangüera-, Presidente Dutra-, Fernão Dias- en Ayrton Senna-hoofweë, asook die São Paulo Internasionale Lughawe. Die Campo de Marte Lughawe, die Estádio Parque São Jorge en die Estádio do Canindé is naby hierdie hoofweg geleë.

Dit is ook die plek waar die IRL Sao Paulo Indy 300 motorresies plaasvind.


</doc>
<doc id="56576" url="https://af.wikipedia.org/wiki?curid=56576" title="Colin Steyn">
Colin Steyn

Dr. Colin Fraser Steyn (Bloemfontein, 27 November 1887 – Bloemfontein, 23 April 1959) was 'n Suid-Afrikaanse politikus, kabinetsminister en regsgeleerde.

Steyn was die enigste seun en oudste kind van die Vrystaatse pres. M.T. Steyn en Rachel Isabella Steyn. Sy oupa aan moederskant was ds. Colin McKenzie Fraser, 44 jaar leraar van die NG gemeente Philippolis en dié se vader was ds. Colin Fraser, stamvader van die Fraser-familie in Suid-Afrika en leraar van die NG gemeente Beaufort-Wes van 19 Januarie 1825 tot 12 Januarie 1863. Sy susters was Hannah, wat getrou het met Everard Fichardt, advokaat en skrywer, Gladys Steyn, wat in 1922 die eerste vroulike advokaat in Suid-Afrika geword het, Isabella (Tibbie), wat getrou het met dr. N.J. van der Merwe, haar pa se biograaf, en ná sy dood dr. C.F. Visser, en wat 'n senator geword het wat die Vrystaat namens die Nasionale Party verteenwoordig het, en Emeline (Emmie), wat getrou het met dr. J.S. du Toit, 'n vooraanstaande oftalmoloog.

Hy ontvang sy skoolopleiding aan Grey-kollege en vertrek met die uitbreek van die Anglo-Boereoorlog as 12-jarige saam met sy pa na die Natalse front waar hy ooggetuie is van die Slag van Spioenkop. Later slaan hy en sy ma op vlug voor die Britse magte en word saam met haar in Bloemfontein bewaak. Ná die oorlog reis hy saam met sy ouers na Europa en kry skoolonderrig in Switserland tot 1905. Met sy ouers se terugkeer na hul plaas Onze Rust naby Bloemfontein voltooi Steyn sy skoolopleiding aan Grey-kollege, woon die Grey-universiteitskollege by en vertrek in 1907 na Leiden, waar hy 'n doktorsgraad in die regte verwerf.

Hy keer in 1912 terug na sy vaderland en word toegelaat tot die balie in Pretoria en daarna in Bloemfontein met groot welslae, maar gou voel hy hom aangetrokke tot die politiek. Tydens die 1914-Rebellie tree hy namens sy vader tydens belangrike sendings na genls. Christiaan de Wet, Louis Botha en Jan Smuts op. In 1915 begin hy aan die politiek deelneem as lid van die Nasionale Party en dien meer as 28 jaar lank as Volksraadslid. Vredefort het hy verteenwoordig tot 1920.

In daardie jaar maak hy politieke geskiedenis toe hy binne elf maande aan vyf verkiesingsveldtogte deelneem. In die algemene verkiesing van 1920 wen hy Vredefort (met 'n meerderheid van 566), maar verloor Bloemfontein-Suid (waar hy gelyktydig gestaan het) teen kol. Deneys Reitz van die Suid-Afrikaanse Party met 101 stemme. Op 3 Augustus 1920 kom hulle in dieselfde kiesafdeling in 'n tussenverkiesing teen mekaar te staan. Reitz wen weer, dié keer met 'n meerderheid van 141. Drie weke later, op 26 Augustus 1920, wen Steyn Vredefort vir die Nasionale Party teen die kandidaat van die Suid-Afrikaanse Party, S.P. van W. Botha, met 'n meerderheid van 520 stemme.

In die algemene verkiesing van 1921 kom Steyn en Reitz weer in Bloemfontein-Suid teen mekaar te staan. Steyn kry 1 189 stemme en Reitz 1 142 vir 'n skrale meerderheid vir die Nasionale Party van 47. Steyn wen terselfdertyd ook Vredefort met amper 70% van die stemme, maar verkies om die Bloemfonteinse setel te verteenwoordig. J.H. Munnik van die Nasionale Party word in die tussenverkiesing op 9 Maart 1921 onbestrede in Vredefort verkies. Steyn wen Bloemfontein-Suid in die 1924 vir die Nasionale Party met 'n meerderheid van 562. Hy onttrek hom vyf jaar later tydelik aan die aktiewe politiek en neem nie deel aan die 1929-verkiesing nie.

In die 1933-verkiesing verloor hy in Bloemfontein-Suid as kandidaat van die Sentrale Party (Roosiete) van adv. Tielman Roos met 1 418 teen J.J. Haywood, N.P.-Koalisie-kandidaat. Ná 'n herafbakening (toe Bloemfontein-Suid se kiesafdeling in die slag bly) verower hy Bloemfontein-Stad in die 1938-verkiesing vir die Verenigde Party met 'n meerderheid van 2 486 (63,3% van die uitgebragte stemme) teen P.J.C. du Plessis van die Nasionale Party. Hy herhaal dié prestasie in die 1943-verkiesing met 'n meerderheid van 2 386 (65,7% van die uitgebragte stemme) teen G.J.D. Liebenberg van die Herenigde Nasionale Party, maar in die 1948-verkiesing bring die N.P. se M.P.A. Malan sy meerderheid af na net 262 stemme.

Steyn was in 1943 en in 1948 die enigste suksesvolle kandidaat van die Verenigde Party in die Vrystaat nadat die party in 1938 nog nege setels bo die N.P. se ses kon verower. In 1953, die laaste verkiesing waaraan hy sou deelneem, klop J.W.J.C. du Plessis van die Nasionale Party hom met 1 088 stemme toe die Nasionaliste al 13 Vrystaatse setels wen. Tot en met die opkoms van die Konserwatiewe Party in die jare tagtig het die N.P. in elke verkiesing al die Vrystaatse setels verower.

Steyn word in 1924 'n K.C. (King's Counsel). Tydens die jare van die Groot Depressie word Steyn adv. Tielman Roos se regterhand. Roos se Sentrale Party het die samesmelting tussen die Nasionale Party en die Suid-Afrikaanse Party as die Verenigde Party teweeg gebring. Steyn verloor Bloemfontein-Suid in die 1933-verkiesing as Roosiet. Ná Roos se dood in 1935 bly Steyn in die Sentrae Party tot Februarie 1937, toe die party ontbind.

Ná die skeuring in die Verenigde Party weens deelname aan die Tweede Wêreldoorlog, word Steyn 'n aanhanger van genl. Jan Smuts, wat hom in 1939 aanstel as minister van justisie. Hy dien na die oorlog as minister van arbeid tot 1948 en leier van die Verenigde Party in die Vrystaat van 1939 tot 1955 en Unie-voorsitter van die party. Steyn was 'n V.P.-senator vir Natal van 1954 tot 1956, toe hy uit die politiek tree.

Hy was 'n kranige rugbyspeler en het in 1906 uitgedraf vir die Oranje-Vrystaat se Curriebekerspan. Hy trou in 1919 met Rae Eksteen van die Paarl en twee seuns is uit die huwelik gebore. Albei het in die regte gestudeer. Sy vrou was tien jaar lank prinsipale van die Hoër Meisieskool Oranje in Bloemfontein.



</doc>
<doc id="56579" url="https://af.wikipedia.org/wiki?curid=56579" title="Charles Stallard">
Charles Stallard

Kol. Charles Frampton Stallard (Londen, 4 Junie 1871 – die plaas Hope Woolith, naby Johannesburg, 13 Junie 1971) was 'n Suid-Afrikaanse regsgeleerde, politikus en soldaat.

As seun van 'n Londense koopman kry hy sy skoolopleiding aan die St. Edward's School, Cambridge, en aan die Merton College, Oxford, en word toegelaat tot die balie aan Gray's Inn in 1895. In 1900 sluit hy hom aan vir vrywillige diens in die City Imperial Volunteers en Paget's Horse in Suid-Afrika. Ná die Anglo-Boereoorlog bou hy 'n groot praktyk as lid van die balie in Johannesburg op.

Hy wend hom tot die politiek, maar verloor in 1909 in Turffontein as kandidaat vir die Wetgewende Vergadering van Transvaal. Hy wen egter dieselfde setel in die eerste verkiesing ná Uniewording in 1910 en neem sy setel in die Transvaalse Provinsiale Raad in. In 1915 neem hy deel aan die Suid-Afrikaanse veldtog in Suidwes-Afrika en word daarna 'n vrywilliger oorsee tydens die Eerste Wêreldoorlog. Hy word na Vlaandere gestuur, aanvanklik as assistent-provoos-geweldiger van die 41ste Divisie. As kompanjiebevelvoerder in 'n infanteriebataljon word hy vereer met die M.C. (Military Cross) by Messines. Van die Westelike Front word hy verplaas na Italië as kolonel van die 12th Surreys en verwerf hy die D.S.O. (Distinguished Service Order).

In die 1929-verkiesing word hy op 13 Junie in Roodepoort verkies as lid van die Suid-Afrikaanse Party, waarvan hy voorsitter aan die Rand was. Hy bly die lid vir Roodepoort tot 11 April 1938. Hy die verloor die setel in die 1938-verkiesing met 374 stemme teen F.B. Allen van die Verenigde Party. Ná nege jaar verskuif hy na die kiesafdeling Pietermaritzburg-Distrik toe hy die kiesafdeling in 'n tussenverkiesing op 12 September 1939 teen C.F. Clarkson van die Verenigde Party wen met 'n meerderheid van 2 745 (Clarkson het slegs 148 stemme gekry vergeleke met Stallard se 2 893). Stallard wen Pietermaritsburg-Distrik in die 1943-verkiesing weer vir die Dominiumparty met 3 493, vergeleke met 1 234 vir R.G.L. Mathias van die Arbeidersparty. Dit was een van sewe setels wat sy party kon wen, waarvan een in Kaapland was en ses in Natal.

Toe genls. J.B.M. Hertzog en Jan Smuts kragte saamsnoer en die Verenigde Party stig, het Stallard Smuts huiwerig 'n kort rukkie lank in die koalisie ondersteun, maar hy bedank in 1934 om die Britsgesinde Dominiumparty te stig, waarvan hy leier word. Ná die skeuring tussen Hertzog en Smuts oor deelname aan die Tweede Wêreldoorlog word Stallard lid van die oorlogskabinet as minister van myne. In dié hoedanigheid bewerkstellig hy aansienlike verbeteringe ten opsigte van die ontginning van basisminerale. Sy party het sy afsonderlike identiteit behou en in 1948 besluit Stallard om die koalisie-regering te verlaat.

Stallard tree uit die openbare lewe. Hy was sy lewe lank 'n vrygesel en besluit om te gaan boer. 'n Kollega het hom beskryf as "'n Victoriaan met die grasie en sjarme van daardie era en 'n lieflik vermaaklike storieverteller. Sy toesprake was altyd buitengewoon korrek." Op sy landgoed Hope Woolith (12 km buite Johannesburg), wat hy amper 70 jaar lank besit het, het hy die St. Cuthbert-kerkie grotendeels eiehandig gebou. Dikwels het hy self dienste vir sy vriende en plaasarbeiders gelei. Die grootste gedeelte van sy erflating het hy bemaak aan die Anglikaanse skool St. Martin in Rosettenville, Johannesburg, en die helfte sy plaas is in 'n trust vir die skool geplaas.

Hy sterf 'n week ná sy honderdste verjaardag, wat met militêre vertoon gevier is, aangesien Stallard toe steeds (vanaf 1937) ere- bevelvoerende kolonel van die Witwatersrand Rifles was.



</doc>
<doc id="56580" url="https://af.wikipedia.org/wiki?curid=56580" title="Kliprivier, Vrystaat">
Kliprivier, Vrystaat

Die Kliprivier is 'n sytak van die Vaalrivier. Die rivier ontspring sowat 30 km suid van Memel naby Mullerspas. Die rivier vloei deur Memel en is vir sowat 80 km die grens tussen Mpumalanga en die Vrystaat. Net noord van Memel vloei die rivier in 'n moeras van 25 km in. Die Seekoeivlei natuurreservaat is op 'n deel van die moeras ontwikkel. Die Kliprivier vloei saam met die Vaalrivier sowat 30 km wes van Standerton.



</doc>
<doc id="56581" url="https://af.wikipedia.org/wiki?curid=56581" title="Richard Wagner">
Richard Wagner

Wilhelm Richard Wagner (22 Mei 1813 – 13 Februarie 1883) was 'n Duitse komponis, dirigent en essayis wat veral roem verwerf het vir sy operas, wat later bekend sou staan as musiekdramas. In sy vroegste komposisies het hy van die tradisionele, romantiese styl gebruik gemaak, maar langsamerhand het hy sy eie idioom ten opsigte van struktuur, melodiebou, harmonie en orkestrasie gevind. 

Verder het hy self die libretti van sy operas geskryf, wat streng volgens die Germaanse volksaard verloop het en onafskeidbaar verbonde was aan sy musiek. Wilhelm Richard Wagner is op 22 Mei 1813 in Leipzig gebore. 

Sy vader is enkele maande na sy geboorte oorlede en in 1814 is sy moeder met 'n toneelspeler, Ludwig Geyer, getroud. Sy jeugjare het hy in Dresden deurgebring, waar die komponis Carl Maria von Weber 'n gewaardeerde huisvriend was. In 1828 het hy ook sy eerste treurspel, 'n versdrama in vyf bedrywe, "Leubald und Adelaide", geskryf. In daardie jaar het Wagner ook gereeld musiekonderrig begin ontvang; vroeër het hy homself in die musiek onderrig. 

Sy eerste opera was "Die Hochzeit" ("Die huwelik"; 1832-1833; onvoltooid) en in 1834 het hy "Die Feen" ("Die feë") gekomponeer, waarvan hy self die libretto geskryf en dit op 'n verhaal van Carlo Gozzi gebaseer het. In 1836 het hy die premiere van sy opera "Das Liebesverbot" ("Die liefdesverbod"), wat op die toneelstuk "Measure for Measure" deur Shakespeare gebaseer is, gedirigeer. In dieselfde jaar is hy met die sangeres Minna Planer (1809-1866) getroud. 

In 1837 is hy aangestel as operadirigent in Königsberg, maar as gevolg van sy spandabelrige lewe was hy verplig om binne 'n paar maande vir sy skuldeisers te vlug, en hy het na Riga uitgewyk. Na slegs 2 jaar, in 1839, moet hy weer vlug, die keer as 'n verstekeling op 'n boot tussen Hamburg en Londen. Hy het hom egter uiteindelik in Parys gevestig. 

'n Storm wat hy tydens die bootreis beleef het, het hom geïnspireer om kort daarna die opera "Der fliegende Holländer" ("Die vlieënde Hollander"; 1841) te komponeer. Die opera, die eerste werklike verteenwoordiger van sy kuns, is gebaseer op die legende van die Hollande skeepskaptein wat verdoem is om vir ewig die oseane te beseil. In Parys het hy 'n bestaan gevoer deur artikels te skryf en operaverwerkings te doen. Intussen het hy sy opera "Rienzi" (1840) voltooi, waarmee hy reeds in Riga begin het. 

"Rienzi" is vir die eerste keer in 1842 in Dresden opgevoer en baie goed ontvang, maar volgens oorlewering was 'n deel van die gehoor teen die einde van die stuk aan die slaap, want dit het 6 uur geduur. In 1843 is Wagner benoem tot hofkapelmeester in Dresden. Hier het hy blykbaar 'n rustiger lewe gelei en begin met die temas van sy latere groot werke: "Tannhäuser" (voltooi in 1845), "Die Meistersinger von Nürnberg" ("Die meestersangers van Neurenberg"; voltooi in 1867), "Lohengrin" (voltooi in 1848) en "Siegfried's Tod" ("Die dood van Siegfried"; 1848). 

Wagner se revolusionêre aktiwiteite het hom genoop om in 1849 uit Dresden na Switserland te vlug. Hy het oor Weimar gereis, waar hy Franz Liszt ontmoet het. In Switserland het hy hom hoofsaaklik op teoretiese werk toegespits. Van sy belangrikste geskrifte uit die tyd is "Die Kunst und die Revolution" (1849), "Das Kunstwerk der Zukunft" ("Die kunswerk van die toekoms"; 1850), "Das Judentum in der Musik" (1850; waarin hy waarsku teen die verslappende invloed wat die Jodedom volgens hom op die Germaanse gees sou hê) en "Oper und Drama" (1851), waarin hy sy teorie van 'n allesomvattende kunsvorm, die sogenaamde "Gesamtkunstwerk", beskryf. 

Ten opsigte van sy "Gesamtkunstwerk" ('n term wat hy later self verwerp het) het hy as voorbeeld geneem die Griekse drama, waarin daar 'n totale integrasie van alle elemente (musiek, teks en visualisering) is. Hierin, het hy gemeen, sou die ware Germaanse karakter weer na vore kom, wat duidelik verklaar waarom die Nazi's sulke groot aanhangers van Wagner was. Intussen is die teks van "Siegfried's Tod" uitgebrei tot die laaste deel van "Götterdämmerung" ("Godeskemering"), die slotopera van die magtige operasiklus "Der Ring des Nibelungen". In 1853 het hy aan die eerste deel, "Das Rheingold", begin werk en voortgegaan met die tweede deel, "Die Waiküre", en die derde deel, "Siegfried". Daarna het ŉ lang onderbreking (1857-1865) gevolg. In 1854 het Wagner die werke van Schopenhauer ontdek, wie se asketiese leefwyse hom tot die tema van "Tristan und Isolde" geïnspireer het. Die sensuele elemente van die onstuimige liefde van Tristan en Isolde weerspieël Wagner se eie verhouding met die digteres Mathilde Wesendonck. 

Mathilde Wesendonck (1828-1902) was die vrou van Wagner se vriend en weldoener. Die vriendskap het op die rotse geloop toe Wesendonck agterkom dat Wagner en sy vrou 'n verhouding het, en dit het ook daartoe gelei dat Wagner en sy vrou, Minna, geskei is. Mathilde se lewe is verewig in die "Wesendoncklieder", 'n toonsetting van 5 van haar gedigte. 

Na die voltooiing van "Tristan" het hy gewerk aan 'n hersiening van Tannhäuser, waarvoor 'n Paryse seisoen beplan was. Die opvoering was egter 'n fiasko. 'n Groep anti-Duitsgesindes het die opera die hele aand deur uitgejou. Hierna is Wagner na Wenen, waar hy "Lohengrin" vir die eerste keer op die verhoog gesien het. Hy het vergeefs probeer om "Tristan" weer opgevoer te kry, maar die opera was te revolusionêr vir die kunstenaars. Wagner het gevolglik aan 'n meer tradisionele werk begin, naamlik "Die Meistersinger von Nürnberg". 

Selfs hierdie "normale" opera se première het eers in 1868 plaasgevind – aan die een kant weens die moeilike orkespartituur, en aan die ander kant omdat die toonaangewende musiekkritikus, Eduard Hanslick, dit afgemaak het. In 1864 moes Wagner weer voor sy skuldeisers vlug, en die keer het hy na Stuttgart uitgewyk. In die stadium het die jong Beierse koning, Lodewyk II (regeer 1864- 86), tot Wagner se redding gekom. Lodewyk 11 het Wagner se "Lohengrin" gehoor en hom na München ontbied, waar Tristan in 1865 opgevoer is. Op aandrang van die koning het hy voortgegaan met sy werk aan die "Ring", terwyl hy terselfdertyd aan "Parsifal" gewerk het. 

Die eerste sketse van die opera dateer uit 1857. Politieke aktiwiteite het weer meegebring dat hy moes vlug, en in 1866 het hy hom met Lodewyk II se hulp in Triebschen by Luzern gevestig. Hier het Cosima Liszt, dogter van Franz Liszt en vrou van die dirigent Hans van Bülow, haar by hom aangesluit. Orie kinders, Isolde, Eva en Siegfried, is uit die verhouding gebore voordat Cosima 'n egskeiding van haar man gekry het. In

1870 is hulle getroud en Wagner het sy werk aan die "Ring" onderbreek om eers die "Siegfried Idyll" (1870) te komponeer. Kort daarna het hy na Bayreuth vertrek om daar 'n groot operahuis op te rig vir die opvoering van die "Ring". Hy het terselfdertyd sy villa, Wahnfried, in Bayreuth laat bou. Hier het hy die "Ring" in 1874 voltooi en in 1876 is die eerste Bayreuthfees aangebied met die volledige Ring. 

In die volgende jaar het hy weer aan "Parsifal" begin werk, wat hy in 1882 voltooi en in dieselfde jaar in Bayreuth opgevoer word. Die regte van die opera het tot in 1913 uitsluitlik aan Bayreuth behoort. Wagner het "Parsifal" as die kroon op al sy operawerk beskou en wou daarna nog 'n aantal simfonieë komponeer. Weens swak gesondheid het daar nie veel van gekom nie, en op 13 Februarie 1883 is hy in Venesië aan 'n hartaanval oorlede.

Hoewel Wagner ook orkeswerke, klavierstukke en liedere geskryf het, is hy hoofsaaklik vir sy operas bekend. In sy eerste drie operas het hy die komponiste wat hy in sy jong dae bewonder het, nagevolg. "Die Feen" is 'n sprokiesopera in die tradisie van Weber en Marschner. "Die Liebesverbot" is ŉ komies-romantiese opera in die Bellini-styl, en "Rienzi" is grand' opéra in die styl van Meyerbeer en Spontini. Deur alles blyk die grenslose bewondering wat Wagner vir Beethoven se simfonieë gehad het. 

Hoewel die volgende drie operas, "Der fliegende Holländer", "Tannhäuser en Lohengrin", ook nog as tradisioneel romantiese operas beskou kan word, het Wagner hier reeds sy eie idioom gevind. Die grootste verskil tussen sy werk en die van sy tydgenote is sy melodiese opbou teenoor die musikale onderdele (nommer-operas) van die ander. In sy latere werke is die musikale samehang gebaseer op 'n aaneenryging van toonaarde, en die spanning word bereik deur uiterstes in chromatiek en harmonie. In "Tristan" gaan die chromatiek so ver dat dit nouliks meertonaal genoem kan word. In die voorspel is daar byvoorbeeld geen tonika-drieklanke nie. 

In "Die Meistersinger von Nürnberg" kombineer Wagner die aanvaarde operavorme (die aria, ensovoorts) met sy eie konsep van die musiekdrama. Nog 'n struktuurelement is die aanwending van die Leitmotiv (leimotief), waarin temas in die instrumentale partituur gebeure of karakters suggereer of aankondig of herroep. Veral in die "Ring" vorm die Leitmotiv die basis van 'n omvattende stelsel van temas. Verder onderskei Wagner hom ook in sy orkesgebruik. Sy operas vereis 'n groot orkesbesetting en dikwels onbekende en selfs 'n nuwe instrument, soos die Wagnertuba.




</doc>
<doc id="56582" url="https://af.wikipedia.org/wiki?curid=56582" title="Vaalrivier Barrage Reservoir">
Vaalrivier Barrage Reservoir

Die Vaalrivier Barrage Reservoir is naby Vereeniging in die Vaalrivier en is bekend as die "Barrage". Dit bestaan uit 'n aantal sluise in die Vaalrivier en is in 1923 deur die Randse Waterraad gebou. Die reservoir is 64 km lank met 'n totale vermoë van 63 miljoen liter. Dit het 'n oppervlakte van 168,35km en 'n gemiddelde diepte van 4.5 m. 

Die reservoir was gebou om water aan die Witwatersrand te verskaf. As gevolg van besoedeling vanaf Johannesburg, Vereeniging en Sasolburg word die water nie meer gebruik as drinkwater nie. Die reservoir word slegs vir ontspanning gebruik; sportsoorte soos ski, bootry, kanovaart, hengel en swem is van die gewildste aktiwiteite.




</doc>
<doc id="56583" url="https://af.wikipedia.org/wiki?curid=56583" title="Kliprivier, Gauteng">
Kliprivier, Gauteng

Die Kliprivier in Gauteng is 'n sytak van die Vaalrivier. Die rivier ontspring aan die suidekant van Roodepoort, vloei suidwaarts aan die westekant van Soweto verby en kruis die N12 nasionale pad. Nou swaai die rivier oos, gaan verby Lenasia, kruis die N1 nasionale pad, vloei verby Eikenhof en swaai dan suid. Die rivier kruis die R59 hoofweg, hou suid, gaan verby Henley-on-Klip, Meyerton, deur Vereeniging voor dit by die Vaalrivier aansluit. Die rivier is erg besoedel maar kanovaart word steeds op die rivier beoefen. 



</doc>
<doc id="56584" url="https://af.wikipedia.org/wiki?curid=56584" title="Kliprivier, KwaZulu-Natal">
Kliprivier, KwaZulu-Natal

Die Kliprivier is 'n sytak van die Tugelarivier in KwaZulu-Natal. Die rivier ontspring aan die westekant van KwaZulu-Natal, vloei aanvanklik ooswaarts en swaai dan suid. Dit vloei by die Windsordam in en vloei dan weer oos. Die rivier gaan deur Ladysmith en sluit dan by die Tugelarivier aan. 



</doc>
<doc id="56585" url="https://af.wikipedia.org/wiki?curid=56585" title="Kliprivier">
Kliprivier

Kliprivier kan verwys na:



</doc>
<doc id="56589" url="https://af.wikipedia.org/wiki?curid=56589" title="Douglas Mitchell">
Douglas Mitchell

Douglas Edgar Mitchell (1896 - 1988) was 'n Parlementslid van die Verenigde Party en administrateur van Natal. 

Mitchell is in die distrik Port Shepstone gebore as die seun van Charles Henry Mitchell en ontvang sy opleiding aan die Weenen Country College. Hy trou op 3 Oktober 1925 met Mildred, die dogter van Stanley Hunt. Hulle het drie kinders gehad.

Hy is in 1948 as V.P.-lid vir die setel Natal-Suidkus verkies met 'n meerderheid van 3 903. In 1953 behou hy dieselfde setel met 'n meerderheid van 6 828 bo B.S. de Kock van die Nasionale Party en 87,6% van die uitgebragte stemme. Hy vaar selfs beter in 1958 teen 'n onafhanklike kandidaat, C.M. Hulley, toe hy 94,5% van die stemme kry en 'n meerderheid van 6 374. In 1961, twee jaar na die stigting van die Progressiewe Party uit 'n skeuring in die V.P., verenig Mitchell steeds in Natal-Suidkus 4 956 stemme op hom vergeleke met 2 367 vir die P.P.-kandidaat, L. Boyd. 

In 1966 is die N.P. terug op die toneel met sy kandidaat, B.M. Thompson, wat 3 697 stemme kry vergeleke met 5 693 vir Mitchell. Die setel het van toe af net as "Suidkus" bekend gestaan. In 1970 word Mitchell die laaste keer daar verkies, met 'n meerderheid van 4 627 bo die N.P.-kandidaat, G.E. Tracy.

Mitchell was ook boer en algemene handelaar. Op 20 Februarie 1974 kondig die eerste minister, John Vorster, in die Parlement aan dat Mitchell vereer word met die Eerbewys vir Voortreflike Diens. 



</doc>
<doc id="56590" url="https://af.wikipedia.org/wiki?curid=56590" title="Wilgerivier (Vaal)">
Wilgerivier (Vaal)

Die Wilgerivier (Engels: "Wilge River") is 'n sytak van die Vaalrivier. Dit ontspring noord van Hamilton in die Oos-Vrystaat op die grens met KwaZulu-Natal. Dit vloei dan in 'n suidwestelike rigting, verby Hamilton, verby die De Beerspas en kruis dan die N3 nasionale pad by Swinburne. Nou vloei die rivier weswaarts en swaai dan noordwes. Die rivier vloei dan aan die westekant van Harrismith verby. 

Net voor Harrismith sluit die Nuwejaarspruit by die Wilgerivier aan. Vanaf Harrismith vloei die rivier in 'n noordwestelike rigting en gaan verby Frankfort. Net voor Frankfort sluit die Liebenbergsvlei aan by die Wilgerivier. Die rivier vloei later in die Vaaldam in.

Die rivier is bekend onder hengelaars vir sy grootbek-geelvis.

Die Wilgerivier is deel van die Tugela-Vaal-waterprojek. Water word uit die Sterkfonteindam losgelaat in die Nuwejaarspruit om via die Wilgerivier na die Vaaldam te vloei.



</doc>
<doc id="56591" url="https://af.wikipedia.org/wiki?curid=56591" title="Tugela-Vaal-waterprojek">
Tugela-Vaal-waterprojek

Die Tugela-Vaal-waterprojek is 'n projek om water vanaf die Tugelarivier na die Vaaldam te neem. Die projek bestaan uit 'n reeks damme en pompstasies. Die belangrikste damme is:

Die Tugela- Vaal-waterprojek is ŉ skema waardeur water van die Tugelabekken in Noord-Natal oor die Drakensberge na die Vaalbekken verplaas word ten einde in die toenemende waterbehoeftes van die Pretoria-Witwatersrand-Vereeniging- gebied (PWV-gebied) te voorsien. Die eerste fase van die projek, waarmee in 1970 begin is, is op 8 November 1974 in bedryf gestel en die tweede fase nader voltooiing. 

Die eerste fase is saamgestel uit 5 komponente, wat 'n aantal studamme, 2 pompstasies en die Spioenkop- en die Sterkfonteindam behels. Die tweede fase, die Drakensbergopgaarprojek, is ontwerp om benewens 'n verdere aanvulling van die Vaalrivier se watervoorraad, ook hidroëlektriese krag te ontwikkel deur water van die Vrystaatse kant van die Drakensbergplato na die oorkantste eskarp te laat terugvloei. 

Voordat die omvattende Tugela-Vaalprojek in 1970 aangepak is om in die toenemende waterbehoeftes van die Pretoria-Witwatersrand-Vereeniging- gebied (PWV-gebied) te voorsien, was die Vaalrivier reeds die beste benutte waterbron in Suid-Afrika. Benewens kleiner pompinstallasies het die Vaal- en die Bloemhofdam asook die Vaalrivier en die Vaalhartsstudam in die eerste helfte van die sewentigerjare saam gemiddeld 4,02 miljoen mJ water per dag verskaf. 

Hiervan is 2 miljoen mJ verskaf aan 'n gebied wat van Pretoria en Rustenburg in die noorde tot by die Vrystaatse Goudvelde en Heilbron in die suide, en van Bethal in die ooste tot by Wolmaransstad in die weste strek. As die grootste metropolitaanse, myn-en nywerheidsgebied in Afrika is die gebied uiters gevoelig vir watertekorte, wat voorheen dikwels vanweë droogte ontstaan het. 

Teen 1974 het die vraag na water die veilige lewering vanuit die Vaalrivier geëwenaar, maar toe die eerste fase van die Tugela-Vaalprojek op 8 November van daardie jaar in bedryf gestel is, kon die watervoorraad van die Vaalrivier met water vanuit die Tugelarivier tot 5,03 miljoen m per dag (ŉ vermeerdering van 25 %) aangevul word. Voordat daar op die interbekkenoorplasing van die Tugela na die Vaal besluit is, is oorweeg om die

Vaaldam te vergroot of 'n derde dam in die Vaalrivier te bou. In eersgenoemde geval sou die dam se groter wateroppervlakte soveel verdamping meebring dat enige voordele daardeur uitgeskakel sou word. Wanneer die water volvlakhoogte bereik, beslaan dit reeds 29 550 ha, en die hoeveelheid water wat daagliks deur verdamping verlore gaan, is gelykstaande met die onttrekking deur die Randwaterraad. 

Waardevolle landbougrond sou weer met die aanbou van 'n nuwe dam moes toegestoot word, en daar was ook geen waarborg dat so 'n dam betyds sou vol loop om in die onmiddellike behoeftes te voorsien nie. Met die oog op die verspreiding van natuurlike hulpbronne van ŉ gebied waar dit relatief volop is na ŉ gebied waar dit relatief skaars is, is daar op die aaneenskakeling van die Tugela- en die Vaalrivierstelsel besl

Die Tugelarivier, wat in Montaux-Sources in Lesotho ontspring, het vroeër diep in die platorand van die Drakensberge ingesny en sytakke van die Vaal weggelei. Eersgenoemde het 'n waterryke afvoergebied, en aangesien die Tugelavallei beperkte besproeiingsmoontlikhede het, is die ontwikkeling langs die rivier ook nie deur die projek benadeel nie. 

Die Tugela-Vaalprojek behels ŉ aantal dam me, kanale en tonnels, pompstasies, asook 'n pompqpgaarskema (Drakensbergprojek - tweede fase) waar hidroëlektriese krag ontwikkel sal word. Wanneer die projek in sy geheel voltooi is, sal die Vaalrivier se watervoorraad met 800 miljoen m aangevul word - ongeveer 60 % daarvan vanweë beter benutting van die rivier se eie water. Nadat die eerste fase voltooi is, kon 240 miljoen m van die Vaalrivier se water wat voorheen verlore gegaan het, reeds bespaar word. 

Aangesien die damme in die Vaalrivier teenswoordig kan staatmaak op reserwewater wat van oorkant die Drakensbergplato af in die Sterkfonteindam naby Harrismith ingelei word, kan die watervlakke laag gehou word en is die verdamping derhalwe aansienlik minder. Vanweë die lae watervlakke is daar ook meer ruimte in die damme vir vloedwaters, sodat die waterverliese wat vroeër tydens oorstromings voorgekom het, uitgeskakel word. 

Die siviele-ingenieurswerke van die projek is deur die Departement van Omgewingsake opgerig, terwyl die pompstasies en pypleidings deur die Randwaterraad in samewerking met Eskom aangelê is; laasgenoemde het veral 'n groot aandeel in die Drakensbergpompopgaarprojek. Die konstruksiewerke is geleë aan weerskante van die Drakensbergplato, wat die waterskeiding vorm tussen riviere wat na die Indiese en die Atlantiese Oseaan vloei.

Die eerste fase bestaan uit 5 komponente, wat die oorplasing van 130 miljoen m water per jaar van die Tugela- na die Vaalbekken moontlik gemaak het. Tydens die tweede fase sal die volume tot 326 miljoen m opgestoot word. Die vernaamste komponent van die eerste fase is die hoofpompstasie by Jagersrust, waarvandaan die Tugela se water oor die eskarp na die Sterkfonteindam gelig word. In die reënseisoen vloei water uit die Bo-Tugela regstreeks na Jagersrust, terwyl dit in die droër periodes vanuit die opgaarkom by die Drielpompstasie soontoe gepomp word. Benewens die komponente by Jagersrust, Sterkfontein en Driel behels die eerste fase ook die Spioenkopdam en die Bo-Tugela-afleiwerke.
Die Drakensbergpompopgaarprojek, wat in die tweede fase van die Tugela-Vaalprojek aangepak is, word deur die Departement van Omgewingsake in samewerking met Eskom onderneem en strek tot voordeel van sowel die water- as elektrisiteitsverbruikers. Water word naamlik buite spitsverbruiktye in ŉ tempo van 200 m/s vanuit die Kilburndam aan die Natalse kant van die Drakensberge na die Driekloofdam aan die oorkantse eskarp gepomp, terwyl dit in spitsverbruiktye terugvloei sodat dit vir die ontwikkeling van hidroëlektriese krag gebruik kan word. 

'n Pompopgaarstasie is vir die doel aan die voet van die Drakensberge in Natal opgerig, en benewens die Kilburn-en die Driekloofdam, vorm ook die Woodstockdam deel van die fase. Van die komponente wat tydens die eerste fase opgerig is, word nou ook uitgebrei. Die kombinering van hidrokragontwikkeling en waterverskaffing brei nie net die projek geweldig uit nie, maar bring ook ŉ besparing van ongeveer R50 miljoen mee.

Die projek het ook 'n hidroëlektrisiteitskomponent; die Drakensberg-pompopgaarskema. 




</doc>
<doc id="56594" url="https://af.wikipedia.org/wiki?curid=56594" title="Suid-Afrikaanse algemene verkiesing van 1948">
Suid-Afrikaanse algemene verkiesing van 1948

Die Nasionale Party en die Afrikanerparty het voor die verkiesing van 1948 'n ooreenkoms aangegaan dat hulle mekaar in die kiesstryd sou steun. Talle faktore het meegewerk om die regering van genl. Jan Smuts tot 'n val te bring. Twee van die belangrikste was die ekonomiese insinking wat op die Tweede Wêreldoorlog gevolg het sodat kiesers eweseer om "brood en botter" as om beleid vir die N.P. gestem het. Ook het die rassetoestand in die land steeds versleg. Derdens het Smuts 'n swak ministerie aan die roer van sake gesit na die reuse-oorwinning in 1943. B.M. Schoeman voer in sy "Parlementêre verkiesings in Suid-Afrika 1910–1976" aan: "Sy kabinet was met die uitsondering van een of twee 'n versameling van onbeholpe administrateurs wat van die geringste taak 'n mislukking gemaak het."

Hy skryf die N.P. se dramatiese opkoms en oorwinning (weliswaar met 37,2% van die uitgebragte stemme) ook aan 'n reeks faktore toe. Die nagevolge van die oorlog het die party bevoordeel en die belangrikste oorweging by kiesers op 26 Mei 1948 was waarskynlik "brood en botter". Sommige kiesers het al hoe meer die indruk begin kry dat die Verenigde Party in sy hantering van die ander rassegroepe "nie-blankes" bevoordeel het ten koste van die "blankes" se belange. Dr. D.F. Malan se besielende leierskap het ook 'n belangrike bydrae gelewer, soos dikwels die geval is wanneer die opposisie 'n regering tot 'n val bring. Liewer as om die klem op beleidsake te laat val, het Malan en adv. J.G. Strijdom, Transvaalse N.P.-leier, sake belig wat emosionele aanklank by kiesers sou vind. Veral Strijdom het hierin uitgeblink.

Selfs nog voor die 1943-verkiesing het 'n paar bekende gesigte uit die Smuts-kabinet verdwyn. Deneys Reitz het aan die begin van 1943 as minister bedank. Gelyktydig het Richard Stuttaford bedank en Collins is oorlede op 28 Februarie 1944. Dit het Jannie Hofmeyr die mees senior kabinetslid gemaak wat as minister van finansies en onderwys opgetree het.

Ná die 1943-verkiesing was Smuts se planne vir Suid-Afrika met die einde van die oorlog in sig vir hom 'n groot kopseer. Malan en die opposisie het dit verbete uitgebuit. Baie burgers was ongelukkig met die werksaamhede van die departement van demobilisasie, wat in Augustus 1943 tot stand gekom het. Die heropname van duisende soldate in die samelewing het met groot probleme en dikwels ook onaangenaamhede gepaardgegaan. Verbruikerspryse het gedurig gestyg en verskillende verbruikersgoedere was steeds skaars.

Binne-in die Verenigde Party was daar ook tekens van onenigheid en struweling. Smuts se verhouding met die Arbeidersparty het gespanne geraak en voor die einde van 1945 het Walter Madeley, Arbeiderleier, en kol. C.F. Stallard, leier van die kwynende Dominiumparty, uit die kabinet bedank en sitplek ingeneem op die opposisiebanke. Terwyl die regering tekens van verdeeldheid getoon het, het die N.P. in dié tyd 'n al hoe hegter eenheid begin vorm. Malan het die klem op die ekonomiese probleme laat vaal; Strijdom het die republikeinse ideaal met wyer verkondig. Na bewering was een van Smuts se ernstigste foute in die laaste jare van sy premierskap sy ingryping in die veldtog wat toe teen die Broederbond gevoer is. Hy het, op aandrang van sekere elemente in die Verenigde Party, 'n dekreet uitgevaardig waarvolgens staatsamptenare verbied is om daaraan te behoort. Dit het tot verdere ongewildheid by Afrikaners gelei.

Weens Suid-Afrika se destydse kiesstelsel wat op kiesafdelings gegrond was, het die N.P. op 26 Mei 1948 daarin geslaag om die verkiesing met 'n minderheid van die stemme te wen. Die V.P. het feitlik geen setel op die Transvaalse platteland gewen nie, landwyd net Hottentots-Holland by die N.P. afgevat terwyl laasgenoemde aansienlike vordering in Noord-Natal en selfs in sommige stedelike gebiede getoon het. Ná pleidooie van partylede het Smuts as leier van die V.P. aangebly selfs nadat die party en hyself (in sy kiesafdeling Standerton) deur die "Gesuiwerde" Nasionale Party verslaan is. Twaalf L.V.'s het hul setel aan Smuts aangebied. Hy aanvaar die aanbod van Pretoria-Oos, waar hy in 'n tussenverkiesing onbestrede verkies word en bly aktief in die politiek tot en met sy dood op 11 September 1950.

In 1948 het die N.P. 401 834 van die uitgebragte stemme op hom verenig teenoor die V.P. se 524 230 stemme. Dit het 70 setels aan die Nasionale Party besorg, 65 aan die Verenigde Party, 9 aan die Afrikanerparty en ses aan die Arbeidersparty. Die N.P. en die A.P. het saamgewerk en sodoende 'n meerderheid van 79 bo die V.P. en Arbeiders se 71 behaal. Dit was vir die meeste Suid-Afrikaners en vir die buitewêreld 'n algehele verrassing. Selfs met die steun van die drie naturelleverteenwoordigers wat swartes op die afsonderlike kieslys verkies het, was daar geen hoop op die V.P. se voortgesette bewind nie. Smuts het as eerste minister bedank en is deur dr. D.F. Malan vervang. Vir die eerste keer in sy 38-jarige bestaan is die Unie geregeer deur 'n suiwer Afrikanerbewind wat al twaalf ministers in die 74-jarige eerste minister se nuwe kabinet was Afrikaanssprekend.

'n Destydse politieke beriggewer van "Die Transvaler" en later die Nasionale Pers, Jan. J. van Rooyen, skryf in 1971 die opposisiepartye en -pers het ná die H.N.P.-oorwinning groot gewag gemaak daarvan dat dr. Malan 'n "minderheidsregering" saamgestel het omdat sy party meer as 100 000 stemme minder as die V.P. gekry het. Die totaal vir die opposisiepartye was 614 464 en dié vir die nuwe regering 453 594.

Van Rooyen skryf oor die belading en ontlading van kiesafdelings: "Die feit dat die Malan-party hoofsaaklik die steun van die platteland gehad het, het tot sy oorwinning bygedra, maar dit was slegs deel van die oorsaak." Die debat oor in hoe 'n mate die nuwe bewind 'n "minderheidsregering" was, is bemoeilik deurdat 12 kiesafdelings onbetwis na die een of ander party gegaan het. Elf hiervan was V.P. en een H.N.P. Volgens die jare lange formule van 6 000 vir die wenparty en 2 000 vir die verloorder, was die gaping tussen die twee grootse party selfs groter.

Die 1948-uitslae is veral gekenmerk, volgens Van Rooyen, deur die groot meerderhede in die stede teenoor die klein meerderhede op die platteland, gedeeltelik danksy die groter konsentrasie kiesers in die stede asook die konsentrasie daar van V.P.-ondersteuners. In Claremont het die V.P. byvoorbeeld met 'n meerderheid van 6 202, in Rondebosch met 6 194, in Hillbrow met 6 138 en in Durban-Berea met 5 393 gewen, maar in Standerton het die H.N.P-kandidaat genl. Smuts met slegs 224 stemme verslaan, een van talle naelskraapse oorwinnings vir die H.N.P. op die platteland.

Die algemene aanname dat die H.N.P. in 1948 sowel as 1953 veral danksy die belading van plattelandse setels gewen het, is in 'n mate verkeerd bewys deur 'n ontleding van laasgenoemde verkiesing se uitslae deur die Proportional Representation Society van Londen wat hy gestuur het aan die direkteur van inligting in Suid-Afrika-Huis. Die vereniging skryf in sy verslag oor die verkiesingsuitslag: "Ek sluit afskrifte in van (a) 'n ontleding van die syfers wys daar is geen gronde vir die algemene stelling dat die oorwinning van die minderheidsparty te danke is aan die 'belading' van kiesafdelings en (b) 'n grafiek wat wys dat die werklike oorsaak van die oorwinning die verskil in die grootte van meerderhede is – Nasionalistiese kandidate het in baie kiesafdelings ingeglip met 'n klein meerderheid terwyl die V.P.- en Arbeiderkandidate baie stemme verspil het deur groot meerderhede in 'n klein aantal setels op te hoop. Die Nasionaliste sou dié verkiesing (en dié van 1948) gewen het selfs al het al die kiesafdeling 'n gelyk getal kiesers gehad – trouens, selfs as die 'lading' in die teenoorgestelde rigting was."


</doc>
<doc id="56595" url="https://af.wikipedia.org/wiki?curid=56595" title="Lesotho-Hoogland-waterprojek">
Lesotho-Hoogland-waterprojek

Die Lesotho-Hoogland-waterprojek (Engels: "Lesotho Highlands Water Project", Sesotho: "metsi a lihlaba") is 'n projek wat water vanaf die berge in Lesotho via 'n reeks damme en tonnels na die Vaalrivierstelsel verplaas. Van die damme wat reeds voltooi is:

Fase 1A is die voltooiing van die Katsedam in die Malutiberge, 'n 82 km lang oordrag- en afleweringstonnel. Die water word in die Asrivier afgelewer teen 'n tempo van 17m/s. Dié fase is in 1998 in diens gestel. Die tonnel mond uit in die Asrivier net buite Clarens op die Bethlehempad.

Fase 1B is die voltooiing van die Mohaledam, 'n 32 km lang oordragtonnel tussen die Mohale- en Katsedamme.

Fase II behoort teen 2020 water aan Suid-Afrika te lewer. Dit sluit die voltooiing van die Polihalidam in, in Lesotho.

Elke dekade word die pypleidings hersien, en dan word die watertoevoer vir twee maande lank afgesluit. 'n Hoër voorraad water word dan in die Vaaldam opgegaar om aan die Gauteng-gebied te voorsien. Volgens Lesotho se Hooglandontwikkelingsowerheid is daar in die 21 jaar vanaf Januarie 1998 tot April 2019 sowat 15 miljard kubieke meter water aan Suid-Afrika gelewer.



</doc>
<doc id="56603" url="https://af.wikipedia.org/wiki?curid=56603" title="Richard Stuttaford">
Richard Stuttaford

Richard Stuttaford (Kaapstad, 13 Junie 1870 - Stellenbosch, 19 Oktober 1945) was 'n Suid-Afrikaanse handelaar, kabinetsminister en die seun van Samson Rickard Stuttaford, 'n grondlegger van die afdelingswinkel Stuttafords.

Stuttaford ontvang sy opleiding in Engeland en Frankryk en sluit hom in 1892 aan by die handelsfirma, Thorne, Stuttaford & Co, wat sy pa help oprig het saam met sir William Thorne. Hy word die hoof van die maatskappy in 1917. Buiten as lid van die Kaapse stadsraad, van die Kaapstadse Kamer van Koophandel, waarvan hy voorsitter was van 1918 tot 1920, en voorsitter van die Vereniging van Kamers van Koophandel van Suid-Afrika (1921 tot 1923), het hy aanvanklik nie in die openbare lewe belang gestel nie, maar in 1924, toe hy 54 jaar oud was, word hy tot die Unie-Volksraad verkies as die lid vir Nuweland teen die Konstitusionele Demokraat, C.A. Lagesen met 'n meerderheid van 702 stemme. In 1929 is hy onbestrede verkies vir dieselfde kiesafdeling en in 1933 weer onbestrede, dié keer as S.A.P.-Koalisie-kandidaat vir Claremont, nadat Nuweland tydens 'n herafbakening afgeskaf is. In 1938 wen hy as kandidaat van die Verenigde Party ook in Claremont met 'n meerderheid van 2 052 teen E.M.O. Clough van die Dominiumparty, wat toevallig dieselfde getal stemme op hom verenig het as Stuttaford se meerderheid.

In die Unie-Volksraad was sy kennis van die handel van groot waarde en genl. Jan Smuts nooi hom om deel te neem aan die onderhandelings met Britse kommersiële owerhede in Ottawa. Hy was minister sonder portefeulje van 1933 tot 1936. Van 1936 tot 1939 was hy minister van volkswelsyn en van 1939 tot 1942 van handel en nywerhede in genl. Smuts se oorlogskabinet.

Op 'n heel ander gebied het hy ook naam gemaak as die eerste grondlegger van 'n tuindorp in Suid-Afrika toe hy in omstreeks 1920 verantwoordelik is vir die stigting van Pinelands naby Kaapstad danksy 'n baie ruim skenking. Hy is in 1945 op Stellenbosch oorlede.



</doc>
<doc id="56605" url="https://af.wikipedia.org/wiki?curid=56605" title="Katsedam">
Katsedam

Die Katsedam is in die hooglande van Lesotho in die Malutiberge en vorm deel van die Lesotho-Hoogland-waterprojek. Die dam is in die Malibamatsorivier en in 1996 voltooi. 

Die damwal is 'n dubbele geboë beton-boogdam. Die kruin is 710 m lank en die wal bevat 2,3 miljoen m beton. Die wal is 60 m dik onder by sy basis. Die opvanggebied van die dam is 1867 km. Dit is die hoogste dam (bokant seevlak) in Afrika. Die wal is 185 m hoog en die oorloop bestaan uit 10 hekke, elk 16 m wyd en 17 m hoog. Die afloopwater word opgebreek en val in 'n spesiaalgeboude plonsdam van 32 m hoog.

Die reservoir wat deur die dam gevorm word, is nou en baie diep met 'n oppervlakte van slegs 35.8 km. Die klein oppervlakte en lae verdampingsvlak by die dam verseker dat die verlies as gevolg van verdamping slegs 10% van die Vaaldam s'n is.

Daar is 'n tonnel van 82 km met 'n deursnee van 4.8 m vanaf die dam na die Asrivier in Suid-Afrika. Alle water vanaf die Lesotho-Hoogland projek word deur die tonnel aan Suid-Afrika gelewer. Die innametoring na die tonnel is sowat 18 km noord van die dam met 'n vermoë van 70m/s. Die toring is 23 m in deursnee en 98 m hoog. As gevolg van die posisie van die inlaattoring word die effektiewe kapasiteit van die reservoir beperk van 1 950 miljoen m tot 1 520 miljoen m. Die tonnel mond uit net buite Clarens op die Bethlehempad in die Asrivier.



</doc>
<doc id="56610" url="https://af.wikipedia.org/wiki?curid=56610" title="Slangrivier">
Slangrivier

Slangrivier is ‘n klein onontwikkelde dorpie 11 km suidwes van Heidelberg, Wes-Kaap. Dit het 2 000 inwoners en is geleë in die gebied van die Hessequa Plaaslike Munisipaliteit. Die nedersetting lê aan weerskante van die Slangrivier. Kort voor die monding van die Breederivier sluit die Slangrivier by dit aan. Voorheen het die nedersetting bekend gestaan as Olieboomskraal. Askraal is die noordoostelike deel van die dorpie oorkant die rivier.

Op 1 November 1809 het goewerneur Caledon ‘n proklamasie uitgevaardig waarvolgens alle Khoi ‘n vaste woonplek moes hê. Op hierdie plek, vroeër bekend as Hottentotskraal, is aan 20 Khoi 1 300 morg (1 113.71ha) grond in volle eiendomsreg toegeken. Huise is gebou, landerye aangelê en met vee geboer. Moses Klaase was die laaste kaptein. Sy opvolger was Gert Klase, met die rang van korporaal. Na hom is die hoofde afgeskaf.

Anders as elders was hierdie nog jare lank ‘n betreklik geslote Khoi-gemeenskap.





</doc>
<doc id="56642" url="https://af.wikipedia.org/wiki?curid=56642" title="George Grey">
George Grey

Sir George Grey (Lissabon, Portugal, 14 April 1812 - Engeland, 19 September 1898) was goewerneur van die Kaapkolonie.

Hy was die seun van kol. Grey, wat gesneuwel het in die Skiereilandse Oorlog, 'n stryd tussen Frankryk en die geallieerde magte van Spanje, die Verenigde Koninkryk en Portugal om beheer van die Iberiese Skiereiland tydens die Napoleontiese Oorloë. Dit het ontstaan toe Frankryk en Spanje Portugal in 1807 binnegeval het. In 1808 het Frankryk teen sy bondgenoot, Spanje, gedraai. Dit het voortgeduur tot die Sesde Koalisie Napoleon in 1814 verslaan het.

Grey was goewerneur van Suid-Australië van 1841 tot 1845 en van daardie jaar af van Nieu-Seeland, waar hy baie bygedra het tot die kolonie se vooruitgang. Hy kom in 1854 na die Kaap en was gewild by die Engelse en Hollandse koloniste asook die swart bevolking sodat hy die reputasie as "die beste goewerneur van alle tye" gekry het. Hy het deur die Kaapkolonie, die Oranje-Vrystaat en Natal gereis en vrede gesluit met Moshoeshoe en Adam Kok III. 

Die goewerneur het die bou van 'n eerste spoorlyn in die Kaap aangemoedig en 'n groot bedrag geld geskenk vir die stigting van die eerste skool noord van die Oranjerivier, die latere bekende Grey-kollege in Bloemfontein waaruit die Universiteit van die Vrystaat ontstaan het. Hy het ook hospitale vir swart mense laat bou om die invloed van toordokters teen te werk en sy private biblioteek aan die inwoners van die Kaapkolonie geskenk.

In 1859 word hy ontslaan omdat hy 'n beweging vir die vereniging van Suid-Afrika voorgestaan het. Nadat hy in ere herstel is, is hy na sy ou amp in Nieu-Seeland gestuur in 1861. Hy word later lid van die Nieu-Seelandse parlement en was eerste minister van 1877 tot 1879.

In 1894 keer hy terug na Engeland waar hy in 1898 sterf en begrawe word in die St. Paulus-katedraal in Londen. Die Wes-Kaapse dorpie Greyton en Greytown in KwaZulu-Natal is na hom genoem asook die Hoërskool Grey in Port Elizabeth en die Grey-hospitaal op King William's Town. Lady Grey in die Oos-Kaap is na sy vrou genoem.

Grey was die Goewerneur van die Kaapkolonie van 5 Desember 1854 tot 15 Augustus 1861. Hy het in 1855 Grey-kollege in Bloemfontein gestig en in 1856 die Hoërskool Grey in Port Elizabeth. In Suid-Afrika het Grey met ’n ferm hand oor die inboorlinge gewerk en was daarop uit om vir hulle afsonderlike land te gee vir hul eksklusiewe gebruik. Hy het meer as een maal opgetree as arbiter tussen die regering van die Oranje-Vrystaat en die inboorlinge en het uiteindelik tot die gevolgtrekking gekom dat ’n gefedereerde Suid-Afrika die beste vir almal sou wees. Die Oranje-Vrystaat sou hierby inval en die Zuid-Afrikaansche Republiek waarskynlik ook. Grey was egter sy tyd 50 jaar vooruit en die koloniale owerhede wou nie sy voorstel aanvaar nie. Hul instruksies ten spyt, het Grey voortgegaan om ’n unie te propageer.




</doc>
<doc id="56643" url="https://af.wikipedia.org/wiki?curid=56643" title="Herold">
Herold

Herold is 'n klein nedersetting aan die noordekant van die Montagupas in die Wes-Kaap, Suid-Afrika. Dit is genoem na die eerste predikant van die NG gemeente George, ds. T.J. Herold. Die N9 nasionale pad loop noord van die dorp verby.




</doc>
<doc id="56644" url="https://af.wikipedia.org/wiki?curid=56644" title="Hoërskool Grey">
Hoërskool Grey

Die Hoërskool Grey is 'n staatshoërskool vir seuns in die Oos-Kaapse stad Port Elizabeth.

Die skool is in 1856 gestig en genoem na die goewerneur van die Kaapkolonie, sir George Grey, wat persoonlike belangstelling in die skool se stigting getoon het. Dit het oorspronklik as die Grey-instituut bekend gestaan. Die eerste skoolhoof was J.R. Macleish, wat deur talle waardige hoofde opgevolg is, onder andere die digter W.A. Way.





</doc>
<doc id="56645" url="https://af.wikipedia.org/wiki?curid=56645" title="Rand Water">
Rand Water

Rand Water, voorheen bekend as die "Randse Waterraad", is 'n staatsbeheerde maatskappy wat belas is om water te voorsien aan Gauteng. Die maatskappy is op 8 Mei 1903 gestig.

Van die belangrikste projekte wat deur die maatskappy voltooi is, is:



</doc>
<doc id="56650" url="https://af.wikipedia.org/wiki?curid=56650" title="Pacaltsdorp">
Pacaltsdorp

Pacaltsdorp is 'n klein dorpie suid van George en die N2 nasionale pad in die Wes-Kaap, Suid-Afrika. Die dorpie het ontstaan uit 'n sendingstasie wat hier begin is in 1813 deur eerwaarde Carl August Pacalt van Duitse oorsprong. Die dorp is na hom vernoem uit erkenning van sy werk in die gemeenskap.

Munisipaliteit (1) — Die dorpsraad se eerste wapen was : "In vier gedeeld, die snylyn golwend, I in goud 'n rooi toring; II in groen 'n aronskelk van natuurlike kleur; III in groen twee akkers op 'n enkele tak van natuurlike kleur; IV in goud 'n suikerbekkie sittend op 'n tak van natuurlike kleur; die skild oortop met 'n rooi muurkroon". Aan weerskante van die skild was twee groen blare. Die wapenspreuk was "Vigilate". Raadslid Andy Lamont het die wapen ontwerp.

Munisipaliteit (2) — 'n Nuwe wapen is in 1990 by die Buro vir Heraldiek geregistreer : "Gewelfd deursnede, groen en silwer, in die skildhoof drie akkers aan 'n enkele geblaarde stingel, alles goud, in die skildvoet 'n kortbeksuikerbekkie van natuurlike kleur, sittend op 'n rooi tak". Die helmteken was 'n groen muurkroon. Die wapenspreuk het "Vigilate" gebly.




</doc>
<doc id="56652" url="https://af.wikipedia.org/wiki?curid=56652" title="Kleurlingstemregvraagstuk">
Kleurlingstemregvraagstuk

Die Kleurlingstemregvraagstuk was 'n verbete stryd tussen die Nasionale Party onder leiding van dr. D.F. Malan enersyds en andersyds die Verenigde Party onder adv. J.G.N. Strauss, die "Torch Commando", Arbeidersparty en bruin organisasies oor die stemreg van sowat 45 000 Kaapse bruin kiesers wat in die Suid-Afrika-wet verskans was, maar wat die NP van 1950 af met mag en mening wou wegneem.
Toe die Kaapkolonie in 1853 die eerste keer 'n verteenwoordigende grondwet kry, was daar geen diskriminasie op grond van kleur by die bepaling van stemreg nie. Alle mans is toegelaat om as kiesers te registreer en hulle vir die Wetgewende Vergadering verkiesbaar te stel mits hulle £50 per jaar verdien het of £25 verdien het en voorsien is van woonplek of as hulle 'n huis bewoon het waarvan die algehele waarde £25 was. In 1892 is die huis- en grondvoorwaardes opgeskuif na £75 en 'n onderwystoets is ingestel ingevolge waarvan die aansoeker sy naam, woonadres en beroep moes kon skryf.

Een van die vernaamste debatte in die Nasionale Konvensie, wat sou aanleiding gee tot die Suid-Afrika-wet wat Uniewording moontlik gemaak het, was oor die vraagstuk van die Kaapse nie-blanke stemreg en uiteindelik, ná baie debatvoering, is daar besluit om die stemreg van die Kaapse kiesers te waarborg, maar dit nie na die ander drie provinsies uit te brei nie, buiten die swart stemreg wat in Natal behoue sou bly. Toe stemreg in 1930 aan blanke vroue toegeken is, is Kleurlingvroue hiervan uitgesluit sodat Kleurlingkiesers se aandeel aan die totale getal kiesers min of meer gehalveer is. In 1936 is die handjie vol swart mans wat stemreg in die Kaapprovinsie en Natal gehad het, deur wetgewing daarvan ontneem. Teen 1950 het bruin kiesers net in nege kiesafdelings in die Wes-Kaap (Kaapstad-Kasteel, Kaapse Vlakte, Paarl, Wynberg, Stellenbosch, Soutrivier, Vasco, Hottentots-Holland en Malmesbury) enigsins 'n beduidende rol gespeel, hoewel hulle nêrens die meeste kiesers in 'n kiesafdeling was nie. Hulle was egter byna deur die bank VP-ondersteuners en hulle aanwesigheid op die algemene kieserslys het nie by die NP se apartheidsdroom ingepas nie.

Kleurlingkiesers is egter nie getel tydens die berekening van die aantal setels waarop Kaapland geregtig was nie. In 1948 het Kaapland se 49 setels byvoorbeeld elkeen 10 089 kiesers verteenwoordig terwyl Transvaal se 60 setels elk net 9 712 kiesers gehad het, ondanks die feit dat Kaapland meer plattelandse setels gehad het en meer setels dus "ontlaai" kon word as wat die geval in Transvaal was.

Reeds dié wetgewing het gekleurde kiesers van die reg ontneem om hul sitplek in te neem as lid van die Unie-Volksraad. Geen nie-blanke het dit in elk geval gedoen in die ou Kaapse Parlement nie, maar die reg was altyd daar. Die nie-blankes was ook ontsteld oor die moontlikheid dat hul stemreg deur die Unie-Parlement weggeneem kon word en hul vernaamste organisasie, die African Peoples' Organisation, het 'n afvaardiging na Londen gestuur om hul beswaar te kenne te gee. Die bruin kiesers was verbitter omdat die Britse Parlement die diskriminasie toegelaat het in die wet, wat eers deur albei huise van die Britse Parlement aangeneem moes word voor Suid-Afrikaners daaroor sou stem.

In die twintigerjare het 'n beweging onder wit kiesers ontstaan om swart kiesers van die algemene kieserslys te laat verwyder en talle wetsontwerpe is in die Unie-Volksraad ingedien, maar in 1930 en 1931 het die verlening van stemreg eers aan wit vroue en toe aan alle wit kiesers sonder enige kwalifikasies die nie-blanke aandeel aan die totale stemgeregtigdes byna onbeduidend gemaak. In 1929 was daar byvoorbeeld 410 729 blanke kiesers in die Unie, vergeleke met 41 744 nie-blanke kiesers. Met die blanke bevolkingstoename, die stemreg vir vroue en die opheffing van kwalifikasies (vir blankes), het die getal blanke kiesers teen 1939 toegeneem tot 1 530 555, vergeleke met net 30 130 bruin kiesers. Teen daardie tyd is die swart kiesers in Kaapland van die algemene kieserslys verwyder en afsonderlike verteenwoordiging deur drie blanke Volksraadslede (die sogenaamde Naturelleverteenwoordigers) gegee.

Die verandering in die aandeel blanke en nie-blanke kiesers, en veral die verwydering van die swart kiesers van die algemene kieserslys, het natuurlik die bruin mense bekommerd gemaak, maar genl. Hertzog het hulle deurentyd verseker dat 'n duidelike onderskeid getref moet word tussen hulle en die swart kiesers en dat hulle beskou moet word as heeltemal gelyk aan hul wit eweknieë. Hy het selfs aan die hand gedoen bruin mans in die ander provinsies moet ook stemreg gegee word en het sover gegaan as om in 1926 'n wetsontwerp in dié verband in te dien. Sy houding jeens dié vraagstuk is ook ondersteun deur 'n regeringskommissie wat in 1937 verslag gedoen het. Toe die Verenigde Party-regering in 1936 besluit het om swart kiesers van die kieserslys te haal, het dit geen moeite ontsien nie om bruin kiesers te verseker dat, as hulle dié maatreël ondersteun het, hulle nooit sou hoef te vrees dat 'n soortgelyke verdrukking op hul stemreg toegepas sou word nie. Die latere eerste minister, dr. D.F. Malan, het deurentyd die regte van die bruin kiesers ondersteun en op minstens een geleentheid selfs voorspraak gemaak dat die stemreg uitgebrei moes word na bruin vroue. Hy het prontuit gesê bruin kiesers moet, ten minste in Kaapland, dieselfde politieke regte as blankes geniet.

Nog 'n vraag wat in verband met Kleurlingstemreg ter sprake gekom het, was óf die bepalinge van die Suid-Afrika-wet nog hoegenaamd gegeld het nadat die Statuut van Westminster van 1931 en die Statuswet van 1934 alle Britse beheer oor die Unie se politiek verwyder het. Genl. Hertzog was oortuig daarvan dat dit wel nog gegeld het en dat "die beskerming van afdeling 152 nie weggeneem kan word nie". Die latere minister van gesondheid, dr. A.J. Stals, het hom ondersteun: "Ek dink nie enigeen in dié Huis, of in die Unie, twyfel aan die morele plig van die Parlement en die volk om die grondbeginsel in ons Grondwet te eerbiedig nie." Mnr. C.R. Swart, later minister van Justisie en uiteindelik staatspresident, het genl. Hertzog gelyk gegee: "Ons voel die verskanste klousules is 'n saak van goedertrou en ek kan my nie voorstel dat enige regering hulle met 'n eenvoudige meerderheid sal verander nie." Selfs die speaker, dr. E.G. Jansen, wat minister van naturelleaangeleenthede geword het onder dr. Malan en later goewerneur-generaal, het in 'n goed oorwoë uitspraak gesê: "Nieteenstaande die bepalinge van die Statuut van Westminster is ek van mening dat as ons verlang om die verskanste klousules te verander of te herroep, dan moet ons eers die prosedure volg wat neergelê word in die Suid-Afrika-wet."

Geleidelik het dr. Malan sy houding jeens die bruin mense verander en ná die aanneming van die Hertzog-wette van 1936 het hy voorspraak begin maak vir die verwydering van die bruin mense sowel as die swart mense van die algemene kieserslys. Genl. Hertzog het hom deeglik hieroor uitgedaag. Hy het daarop gewys dat, ten einde te keer dat die bruin keisers se simpatie heeltemal van hulle vervreem word, het die Nasionale Party, met die volle ondersteuning van Hertzog sowel as Malan, die bruin mense verseker politieke skeiding sou nie op hulle van toepassing gemaak word nie. Hy het gesê dr. Malan se kleurbeleid sou veroorsaak dat "ontrouheid en onbetroubaarheid die riglyn sal word vir die wit man in Suid-Afrika in die bepaling en vervulling van sy pligte as bewaker van die nie-blanke".

Tog, toe die Nasionale Party in 1948 die bewind oorneem, het hy verklaar hy sou die bruin kiesers van die wit kiesers skei en vir eersgenoemde onafhanklike verteenwoordiging in die Unie-Volksraad gee. Die party het beweer die nie-blanke bevolking oefen 'n wurggreep uit op die blankes, dat die stemreg van die Kaapse Kleurlinge misbruik word en dat die verandering tot die bruin mense se voordeel sou strek. Die eerste voorstel word nouliks gestaaf deur die feit dat destyds in die hele Kaapland net 8,82% van die kiesers bruin was. En dat daar geen tekens van 'n merkbare toename was nie. Die veronderstelling van korrupsie was grotendeels gegrond op 'n stelling in B.K. Long se boek "In Smuts' Camp", waarin hy aan die hand doen dat kandidate hulle daaraan skuldig gemaak het dat hulle diegene wat invloed oor bruin kiesers uitgeoefen het, omgekoop het. Long skryf op bl. 129 van die boek: "Ek gaan in warm water beland vir wat ek nou gaan hieroor (Kleurlingkiesers) gaan sê. Die Kleurlingstem in enige Kaapse kiesafdeling is, as geheel, heimlik tydens verkiesingstyd te koop. Ek bedoel nie dat elke individuele Kleurlingkieser deur 'n kandidaat vir sy stem betaal hoef te word nie. Wat ek wel bedoel, is dat die oorgrote meerderheid Kleurlingkiesers onderworpe is aan druk, hetsy van individue of klein groepies in hul geledere, op maniere waarteen blanke kiesers immuun is. Diegene wat sodanige druk op Kleurlingkiesers plaas, is korrup. Verering word deur hulle van kandidate opgeëis.

"Wanneer 'n verkiesing nader, in elke kiesafdeling waarin daar 'n Kleurlingstem van enige grootte is, weet die politieke kenners watter individu of klein groepie die Kleurlingstem in sy sak het en hy moet oortuig word. Die kandidaat is hulpeloos. Heel dikwels weet hy of sy nie wat gedoen moet word om seker van die Kleurlingstem te wees nie. Die verkiesingsagent sê dis die beste om die Kleurlingstem aan hom oor te laat. Hy doen die nodige stappe en als is wel. Ek bedoel nie die prys word noodwendig in geld betaal nie. Dit kan op die een of ander ander manier betaal word. Maar dit word altyd in geheimhouding gehul, 'n sekere onwelriekende reuk en 'n geïmpliseerde aanvaarding dat die meeste, indien nie dalk alle Kleurlingstemme nie sal inkom ingevolge die opdragte wat uitgereik is deur die geheime middelpunt van die misterie. In my kiesafdeling in 1938, terloops, was die Kleurlingstem so gering en my agent so beslis persona grata by die Kleurlinge dat ek bestand was teen al dié nare intrige. Maar ander kandidate in Kaapse kiesafdelings is nie so gelukkig nie. Die lang reeds bestaande en toenemende diktatorskap van die Kleurling-"baas" in Kaapse kiesafdelings is 'n vermenigvuldigende bedreiging."

Volgens John Hatch is dit algemene kennis dat drukgroepe in alle politieke gemeenskappe voorkom en dat geen sodanige omkopery ooit tot in daardie stadium bewys is in verband met dié "breukdeel" van die Kaapse kiesers nie. Boonop het Long vroeër in dieselfde boek die stelling gemaak: "Geen verantwoordelike waarnemer, met praktiese ervaring van ons politiek, sal sê dat die deel van ons blanke bevolking wat die stemreg waardig is, enigiets buiten verbasend laag is nie."

Wat die Nasionale Party se argument betref dat die nuwe reëlings 'n verbetering uit die bruin mense se oogpunt sou wees, was dit duidelik dat alle sektore van die bruin bevolking uiters vyandig gesind was jeens die verandering en dat hulle dit beskou het as net nog 'n aanduiding van die Nasionaliste se vasbeslotenheid om elke band wat hulle met die wit bevolking gehad het, te breek. Bruin mense het ook geglo daar was geen rede om te glo dat dié stap nie maar net nog 'n stap was wat uiteindelik tot hulle algehele ontkiesering sou lei nie. Per slot van rekening is die swart kiesers in 1936 op 'n afsonderlike kieserslys geplaas, maar teen 1950 was daar sterk sprake dat die Nasionale Party-regering hul verteenwoordiging geheel en al wou afskaf, wat dan ook sowat 'n dekade later gebeur het.

Die vernaamste struikelblok in die weg van die uitvoering van die Nasionale Party se verklaarde beleid tussen 1948 en 1950, was die teenstand van mnr. N.C. Havenga as leier van die Afrikanerparty, sonder wie se hulp die NP nie die bewind in 1948 sou kon oorneem nie, maar in Oktober 1950, kort na die algemene verkiesing in Suidwes-Afrika en die dood van genl. Smuts, het Havenga sy opposisie in so 'n mate onttrek dat hy tot 'n vergelyk met Malan gekom het om die wetsontwerp in te dien wat die Kleurlingkiesers van die algemene kieserslys sou haal en vir hulle vier blanke verteenwoordigers in die Unie-Volksraad en een in die Senaat sou gee. Voorsiening is in die wetsontwerp gemaak dat die getal verteenwoordigers vermeerder kon word, maar slegs mits daar geen verandering kom in die verhouding van bruin teenoor wit verteenwoordigers nie, dus 4:150. Met ander woorde, 'n bykomende bruin verteenwoordiger in die Unie-Volksraad sou eers kon sitting inneem nadat 'n verdere 38 bykomende wit verteenwoordigers verkies is. (Die meeste Volksraadslede was 178 in die jare tagtig, waarvan 166 regstreeks verkies is en 12 eweredig deur die 166 om die betreklike sterkte van elke party te weerspieël.)

Ten einde die steun van die nominaal meer verligte Afrikanerparty te verseker, het die Nasionale Party sy oorspronklike plan ietwat gewysig. Baie Nasionaliste het gereken drie verteenwoordigers sou genoegsaam wees, dat dié lede nie toegelaat moes word om te stem oor vertrouenskwessies nie en dat swart verteenwoordiging afgeskaf moes word. Ondanks die geringe toegewings het die debat oor die Wetsontwerp op die Afsonderlike Kiesersverteenwoordiging in 1951 se parlementsitting meer diepliggende emosie by alle Suid-Afrikaners laat ontvlam as enige wetsontwerp sedert die Suid-Afrika-wet van 1909.

Die "Torch Commando" ("Fakkelkommando" in Afrikaans) is in Mei 1951 deur oudstryders van die Tweede Wêreldoorlog gestig om die Kleurlingstemreg, soos verskans in die Suid-Afrika-wet van 1909, te verdedig teen die Nasionale Party se hewige aanslag. 'n Groep politiek bewuste oudstryders het besluit om 'n optog met fakkels te hou om beswaar aan te teken teen die regering se voorneme om die Suid-Afrika-wet van 1909 te wysig ten einde Kleurlinge van die algemene kieserslys te verwyder en hulle op 'n afsonderlike kieserslys te plaas. Die wekroep om deelname is gerig aan alle oudstryders, eers in Johannesburg, Port Elizabeth en Kaapstad, maar later ook in ander stede, om hulle stem te laat hoor vir die waardes waarvoor hulle in die Tweede Wêreldoorlog geveg en hulle kamerade gesterf het. Niemand het aanvanklik gedink dat die optogte enigiets meer sou wees as net 'n buiteparlementêre demonstrasie van korte duur om baie Suid-Afrikaners se beswaar teen die Nasionalistiese regering te laat hoor nie. Daar was geen meesterplan nie en niemand het aanvanklik 'n blywende organisasie of vereniging in gedagte gehad nie.

Oudstryders by die duisende het gehoor gegee aan die oproep, want hulle was gretig om die kameraderie, patriotisme en opwinding van die oorlog te herleef in die vae hoop dat iemand hulle iets konkreets sou gee om te doen ten einde van die Nasionale Party-regering ontslae te raak. Dit was die enigste samebindende faktor in die vyfjarige bestaan van die Torch Commando. Die Torch Commando het uit die staanspoor geweier om standpunt in te neem oor die vraagstuk van swart regte. Hy het selfs Kleurlinge, vir wie hy veronderstel was om te veg, vervreem en sy geloofwaardigheid ingeboet toe die organisasie ná hewige debatvoering geweier het om sy lidmaatskap aan alle Suid-Afrikaners oop te stel.

Die eerste en enigste leier van die Torch Commando was die vegvlieënier en held van die lugslag van Brittanje, Sailor Malan, wat in Mei 1951 tydens die eerste fakkeloptog genooi is om die saluut te beantwoord. By dié geleentheid het Malan 'n toespraak gelewer waarin hy die oudstryders gevra het om te help verseker die bepalings van die Suid-Afrika-wet word in elke opsig nagekom. Ná optogte in verskeie stede het die Torch Commando amptelik in Junie 1951 sy beslag gekry met 'n nasionale kongres in Johannesburg waar Malan tot nasionale president en leier van die Torch Commando verkies is. Kort voor lank het die organisasie op 250 000 lede, waarvan die meeste ook Verenigde Party-ondersteuners was, aanspraak gemaak.

Tot almal se verbasing en selfs die leiers s'n, het hulle gou nasionale bekendheid verwerf. Maar die Torch Commando het in gewildheid en krag begin afneem nadat hy 'n vennootskap (die United Democratic Front) met die Verenigde Party en die Arbeidersparty aangegaan het om saam die Nasionale Party in die verkiesing van April 1953 te beveg. Baie lede het met die uiterste ywer gewerk om die verkiesing te wen, maar die VP-leierskorps het vooraf reeds besef hulle kans om die NP te verslaan, was bra skraal, ondanks die United South African Trust Fund, in 1949 deur genl. Jan Christian Smuts gestig om die VP se geldsake op vaster grondslag te plaas, en deeglike beplanning en organisasie.

Die Opposisie het kort na die wetsontwerp in Februarie 1951 ter tafel gelê is, die wettigheid van die parlementêre prosedure uitgedaag. Aan regeringskant was die argument dat die Unie-Parlement 'n soewereine liggaam was sedert die Statuut van Westminster van 1931 en die Statuswet van 1934. Die NP het aangevoer die Unie-Parlement kon enige wetgewing met 'n eenvoudige meerderheid aanvaar wat wetgewing wat deur die Britse Parlement aanvaar is, afgeskaf het. Die Suid-Afrika-wet was volgens hulle een van dié wette en kon met 'n gewone meerderheid verander of herroep word. Die regering was vas oortuig dat daar geen meer wetlike struikelblokke was nie en verder meer het hulle hulself oortuig dat bruin kiesers nie van enige substantiewe regte ontneem sou word nie. Die leier van die Opposisie, adv. J.G.N. Strauss, het egter aangevoer die voorgestelde wetgewing doen afbreuk aan artikels 35 en 152 van die Suid-Afrika-wet. Hy het die speaker daarom versoek dat die prosedure wat gevolg sou word, moes ooreenstem met die bepalinge van die Suid-Afrika-wet. Die minister van binnelandse, dr. Eben Dönges, het geredeneer die wetsontwerp is nie onderworpe aan die bepalings vir verskanste klousules nie, en selfs al het dit, was die klousules nie meer van toepassing nie. Die Unie-Parlement het die onbeperkte reg gehad om oor sy eie prosedures te besluit. In April 1951 beslis die speaker, mnr. J.H. Conradie, nadat hy alle argumente oor die regs-, grondwetlike en parlementêre beginsels wat ter sake was, aangehoor het, dat die klousules nie meer gegeld het nie. Hy het veral staatgemaak op die beslissing van die appèlhof in 1937 dat, sedert die Statuut van Westminster aanvaar is, die Parlement die hoogste wetgewende liggaam in die Unie was en dat die hof nie die mag gehad het om te beslis oor die wetlikheid van 'n voorgestelde wet nie. Sy uitspraak is nie in die Parlement betwis nie en die regering het met die wetsontwerp voortgegaan volgens die gewone prosedure.

Daar was heftige teenkanting in elke stadium van die parlementêre prosedure. Dit is slegs aanvaar na die toepassing van die valbyl wat enige verdere debatvoering verbied het. Die goewerneur-generaal het die wet onderteken en dit het Wet No. 46 van 1951 geword. Die Opposisie en die bruin gemeenskap was geensins tevrede nie en was vasbeslote om die geldigheid van die wet in die Hooggeregshof te toets. Die metode wat die regering aangewend het, het tot wydverspreide kommer gelei en selfs verbitterdheid in sommige oorde. Baie mense het geglo, ongeag die meriete van die saak, is die gees van die Grondwet verontagsaam. 'n Gevoel van ongemak het posgevat, wat gou gelei het tot georganiseerde teenstand ook teen ander wetgewing.

Voor die einde van 1951 het vier bruin kiesers die geldigheid van Wet No. 46 van 1951 in die Kaapse Afdeling van die Hooggeregshof uitgedaag. Die hof moes egter berus by die uitspraak van die appèlhof van vroeër en het die wetgewing gehandhaaf, al was dit vir twee regters moeilik om die rede vir die 1937-besluit te verstaan. Die saak is voor die Appèlhof in Bloemfontein gebring en breedvoerig geargumenteer voor 'n paneel van vyf vooraanstaande regters onder die voorsitterskap van hoofregter Centilivres. Die argumente het 'n volle ses dae geduur en die hof het 'n hele maand lank oor sy uitspraak beraadslaag. Die uitspraak was eenparig teen gunste van Harris en sy mede-petisionarisse. Die aanvaarding van die wetgewing deur gewonde meerderhede in afsonderlike sittings het dit ongeldig gemaak, het die regters bevind, want die Statuut van Westminster het geen verandering aan die Suid-Afrika-wet teweeg gebring nie. Die regters het beslis dit was hulle plig om onduidelikheid oor die 1937-besluit te bring en daardie uitspraak verwerp. Die verskanste klousules was steeds geldig.

Die uitspraak het groot opspraak verwek. Malan het dadelik aangekondig dat die regering dit verwerp. Die regering sou stappe doen om te verseker dat die Parlement soewerein is. Die Verenigde Party het die uitdaging aanvaar. Die party het aangevoer daar was geen sprake dat die parlement se soewereiniteit in gedrang gekom het nie en dat die regering immoreel en onwettig die stemreg van die bruin kiesers verminder het. Die VP het onderneem om saam met die Torch Commando en die Arbeidersparty elke grondwetlike maatreël tot sy beskikking te gebruik om die regering se pogings te dwarsboom. Net vir die duur van die Van Riebeeckfees in April 1952 het al die strydende partye die strydbyl tydelik begrawe.

Met die hervatting van die parlementsitting ná die fees het 'n bittere debat gekom. Die regering het beweer die hof het die soewereine status van die Unie aangepas deur die Parlement te dwing om hom te hou by 'n Britse wet (die Suid-Afrika-wet van 1909). Die Verenigde Party het gesê dis onwaar en die regering daarvan beskuldig dat hy nie sou huiwer om onwettig op te tree om sy sin te kry nie. Kort hierna maak die regering 'n wetsontwerp bekend wat 'n Hooggeregshof van die Parlement sou skep en terugwerkend sou wees tot 1931. Die wetsontwerp wou hê enige dokument wat veronderstel is om 'n wet van die Parlement te wees, moet as sodanig aanvaar word ongeag watter prosedure by sy aanvaarding gevolg is. Die Hof sou bestaan uit al die lede van albei Huise wat jurisdiksie sou hê om die Hooggeregshof se besluite te hersien wat die uitwerking sou hê dat dit wette van die Parlement ongeldig verklaar. Die betrokke minister sou die reg hê om appèl aan te teken by die Parlementshooggeregshof teen enige besluit van die Hooggeregshof. Omdat die Verenigde Party kon insien so 'n hof sou in werklikheid net die Parlement met 'n ander naam wees, het hy onderneem om die voorstel met alles tot sy beskikking te beveg. Ná 'n bittere debat is die regering se wetsontwerp deur die Parlement aanvaar as Wet No. 35 van 1952. Die Verenigde Party het dit 'n "skaamtelose strategie om die verskanste klousules van die Grondwet te ontduik" genoem. Buite die Parlement was daar 'n stortvloed protes. Selfs die regeringsgesinde "Die Burger" was ontevrede oor die situasie. Die koerant het gesê die maatreël was 'n noodsaaklike onding en dat die Hooggeregshof van die Parlement behoort te verdwyn nadat hy sy taak verrig het.

Die eerste sitting van die Hooggeregshof van die Parlement is belê vir Augustus 1952 in Pretoria. Die VP het onderneem om nie die sitting by te woon nie en was van voorneme om dit in die gewone hof ongeldig te laat verklaar sodat die land nou afgestuur het op 'n grondwetlike stryd tussen die hof en die parlementshof. Op 27 Augustus 1952 verklaar die Hooggeregshof van die Parlement die Appèlhof se besluit in Harris vs. Dönges ongeldig. Twee dae later beslis die Kaapse Hooggregshof die wet wat die hof daargestel het, was op sigself ongeldig en dat dit geen reg had om besluite van die Hooggeregshof of die Appèlhof ongeldig te verklaar nie. In November daardie jaar verwerp die Appèlhof die regering se reg tot appèl. Die besluit het daarop berus dat artikel 152 van die Suid-Afrika-wet bepaal het dat elke burger die versekering gehad het dat hul regte ingevolge die verskanste klousules beskerm sou word en dat dit die plig van die howe was om dit te waarborg. Die regering se planne is gekortwiek en so word hy verplig om die aftog te blaas.

Die regering se optrede het egter 'n veldtog van burgerlike ongehoorsaamheid tot gevolg gehad wat in Oktober 1952 tot rasse-onluste in Port Elizabeth, Oos-Londen en Kimberley gelei het. Die regering se antwoord was al hoe strenger veiligheidsmaatreëls terwyl die VP op 'n onpartydige benadering aangedring het in oorlegpleging met nie-blankes. Teen dié agtergrond is Suid-Afrika se binnelandse beleid die eerste keer in 1952 voor die Verenigde Nasies gebring, wat teen enige vorm van rassediskriminasie besluit het en 'n spesiale kommissie aangestel het om Suid-Afrika te ondersoek. Die regering weier die kommissie toegang tot die land, maar hy vorder nietemin verdoemende inligting teen die Unieregering in en so kom apartheid op die VP-agenda waar dit dekades lank sou bly.

Die regering het meer en meer afgesonder geraak namate die wêreldmening toenemend teen sy rassebeleid gedraai het. Die ernstige toedrag van sake het egter nie die Nasionaliste van stryk gebring nie en hulle besluit om die organisasies wat vir die lydelike verset verantwoordelik was, in die kiem te smoor. Toe die Parlement in Januarie 1953 byeenkom om oor die gebruiklike wantrouemosie in die eerste minister debat te voer, het adv. J.G.N. Strauss die regering se rassebeleid heftig aangeval. Hy het beweer die regering bring die eenheid tussen die twee blanke groepe in gedrang, het vriendelike state vervreem en in werklikheid juis die blanke beskwaing wat hy wou beskerm, in die gevaar gestel. Ongelukkig het Strauss nagelaat om te sê of die VP hoegenaamd 'n teenbeleid gehad het. Hy kon dit trouens nie waag nie, omdat baie van sy meer behoudende partygenote midde-in die weerstandsbeweging geneig was om met die Nasionaliste te simpatiseer. Tydens die kort sessies is die Wet op Openbare Veiligheid aanvaar, wat tydens onrus noodmagte sou gee. Die VP het die wet asook die wysigings ana die Wet op Kriminele Reg ondersteun, maar die Arbeidersparty en mev. Margaret Ballinger, naturelleverteenwoordiger, het albei punt vir punt teengestaan. Die Engelse Pers en die Torch Commando was ewe hewig gekant teen 'n "drastiese inbraak op fundamentele regte". Sommige Afrikaanse koerante het gedink die wetgewing was betreurenswaardig dog noodsaaklik. Die VP was onder druk van sy lede in gebiede waar die onrus plaasgevind het om 'n standpunt in te neem wat nie wesenlik van die Nasionaliste s'n verskil het nie. Liberale VP-lede was erg ontstoke hieroor.

In die lig van sy verbeterde vertoning in die 1953-verkiesing het die regering tydens die parlementsitting wat in Julie 1953 begin het, opnuut die wetsontwerp op die afsonderlike verteenwoordiging van kiesers voor die parlement gebring, dié keer voor 'n gesamentlike sitting van albei Huise wat op 15 Julie begin het. Die wetsontwerp het voorgestel dat artikel 35 van die Suid-Afrika-wet, wat Kaapse bruin stemreg verskans, herroep word. Die Opposisie het sy vorige standpunt gehandhaaf en tydens die tweede lesing van die wetsontwerp het dr. Malan steeds 19 stemme kortgekom. Tydens die verdaging hierna het drie konserwatiewe lede van die VP nieamptelik na Malan uitgereik en hom gevra om Strauss weereens te nader om te kyk of hulle nie tot 'n vergelyk kon kom nie. Strauss het sy party geraadpleeg en die toenadering verwerp. Toe die debat op 16 Septemeber hervat is,het die VP-leier aangevoer Malan het 'n skeuring in die VP probeer teweeg bring deur sy regtervleuel sover te kry om die wetsontwerp te steun. Tydens die derde stemming was dit duidelik dat sommige V.-lede vir die regering gestem het, maar Malan het nog steeds 16 stemme te min gehad.

Tydens die parlementêre reses van Oktober 1953 tot Januarie 1954 het die onenigheid in die VP verdiep. Vyf Volksraadslede is uit die party gedwing en toe die Parlement hervat, het nog twee hulle by die vyf aangesluit. Hulle het onderneem om die regering te steun in die wetsontwerp op afsonderlike verteenwoordiging. Op 17 Mei is weer oor die wetsontwerp gestem en dié keer het die regering nege stemme gekort vir die tweederdemeerderheid. Eers tydens die parlementsitting van 1955 het die Kleurlingstemreg weer ter sprake gekom. Die minister van justisie, mnr. C.R. Swart, kondig aan dat die appèlregters van ses tot 11 vermeerder sou word. Tydens die daaropvolgende debat erken Swart die vermeerderde getal regters hang nou saam met die debat oor Kleurlingstemreg. Enkele dae nadat die wetsontwerp oor die Appèlregters aanvaar is, stel die regering 'n maatreël voor dat die senaat ontbind word en hersaamgestel word. Hy sou wegdoen met die ou stelsel van proporsionele verteenwoordiging waarvolgens die hoër huis se lede bepaal is. Die getal senators sou vermeerder word van die huidige 48 tot 89. Die regering sou sodoende 'n totaal van 171 stemme hê tydens 'n gesamentlike sitting vergeleke met die Opposisie se 77 - 'n gerieflike meerderheid van twee derdes. 'n Storm het onmiddellik hieroor losgebars, selfs van Nasionaliste wat graag die bruin kiesers op 'n afsonderlike kieserslys wou plaas, maar wat nie saamgestem het met die metode nie. 'n Aantal Afrikaanse lektore van die Universiteit van Pretoria het in die openbaar beswaar gemaak enkele dae nadat die wetsontwerp op die vergrote Senaat in Mei 1955 bekend gemaak is. Hulle het beweer dit verontagsaam 'n basiese beginsels van parlementêre regering, dat dit ondemokraties is, ongrondwetlik en minderheidsregte verydel. Hulle het dit beskou as 'n kunsmatige poging deur die regering om 'n tweederdemeerderheid te kry terwyl hy in werklikheid op skaars die hefte van die kiesers se steun kon aanspraak maak. Die regeringspers het die beswaarmakers verguis. "Die Burger" het gesê geen regdenkende mens sou die Senaatwetsontwerp op sigself ondersteun nie, maar dat dit geregverdig was ten einde die dooiepunt te beëindig, waarvoor die koerant in dieselfde asem die VP verkwalik het.

Die wetsontwerp is ná 'n lang debat aanvaar. Die Verenigde Party het belowe dat, indien hy weer aan die bewind sou kom, hy die algemene kieserslys sou herstel. So 'n gebeurlikheid het egter toe reeds hoogs onwaarskynlik gelyk. Die sessie het geëindig as een van die ongelukkigste sedert Uniewording. Die laaste hoofstuk in die voortslepende drama oor Kleurlingstemreg het in Februarie 1956 afgespeel, nadat adv. Hans Strijdom in November 1954 premier geword en die stryd by dr. Malan oorgeneem het, toe die Unie-Volksraad en Senaat gesamentlik sitting ingeneem het om oor die wetsontwerp oor afsonderlike verteenwoordiging te stem. Die Arbeidersparty het die sitting geboikot, maar die Verenigde Party het die wetsontwerp met hand en tand beveg tydens elkeen van sy stadiums. Ná 'n twee weke lange debat is die wetsontwerp aanvaar met 'n meerderheid van twee derdes. Drie van die ses Konserwatiewe Party-lede, wat van die VP weggebreek het, het ten gunste daarvan gestem. Die wetsontwerp is aanvaar. Nie alleen is die sowat 45 000 bruin kiesers op 'n afsonderlike kieserslys geplaas nie, maar die klousules wat daaroor gehandel het, is herroep. Terselfdertyd is die grondwet van die Verteenwoordigende Kleurlingraad gewysig sodat dit meerendeels uit benoemde lede sou bestaan. Ook het die Kleurlingbevolking die reg verbeur om hul eie mense in die Kaapse Provinsiale Raad te verteenwoordig, soos voorsien in die Suid-Afrika-wet.

Die Senaatwet is in die Hooggeregshof betwis, maar die applikante het hul saak verloor, aangesien die hof eenparig beslis het geen beperking kon geplaas word op die omvang van die mag wat die Parlement het om enige gewone wet te aanvaar nie. Al elf regters van die Appèlhof het die besluit gehandhaaf in Oktober 1956. Dit was uiteindelik 'n oorwinning vir die regering en die einde van die pynlike hoofstuk in die land se geskiedenis. In 1951 reeds het John Hatch aangevoer: "Let daarop dat die Verenigde Party se teenstand teen die wetsontwerp nie gegrond is op die beginsel van hulle verdediging van die nieblanke se stemreg nie. In 1936 was die meeste van hulle heeltemal bereid om saam te werk en die swart kiesers van die algemene kieserslys te verwyder en sodoende vir Hertzog in staat te stel om die nodige tweederdemeerderheid te verkry. As Kleurlingkiesers nie gewoond daaraan was om vir die Verenigde Party te stem nie, kan daar min twyfel bestaan dat die regering maklik sy tweederdemeerderheid sou verkry het." Gegewe die latere skeuring in die party (ter wille van 45 000 kiesers in die Westelike Provinsie), is dié stelling hoogs aanvegbaar.



</doc>
<doc id="56655" url="https://af.wikipedia.org/wiki?curid=56655" title="Koffiebaai">
Koffiebaai

Koffiebaai is 'n oord by die mond van die Nengarivier (rivier van die walvis) aan die Indiese Oseaan in die voormalige Transkeistreek van die Oos-Kaap, Suid-Afrika, sowat 250 km suid van Durban. Daar woon ongeveer 258 mense.

Die dorp het sy naam gekry toe 'n skip vol koffiebone hier in 1863 gestrand het. Baie koffieplante het daarna in die volgende jaar opgekom. Die bekende Gat-in-die-muur natuurverskynsel is 8 km suid van Koffiebaai.




</doc>
<doc id="56656" url="https://af.wikipedia.org/wiki?curid=56656" title="Tsomo">
Tsomo

Tsomo is 'n klein dorpie in die voormalige Transkeistreek in die Oos-Kaap, Suid-Afrika en is geleë op die oewer van die rivier met dieselfde naam.

Die naam van die dorp is dié van 'n hoofman wat eens 'n kraal gehad het waar die pad die rivier oorsteek. Omrede so baie mense oor die jare in die rivier verdrink het noem die plaaslike mense dit "die rivier van die dood". Die dorpie het sy ontstaan aan die stigting van 'n militêre pos te danke. Die dorpie het in 1877 ontstaan as 'n administratiewe sentrum vir dié deel van Fingoland.

Die distrik is 1 062 km groot en daar word gemengde boerdery beoefen.




</doc>
<doc id="56657" url="https://af.wikipedia.org/wiki?curid=56657" title="Patrick Duncan">
Patrick Duncan

Sir Patrick Duncan (21 Desember 1870, Fortrie, Aberdeenshire - 17 Julie 1943, Pretoria) was die sesde goewerneur-generaal van die Unie van Suid-Afrika en die eerste bekleër van dié amp wat deur Suid-Afrika self aangewys is.

Duncan is in Skotland gebore en het grade in die klassieke tale verwerf aan die Universiteit van Edenburg en Balliol College (ook die alma mater van sy kollega in die Verenigde Party, Jannie Hofmeyr), Oxford-universiteit. Daarna studeer hy in die regte aan die Inner Temple en sluit hom aan by die Britse staatsdiens.

In 1901 tydens die Anglo-Boereoorlog (1899-1902) is hy gewerf deur burggraaf Alfred Milner om by die span jong administrateurs aan te sluit, wat later as Milner se Kindertuin bekend gestaan net, om die Brits-besette Transvaal te bestuur en te verengels. Hy was koloniale sekretaris van Transvaal van 1903 tot die kolonie selfbestuur verkry het in 1907 toe hy 'n belangrike aandeel aan die repatriasie van oudkrygsgevangenes gehad het en in die maatskaplike en geldelike heropbou van die voormalige Boererepubliek.

Duncan praktiseer as advokaat van 1907 tot 1910 en was 'n regsadviseur van die Transvaalse afvaardiging na die Nasionale Konvensie van 1908-1909 wat die Suid-Afrika-wet, die Grondwet van die te stigte Unie van Suid-Afrika, opgestel het.

Hy was lid van die Unie-Volksraad van 1910 tot 1936, eers as lid van die Unionisteparty en later die Suid-Afrikaanse Party en sy opvolger, die Verenigde Party. Hy wen die kiesafdeling Fordsburg in 1910 met 'n meerderheid van slegs 46 stemme bo die kandidaat van die Regerende Party, F.E.T. Krause. Die kandidaat van die Arbeidersparty het 520 stemme gekry, Krause 544 en Duncan 590. In 1915 staan hy weer in Fordsburg vir die Unionisteparty en behaal dié keer 'n meerderheid van 259 bo die Arbeidersparty se D. Dingwall. In 1920 moes hy met die derde plek in Fordsburg tevrede wees toe die Arbeidersparty se M. Kentridge wen met 804 stemme, die Nasionale Party se J.S.F. Pretorius 592 stemme kry en Duncan 365.

In die 1921-verkiesing verslaan Pretorius vir Kentridge, maar dié keer staan Duncan in Yeoville waar hy onbestrede vir die Suid-Afrikaanse Party verkies word. Die S.A.P. verloor die 1924-verkiesing teen die N.P. en Arbeiders, wat die Pakt-regering vorm, maar Duncan is weer suksesvol in Yeoville waar hy die Arbeiderskandidaat A. Jacobson met 'n meerderheid van 927 stemme klop. In 1929 kom hy in dieselfde kiesafdeling teen die N.P. se H.J. Schlosberg te staan en wen met 'n meerderheid van 824 stemme. Ná die N.P. en S.A.P. 'n koalisie vorm, word Duncan in 1933 onbestrede vir Yeoville verkies. Dit was die laaste verkiesing waaraan hy deelgeneem het voor Hertzog hom as goewerneur-generaal aanbeveel het.

Hy was minister van onderwys, binnelandse sake en volkswelsyn in die S.A.P.-administrasie van 1921 tot 1924 en minister van mynwese in die V.P.-administrasie van 1933 tot 1936.

In 1937 word hy aangestel as goewerneur-generaal, die eerste keer dat die Unie-regering sy eie aanstelling gemaak het. Koning George VI, vir wie hy as staatshoof in die Unie verteenwoordig het, slaan hom tot ridder en stel hom aan in die Geheime Raad.

Hoewel hy wyd gerespekteer is en bo partypolitiek verhewe was, het hy omstrede geword toe hy in 1939 weier om 'n algemene verkiesing uit te skryf nadat genl. J.B.M. Hertzog oor die toetrede tot die Tweede Wêreldoorlog bedank en hom versoek om die kiesers geleentheid te gee om hul mening te lug. Genl. Jan Smuts word eerste minister en Hertzog lid van die opposisie voor hy uit die aktiewe politiek tree en twee jaar later sterf.

Duncan is in 1943 in die amp oorlede. Sy as is bewaar in 'n gedenkteken in die nuwe Duncandok, wat na hom vernoem is, in Kaapstad se Tafelbaai-hawe. Daar is ook 'n voorstad in Oos-Londen, Duncan Village, wat na hom vernoem is asook 'n voorstad van Vereeniging, Duncanville.

Duncan trou in 1916 met Alice Dold. Drie seuns en 'n dogter is uit die huwelik gebore. Hul seun Andrew (1920-1942) sneuwel tydens die Tweede Wêreldoorlog in Libië terwyl Patrick (1918-1967) 'n bekende anti-apartheid-aktivis was.




</doc>
<doc id="56661" url="https://af.wikipedia.org/wiki?curid=56661" title="Regerende Party">
Regerende Party

Die sogenaamde Regerende Party (1910-1911) was die voorganger in die Suid-Afrikaanse politiek van die Suid-Afrikaanse Party.

Dit was 'n losse groepering wat in die verkiesing van 15 September 1910 - die eerste ná Uniewording - 82 kandidate gestel het, waarvan 46 onbestrede verkies is en 21 in hulle kiesafdelings geseëvier het, vir 'n somtotaal van 67 uit 121 setels. Die ander deelnemende partye was die Sosialiste Partye (geen setels), die Arbeidersparty (vier setels) en die Unionisteparty (39). Onafhanklikes en andere het 11 setels verower.

Die Regerende Party party was die voorloper van albei die groot partye wat die Suid-Afrikaanse politiek in een of ander gedaante van 1910 tot 1994 sou oorheers. Die Nasionale Party onder genl. J.B.M. Hertzog het in 1913 van die S.A.P. afgestig en weer op 5 Desember 1934 met die S.A.P. saamgesmelt om die Verenigde Suid-Afrikaanse Nasionale Party te vorm. En die "Gesuiwerde" Nasionale Party was op sy beurt 'n uitvloeisel van die vroeëre Nasionale Party.


</doc>
<doc id="56662" url="https://af.wikipedia.org/wiki?curid=56662" title="Wareniki">
Wareniki

Wareniki (Russies en Oekraïens вареники) is een van die stapeldisse van die Oekraïense kookkuns wat in die hele gebied van die voormalige Sowjetunie gewild geraak het. Dit word van gevulde, halfmaanvormige pastadeegpakkies berei wat in soutwater gaargemaak word.


</doc>
<doc id="56664" url="https://af.wikipedia.org/wiki?curid=56664" title="Roshen">
Roshen

Roshen is 'n Oekraïense vervaardiger van lekkergoed wat deur die politikus en sakeman Petro Porosjenko besit word. Dit verenig lekkergoedfabrieke in die Oekraïense stede Kiëf (Kyiv), Winnitsa, Marioepol en Krementsjoek asook in Klaipėda, Litaue en Lipetsk, Rusland onder een dak. Die naam van die maatskappy is afgelei van die eienaar se getranskribeerde van, Poroshenko.

Alle produkte word onder die handelsnaam "ROSHEN" (waarvoor uitsluitlik Latynse hoofletters gebruik word) bemark. 

"Roshen" vervaardig 'n wye reeks lekkergoed, maar staan veral bekend vir sy sjokoladelekkers en koeke wat in die "Karl Marx"-sjokoladefabriek in Kiëf geproduseer word. Daarnaas word 'n groot verskeidenheid minder gesofistikeerde produkte met 'n tradisioneel hoë sjokolade-inhoud in die laer prysklas aangebied. Roshen is die markleier in die gebied van die voormalige Sowjetunie, maar voer sy produkte ook na lande in die Europese Unie, die Verenigde State, Kanada en Israel uit.

In 2012 is "Roshen" met sy jaarlikse produksievolume van 450 000 ton 18de in die internasionale lekkergoedbedryf se "Candy Industry Top 100", 'n lys van die wêreld se grootste lekkergoedvervaardigers, gelys. Voordat die Russiese Federasie invoere van "Roshen"-produkte weens beweerde vals etikettering in Julie 2013 verban het, het verkope op die Russiese mark sowat veertig persent van Roshen se totale omset verteenwoordig.


</doc>
<doc id="56695" url="https://af.wikipedia.org/wiki?curid=56695" title="Tsolo">
Tsolo

Tsolo is 'n nedersetting in die voormalige Transkeistreek in die Oos-Kaap, Suid-Afrika. Die dorpie is 5 km vanaf die N2 nasionale pad en sowat 42 km noordwes van Mthatha.

Die naam beteken "gepunt" en verwys na die gepunte koppies wat in die gebied voorkom. Die setel van die eerste magistraat is in 1879 hier naby gevestig maar ná die Pondo-opstand van 1880 na Tsolo verskuif.

Die distrik is 1 680 km groot. Die Jongelizwe-kollege vir die seuns van die hoofmanne is in 1959 gestig. Die kollege moet die seuns van die Xhosa- en Basotho-hoofmanne in die kuns van stamregering oplei.




</doc>
<doc id="56696" url="https://af.wikipedia.org/wiki?curid=56696" title="Tabankulu">
Tabankulu

Tabankulu is 'n nedersetting in die voormalige Transkeistreek in die Oos-Kaap, Suid-Afrika. Die dorpie is sowat 18 km van die N2 nasionale pad. Die naam beteken 'groot berg'. Die dorpie se geskiedenis gaan terug na 'n handelspos wat hier geopen is in 1894. Die distrik van 1 500 km word hoofsaaklik bewoon deur Pondo en Xesibe Xhosastamme.




</doc>
<doc id="56708" url="https://af.wikipedia.org/wiki?curid=56708" title="Willowvale">
Willowvale

Willowvale is 'n dorpie in die voormalige Transkeistreek van die Oos-Kaap, Suid-Afrika.

Die eerste blankes was reeds in 839 hier teenwoordig toe die Beecham-Wood sendingstasie gestig is. Na die negende en laaste grensoorlog (1877-1878) het FN Streatfield 'n magistraatdistrik en militêre pos hier gevestig. Die pos het ontwikkel in 'n dorp. Die opperhoof Gcaleka het sy 'groot plek' by Nqadu naby Willowvale gehad. Die naam is afgelei van die wilgerbome wat langs 'n stroom naby die ou magistraat redensie gegroei het.

Die distrik is 1 428 km groot. Dit word hoofsaaklik deur Gcaleka en Fingo's bewoon.




</doc>
<doc id="56709" url="https://af.wikipedia.org/wiki?curid=56709" title="Elliotdale">
Elliotdale

Elliotdale is 'n dorpie in die voormalige Transkeistreek in die Oos-Kaap, Suid-Afrika.
Die dorpie is by die Xhosas as Xhora bekend. Die dorpie is in die 19e eeu gestig as die administratiewe sentrum vir die Bomvanastamme. Elliotdale is vernoem na sir Henry George Elliot wat in 1877 hoofmagistraat van Temboeland en in 1891 van die hele Transkei geword het.

Die distrik van 767 km is bekend vir sy natuurskoon en tabak.




</doc>
<doc id="56711" url="https://af.wikipedia.org/wiki?curid=56711" title="Ifafastrand">
Ifafastrand

Ifafastrand is 'n dorp aan die kus van KwaZulu-Natal, Suid-Afrika. Die naam beteken "die een wat sprankel". Die Ifafarivier mond hier naby in die Indiese Oseaan uit. Die N2-nasionale pad loop naby die dorp verby.

Die Stavenisse het op 16 Februarie 1686 hier gestrand.




</doc>
<doc id="56713" url="https://af.wikipedia.org/wiki?curid=56713" title="Vlag van Guadeloupe">
Vlag van Guadeloupe

Die Franse oorsese gebied Guadeloupe het geen amptelike vlag nie en gebruik die vlag van Frankryk as vlag. Die eiland het wel, soos die ander Franse oorsese gebied in die Karibiese See, Martinique ’n eie onderskeidende vlag. Die vlag is in twee horisontale bane met die boonste blou baan wat een derde van die vlag beslaan. In die blou baan is drie Fleur-de-Lis eweredig gespasiëer en in die rooi baan is ’n geel son in die middel met suikerriet daar agter.

Die amptelike vlag van die département is ’n wit vlag met ’n logo van ’n gestileerde son en ’n voël op ’n groen/blou vierkant. Onder die logo is die woorde "Guadeloupe Region" in swart aangebring en in geel onderstreep.

Verskeie onafhanklikheidsbewegings gebruik hul eie simbole as vlag vir Guadeloupe. Die ontwerp van die Front de Libération Nationale de la Guadeloupe (FLNG) en die Groupement des Organisations Nationalistes Guadeloupéennes (GONG) is soortgelyk aan die vlag van Kuba en die vlag van die Union Populaire pour la Libération de la Guadeloupe (UPLG) herinner aan die vlag van Suriname.


</doc>
<doc id="56714" url="https://af.wikipedia.org/wiki?curid=56714" title="Malgas">
Malgas

Malgas is ‘n gehug met ‘n aantal vakansiehuise aan die Breederivier. Dit lê aan grondpaaie tussen Swellendam en Witsand.

Reeds in 1791 is aan Adriaan Odendaal hier weiregte toegeken. In die middel van die 19de eeu is P.G. van der Byl en H.J. de Nysschen die eienaars van die plaas Mallegaskraal aan die Breederivier, 40 km stroomop van die monding. ‘n Sestien km. stuk kronkelende rivieroewer was besonder mooi. Landmeter W.M. Hopley van Swellendam is deur die eienaars opdrag gegee om hierdie stuk aan die suidwestelike oewer in 421 erwe te verdeel met elkeen ‘n maksimum van 25m aan die rivier. Van die verwagte ontwikkeling het blykbaar niks gekom nie.

Toe die Swellendamse firma "Barry en Neefs" die rivierhawe hier stig, het die ontwikkeling ook uitgebly. Omdat die rivier tot ten minste hier goed bevaarbaar is, is goedere hier van die skip op ossewaens oorgelaai om na die binneland vervoer te word. Die firma het ‘n aantal van die erwe gekoop en van die plaasgeboue omskep en nuwe geboue opgerig vir gebruik as magasyne, doeanekantoor, hotel, personeelwonings, poskantoor, skool en selfs gevangenis. Enkele erwe is aan individue verkoop. Die NG-kerkgebou is op 7 Desember 1861 in gebruik geneem. In 1977 is die gebou met sy klokkestoel tot nasionale monument verklaar.

Vandag is Malgas ‘n rustige vakansieoord vir hengelaars, watersportentoesiaste en natuurliefhebbers. Die gehuggie beskik oor ‘n kerkie, ‘n hotel en ‘n winkel. Die handaangedrewe pont oor die rivier is uniek in die land. ‘n Besonder hoë reënval in die wye opvanggebied van die Breederivier lei tot periodieke oorstromings (soos op 13 November 2008) van die geboue op die rivieroewer.



</doc>
<doc id="56715" url="https://af.wikipedia.org/wiki?curid=56715" title="Infanta">
Infanta

Infanta is 'n klein nedersetting in die Wes-Kaap, Suid-Afrika. 'n Uitloper van die Potberg aan die suide kant van die Breederivier eindig in Kaap Infante wat tot Infanta vervorm is. Die naam is glo in 1488 deur Bartolomeus Dias aan die kaap gegee op sy terugvaart nadat hy by die Groot-Visrivier gedraai het. Die naam is moontlik die naam van die kaptein van Dias se tweede karveel, João Infante. Die kusdorpie en oord lê 'n paar kilometer noord van die Kaap.



</doc>
<doc id="56716" url="https://af.wikipedia.org/wiki?curid=56716" title="Port Beaufort">
Port Beaufort

Port Beaufort is 'n dorpie by die mond van die Breederivier in die Wes-Kaap, Suid-Afrika.

Die dorpie is vernoem na die hertog van Beaufort, die vader van die Kaapse Goewerneur, lord Charles Somerset. Joseph Barry se handelsryk het 'n groot invloed op die dorp gehad. Barry het in 1819 vanaf Londen in Suid-Afrika aangekom. Hy het vinnig gesien dat hy met skepe en bote goedere vinniger tussen Kaapstad en die Overberg kan vervoer. Dit het die ossewaens tot drie weke geneem om die tog tussen Kaapstad en Swellendam te voltooi. Barry het onmiddellik 'n hawe op die noordelike oewer gebou van die Breederivier wat Port Beaufort geword het.

As bote eers oor die sandbank by die mond van die rivier kon kom, kon hulle vir 40 km op die rivier vaar tot by Malgas. Barry het ook by Malgas 'n kaai en pakhuis gebou. Nadat baie skepe by die monding van die rivier gesink en hulle vrag verloor het, het Barry die "Kadie", 'n stoomskip van 150ton in Skotland laat bou. Sy nooiensvaart was op 26 September 1859. Vir die volgende ses jaar het die "Kadie" suksesvol deur die monding gevaar maar egter op 17 November 1865 op die suidelike oewer op die rotse geloop en vergaan. Barry se ryk het die volgende jaar ineengestort. Die koms van spoorlyne het hierdie seeroete tot 'n einde laat kom.

Die dorpie Witsand is net so entjie van Port Beaufort.




</doc>
<doc id="56717" url="https://af.wikipedia.org/wiki?curid=56717" title="Witsand">
Witsand

Witsand is 'n vissersdorpie en vakansieoord by die mond van die Breederivier aan die Wes-Kaapse kus, naby Port Beaufort, Suid-Afrika "(Nota: moenie verwar met Fort Beaufort nie)". Die dorpie ontleen sy naam aan die lang wit strande. Die dorpie is ook gewild onder die hengelaars omrede die groot verskeidenheid lynvis wat hier gevang kan word. Die strand is as 'n blouvlagstrand gesertifiseer.

Witsand se baai word beskou as die walvis-kraamsaal van die Suid-Afrikaanse kuslyn.




</doc>
<doc id="56725" url="https://af.wikipedia.org/wiki?curid=56725" title="Whittlesea">
Whittlesea

Whittlesea (vroeër bekend as Bulhoek) is 'n dorp in die landelike Oos-Kaap, Suid-Afrika. Onder die vorige politieke bedeling (tot 1994) was dit in die noordwestelike uithoek van die Ciskei-tuisland geleë. Die naaste groot dorp is Komani (Queenstown), 37 km noordoos.

Die dorpie is in 1847 gestig as 'n militêre buitepos. Tydens die Agtste Grensoorlog, op 5 Maart 1851, het die koloniale garnisoen, wat hier gestasioneer was, bekendheid verwerf toe hulle 'n aanval afgeweer het van die Thembu Xhosas en sekere Khoikhoistamme. Die dorp is vernoem na sir Harry Smith se geboorteplek, Whittlesey. Die naam het Whittlesea geraak as gevolg van iemand se verkeerde spelling.

Die dorpie se sakekern huisves 'n poskantoor, landdroshof, polisiestasie, twee vulstasies en verskeie kleinhandelaars. Die gerieflikste winkel is die "Spar" en 'n paar ander supermarkte, wat ook die groot banke se OTM's huisves.

Op die dae wanneer salarisse en pensioene uitbetaal word, ontplof die gehuggie in 'n warreboel van voetgangers, taxi's, busse en straatsmouse; dit alles weerskante van 'n groot provinsiale deurroete, die R67 tussen Queenstown en Grahamstad.

'n Goed-gevestigde algemene hospitaal, by name Hewu Hospitaal, is slegs 3 km buite die sakekern in die Ekuphumleni-buurt geleë.

Die dorpie is aan die oewer van die Klipplaatrivier. Bees- en skaapboerdery word die meeste beoefen, terwyl etlike honderde boerbokke ook deur plaaslike bestaansboere in kuddes aangehou word.




</doc>
<doc id="56726" url="https://af.wikipedia.org/wiki?curid=56726" title="Blaise Nkufo">
Blaise Nkufo

Blaise Isetsima Nkufo (gebore op 25 Mei 1975 in Kinshasa, ) is 'n voormalige Switserse professionele sokkerspeler. Hy is 'n aanvaller en het vir verskeie klubs gespeel, maar sy grootste suksesse by FC Twente behaal.



</doc>
<doc id="56730" url="https://af.wikipedia.org/wiki?curid=56730" title="Oupa en die plaasnooientjie">
Oupa en die plaasnooientjie

Oupa en die Plaasnooientjie is 'n Afrikaanse rolprent wat in 1960 uitgereik is en in swart en wit geskiet is. Die regisseur was Pierre de Wet.

Die rolprent is 'n drama en 'n romantiese komedie.

En andere.

'n Ryk oupa besluit sy kleindogter moet leer hoe om in die stad te oorleef en neem haar self stad toe om stadsmaniere aan te leer - met skreeusnaakse gevolge.



</doc>
<doc id="56731" url="https://af.wikipedia.org/wiki?curid=56731" title="Pierre de Wet">
Pierre de Wet

Pierre Stephanus de Wet (1909–1990) was ’n legendariese rolprentregisseur, vervaardiger en skrywer. Hy word as die "vader" van die Afrikaanse rolprentbedryf beskou. Hy het die Afrikaanse rolprentbedryf met karige middele byna man-alleen op die been gebring en ’n totaal van 21 Afrikaanse rolprente gedurende sy lewe vervaardig. De Wet was ook die skepper van "Kom Saam Vanaand" (1949), die eerste Suid-Afrikaanse en Afrikaanse musiekblyspel ooit.

Hy is in 1990 op 80-jarige ouderdom in 'n hospitaal in Johannesburg aan 'n hartaanval oorlede.





Senekal, B.A. 2014. An investigation of Pierre de Wet's role in the Afrikaans film industry using social network analysis (SNA), "Literator" 35(1) 


</doc>
<doc id="56734" url="https://af.wikipedia.org/wiki?curid=56734" title="Waterdowndam">
Waterdowndam

Die Waterdowndam is geleë in die Klipplaatrivier 13 km suid van Whittlesea in die Oos-Kaap, Suid-Afrika. Hierdie dam is in 1958 geopen. Die wal is 38 m hoog en die bakmaat van die dam is 38.4 miljoen m. Die dam ontvang veral water van sneeu wat smelt van die hoë berge in die omgewing. Huishoudelike water word voorsien aan Queenstown en water word ook gebruik vir besproeiing aan die oewers van die Klipplaat- en Swart-Keiriviere.




</doc>
<doc id="56749" url="https://af.wikipedia.org/wiki?curid=56749" title="Hlotse">
Hlotse

Hlotse (ook bekend as Leribe) is 'n belangrike markdorp in Lesotho. Dit is geleë op die Hlotse-rivier, naby die grens met Suid-Afrika. Die dorp is in 1876 gestig deur 'n Britse sendeling, eerwaarde John Widdicombe. Dit was 'n koloniale sentrum tot Lesotho sy onafhanklikheid verkry het. Die bevolking in 2006 was 24 710.


</doc>
<doc id="56750" url="https://af.wikipedia.org/wiki?curid=56750" title="Qacha's Nek">
Qacha's Nek

Qacha's Nek is 'n dorp in Lesotho, slegs twee kilometer van die Suid-Afrikaanse grens. Dit is sedert 1888 die hoofstad (kampdorp) van Lesotho se Qacha's Nek-distrik. Die dorp is 1 980 meter bo seevlak en het 'n bevolking van ongeveer 8 000 mense (2004).

Die dorp ontvang gemiddeld sowat 900 mm reën per jaar - die hoogste reënvalgemiddeld van al die distrikhoofstede van Lesotho. Dik wolke rol daagliks in vanaf die Indiese Oseaan, sodat dit gereeld mistig word in Qacha’s Nek. In die somer styg die dagtemperatuur gemiddeld tot slegs 17 °C, terwyl dit in die hoofstad Maseru heelwat warmer op 24 °C is.

Daar bestaan geen teerpaaie wat vanaf Qacha’s Nek na die res van Lesotho strek nie. 'n Lughawe maak wel lugverbindings moontlik na en van Maseru.

Die enigste hospitaal in die distrik is in Qacha’s Nek te vinde.



</doc>
<doc id="56751" url="https://af.wikipedia.org/wiki?curid=56751" title="Teyateyaneng">
Teyateyaneng

Teyateyaneng is 'n dorpie in Lesotho en is die kampdorp (hoofstad) van die land se Berea-distrik. Die dorp se naam beteken "plek van vinnige sand" en word soms afgekort tot "TY". In 2005 het dit 'n bevolking van 75 115 mense gehad.


</doc>
<doc id="56752" url="https://af.wikipedia.org/wiki?curid=56752" title="Thaba-Tseka">
Thaba-Tseka

Thaba-Tseka is 'n dorpie in Lesotho en is die kampdorp (hoofstad) van die land se Thaba-Tseka-distrik. Dit het 'n bevolking van ongeveer 6 000 mense (2004).

In Thaba-Tseka kan winkelgeriewe, 'n bank, 'n poskantoor, verskeie institute van hulporganisasies asook 'n hospitaal gevind word.


</doc>
<doc id="56758" url="https://af.wikipedia.org/wiki?curid=56758" title="Willem Christiaan Botha">
Willem Christiaan Botha

Willem ("Willie") Christiaan Botha (31 Maart 1912) is 'n Suid-Afrikaanse atleet wat aan die Olimpiese Somerspele in 1936 deelgeneem het. Hy is op 31 Maart 1912 in Petrusburg in die Vrystaat gebore. 

Tydens die Olimpiese Spele van 1936 is hy in die eerste rondte van die 800m naellope uitgeskakel. Hy was ook deel van die Suid-Afrikaanse span wat aan die mans 4x400 meter aflos deelgeneem het. Die span is ook tydens die eerste rondte uitgeskakel.

By die "Empire Games" van 1934 wen hy 'n silwer medalje in die 880 jaart naellope. Hy neem ook aan die 440 jaart naellope deel, maar word uiteindelik uitgeskakel.



</doc>
<doc id="56759" url="https://af.wikipedia.org/wiki?curid=56759" title="Krugerdag">
Krugerdag

Krugerdag was 'n openbare vakansiedag wat vanaf 1882 tot 1899 en weer vanaf 1952 tot 1993 jaarliks op 10 Oktober in Suid-Afrika waargeneem is. Die dag is vernoem na Paul Kruger, 'n Boere weerstandsleier teen Britse bewind en later president van die Zuid-Afrikaansche Republiek, wat sy verjaarsdag op 10 Oktober gevier het. Op die dag is gepoog om die waardes en beginsels in die Afrikanervolkslewe te onderstreep.

Krugerdag is die eerste keer in 1882, terwyl Paul Kruger nog gelewe het gevier. Kruger was destyds die adjunkpresident, maar omdat hy soveel respek van sy volksgenote geniet het, is sy verjaardag met 'n feesdag gedenk. Dit is die daaropvolgende jaar amptelik as 'n openbare vakansiedag ingestel. Die gebruik het ten einde gekom nadat Brittanje die destydse Zuid-Afrikaansche Republiek verslaan het.

In 1910, met Uniewording, is die dag steeds nie as openbare vakansiedag erken nie. 'n Paar jaar na die Nasionale Party in Suid-Afrika aan die bewind gekom het, is die dag in 1952 as Heldedag ingestel. Van tyd tot tyd is dit amptelik deur opeenvolgende regerings as hetsy "Heldedag" of "Krugerdag" geproklameer, en op kalenders as sodanig aangedui.

Die dag is deur die ANC-regering wat in 1994 aan bewind gekom het opgehef.



</doc>
<doc id="56762" url="https://af.wikipedia.org/wiki?curid=56762" title="Keiskammahoek">
Keiskammahoek

Keiskammahoek is 'n dorpie in die Oos-Kaap, Suid-Afrika. Die dorp lê in die Amatholeberge. 

Die dorpie is tydens die Sewende Grensoorlog (Oorlog van die Byl, 1846-1847) as 'n voorpos gestig alhoewel daar reeds in 1830 'n sendingstasie hier naby gestig is. Die oorlog is hier met die oorgawe van die Xhosa-hoofmanne Sandile en Anta beëindig. Die dorp is eers in 1853 gestig na die Agtste Grensoorlog beëindig is.

Alhoewel bees- en skaapboerdery en die kweek van tabak belangrik is, is bosbou (denne- en bloekombome) die belangrikste. Stutterheim is die naaste groot dorp. Die Keiskammarivier ontspring ook hier.




</doc>
<doc id="56763" url="https://af.wikipedia.org/wiki?curid=56763" title="Keiweg">
Keiweg

Keiweg (Engels: "Kei Road") is 'n klein dorpie in die Oos-Kaap, Suid-Afrika. Die dorpie is naby die N6 nasionale pad op die hoofspoorlyn tussen Oos-Londen en Bloemfontein. Die dorpie het ontstaan tydens die Kaapse grensoorloë as 'n skofpos op die militêre roete vanaf King William's Town tot waar die gevegte ook al plaasgevind het. 




</doc>
<doc id="56765" url="https://af.wikipedia.org/wiki?curid=56765" title="Nqamakwe">
Nqamakwe

Nqamakwe is 'n klein dorpie in die voormalige Transkeistreek van die Oos-Kaap, Suid-Afrika. Die dorpie is gesetel op 'n koppie van 990 m en is gestig as 'n administratiewe sentrum vir die gebied van die Fingo's. 

Die distrik is 1 222 km groot en die belangrikste ekonomiese aktiwiteit is bees- en skaapboerdery. Die naaste dorpe is Tsomo en Butterworth. Die bekende Blythswood Opleidingsentrum naby die dorp is deur die Fingo's self ontwikkel en in 1877 ingewy. Dit is na kaptein M Blyth vernoem. Hy was in daardie stadium die Britse agent in Fingoland.




</doc>
<doc id="56768" url="https://af.wikipedia.org/wiki?curid=56768" title="Kentani">
Kentani

Kentani is 'n klein dorpie in die voormalige Transkeistreek van die Oos-Kaap, Suid-Afrika. Die dorpie lê tussen die kus en Butterworth. Die dorpie is vernoem na 'n plaaslike hoofman wat sy hoofkwartier op 'n nabygeleë koppie gehad het. Die koppie se naam was kwaCentane "die plek van Centane".

Dit is waar die laaste slag van die negende en laaste grensoorlog (1877-1878) plaasgevind het. Op 7 Februarie 1878 het ongeveer 5 000 Gcaleka en Ngqika onder bevel van aanvoerders Sandile en Sarhili die fort aangeval. Kaptein R. Upcher was in bevel van die garnisoen van 'n 1 000 man; die helfte was Fingo's. Die aanvallers is deur hulle toordokter oortuig dat hulle teen koeëls bestand was gevolglik het hulle 'n massa-aanval gedoen. Die gevolg was dat meer as 300 van die aanvallers dood is en die res verstrooi en tot in die berge agtervolg is. Hoofman Sandile het na die Groot-Keirivier gevlug.




</doc>
<doc id="56770" url="https://af.wikipedia.org/wiki?curid=56770" title="Viedgesville">
Viedgesville

Viedgesville is 'n klein dorpie in die Transkeistreek, Oos-Kaap, Suid-Afrika. Die dorpie lê langs die N2 nasionale pad en is vernoem na 'n Duitse handelaar wat homself hier gevestig het in die 19de eeu. Die pad na Koffiebaai draai hier af.




</doc>
<doc id="56772" url="https://af.wikipedia.org/wiki?curid=56772" title="Mqanduli">
Mqanduli

Mqanduli is 'n klein dorpie in die Transkeistreek in die Oos-Kaap, Suid-Afrika. Die dorpie is op die pad tussen Viedgesville en Koffiebaai. Bantu Holomisa is in die dorpie gebore.

Die dorpie is in 1876 gestig. Die dorp se naam beteken 'die vervaardiger van slypstene'. Dit is na aanleiding van 'n plaaslike vakman wie se reputasie as slypsteenmaker ver buite die grense van die distrik getrek het.

Die distrik is 1 200 km groot. Die belangrikste bedryf is skaapboerdery. 




</doc>
<doc id="56773" url="https://af.wikipedia.org/wiki?curid=56773" title="Gat-in-die-muur">
Gat-in-die-muur

Die Gat-in-die-muur (beter bekend as Hole in the Wall ) is 'n buitengewone natuurverskynsel sowat 8 km suid van Koffiebaai langs die Wildekus in die Transkeistreek, Oos-Kaap, Suid-Afrika. Hier het die natuur 'n gat in 'n rots gemaak groot genoeg vir 'n seilboot om deur te vaar. Die plaaslike bevolking noem die plek "esiKhaleni", 'die plek van geraas'.

Die Santo Alberto het in 1593 naby die Gat-in-die-muur gestrand.

'n Luukse plesierboot, die "Oceanos" het die nag van 3/4 Augustus 1991 ongeveer 10 km van Koffiebaai gestrand. Skipbreukelinge is per lugmaghelikopter gered en aan land gebring by Gat-in-die-muur en The Haven.



</doc>
<doc id="56777" url="https://af.wikipedia.org/wiki?curid=56777" title="Abraham Kriel">
Abraham Kriel

Ds. Abraham Paul Kriel (die plaas Keerweder, Franschhoek, 1 Maart 1850 – Umkomaas, 9 Junie 1928) was predikant in die Nederduitse Gereformeerde Kerk en stigter van die Langlaagte-kinderhuis in Johannesburg wat ná sy dood sy naam gekry het. Ook die NG gemeente Kriel in Maraisburg is na hom genoem.

Abraham Kriel het afgestam van Hermanus Kriel wat uit Hanau in Duitsland aan die Kaap aangekom het in Mei 1719. Die stamvader van die Kriels was in diens van die Oos-Indiese Kompanjie. Abraham is in die vyfde geslag van die stamvader. Sy vader was Jacobus Petrus Kriel en sy moeder Margaretha Louisa Hugo. Abraham was die elfde kind uit 'n gesin van dertien. Vier van sy broers, Jacobus Petrus, Daniël, Pieter Eduard en Gideon Joshua, het wynboere geword. Jan Gysbert en Hermanus Theodorus het ook predikante geword. David Jacobus was landdros en Eduard Christian agent. Twee susters, Maria Louisa en Magdalena Petronella, het met welvarende boere getrou en Hester Maria met ds. Richard Craig, wat predikant was van die NG gemeente Weenen in Natal. Een kindjie is vroeg dood.

Kriel is in 1880, ná sy studie aan die Kweekskool op Stellenbosch in die NG Kerk gelegitimeer. Reeds in sy eerste gemeente, Dutoitspan op Kimberley, waar hy gedien het van 1880 tot 1893, beywer hy hom veral vir armesorgwerk en onder sy leiding koop die kerkraad 'n huis wat omskep is in 'n jeugtuiste, die Newton-tehuis vir verwaarloosde kinders. Die kerkraad het ook 'n hotelgebou gekoop wat omskep is in 'n tehuis vir jong Christenmans.

Op 'n besoek aan Europa maak hy kennis met verskeie weesinrigtings. Later sou hy weer sulke besoekreise onderneem. Met die uitbreek van die Anglo-Boereoorlog bevind hy hom in die NG gemeente Witwatersrand-Wes (later NG gemeente Langlaagte, waar hy leraar was van 1893 tot hy met pensioen is in 1918) en word twee en 'n half jaar lank veldprediker vir die Boeremagte onder genls. Lucas Meyer en Jan Smuts en in die Noordwes-Kaap onder adj.genl. C.F. Beyers.

Van die NG gemeente Langlaagte is die NG gemeente Fordsburg in 1896 afgestig met Kriel as konsulent. Kort voor die afstigting het hy geld byeen gekry om 'n eenvoudige maar netjiese kerk in dié buurt te laat bou. Dit is Desember 1895 ingewy. Vir Kriel was dit 'n plesier om daar te gaan preek en die opkoms was altyd goed. Hy het gereken dat die kerkbesoek op Fordsburg die beste aan die Rand was.

Op Woensdagmiddag 19 Februarie 1896 het in Braamfontein, nie ver van Fordsburg nie, 'n verskriklike ontploffing gebeur. Later is vasgestel dat treinwaens vol dinamiet, bestem vir die myne, drie dae lank in die son op die stasie gestaan het en dat dit tot die geweldige ontploffing aanleiding gegee het. 'n Gat van by die vier verdiepings diep is in die grond uitgehol. Huise op Vrededorp, Fordsburg en oral omheen is in puin gelê en ander erg beskadig.

Maria Kloppers, indertyd 'n werkster van die Vrouesendingbond in Fordsburg en later stigter van die Kinderhawe in Observatory, was net besig in die nuwe kerk om haar voor te berei op die biduur om drieuur toe daar 'n geweldige skok was en "die dak sak op my toe. Ek sukkel om uit te kom. 'n Wonder dat iemand lewendig kon uitkom! Die deure en balke onder die vloer uitgedruk. Iemand roep: 'Mej. Kloppers, leef jy nog? Ag, kom tog hierheen!' Verwoesting, geklaag, geween, gejammer!"

Lyke het oral rondgelê, in baie gevalle so erg vermink dat hulle heeltemal onherkenbaar was. Van die beseerdes was ook onherkenbaar, maar kon darem hulle naasbestaandes herken. In 'n skoolgebou het 'n ry van hoofde van kinders en grootmense gelê om geëien te word. Onder die puin was onder andere ook 'n menigte lede van die VSB se Sondagskool begrawe. Vier en twintig uur na die ontploffing is klein Francina (twee) in 'n holte onder die puin van hul huis gevind, waar sy met 'n emmertjie gespeel het met die geraamte van 'n stoof oor haar. Sy was die eerste van dertien kinders wat die VSB se sendinghuis gebring is. Hieruit is later die Kinderhawe in Observatory gebore.

Gou was ds. P. Meiring, leraar van die NG gemeente Johannesburg-Oos, en eerwaarde Daneel op die plekke waar die verwoesting gesaai is. Die tentoonstellingsterrein is ingerig vir die gehawende mense waar hulle in een groot saal geëet het.

Kriel het tydens die eerste begrafnisdag 127 lyke begrawe. Kiste is op muilwaens aangery. In tien van die kiste was net stukkies van menseliggame. Tientalle het aan hulle beserings beswyk en daar was gedurig 'n begrafnisstoet op pad na die kerkhof. Die dag ná die eerste begrafnis het hy in die studeerkamer van ds. J.N. Martins van Johannesburg vooroor gesit en soos 'n kind gesnik.

Soos soveel ander geboue was die nuwe kerk op Fordsburg in puin. Net twee maande gelede is dit in gebruik geneem, maar nou het daarvan net die mure oorgebly. Een gewel was tot op die helfte weggeslaan. Die deure en vensters was verbrysel en die dak ingedruk binne die mure in. Die lidmate kon min doen om dit te help herstel, want hulle was self in ellende gedompel en moes hulle toespits op die herstel van hulle eie blyplek. Boonop was die meeste van hulle arm. 'n Tent is by die plek opgeslaan en daar is bidure gehou. Talle het om voorbidding kom vra. Mense was oral besig om na hulle dierbares te soek. Huise is in hospitale verander.

Kriel spring egter dadelik aan die werk en skryf lyste uit en gee dit aan betroubare persone sodat hulle fondse kan insamel. Binne korte tyd het die insamelaars £32 000 bymekaar gebring. Gratis reiskaartjies is aan mense voorsien wat na familie elders wou wegkom. Kriel kon staatmaak op die publiek se welwillendheid omdat lidmate hulle eie huis met uiterste moeite moes herstel – en selfs dít kon baie nie eens doen nie. Daarom kon die konsulent met vrymoedigheid by ander aanklop, nie net in Johannesburg nie, maar selfs so ver as Harrismith, waar hy in die kerk van 'n ou vriend gekollekteer het. In een van die dienste lê hy die saak uit. Onder die kollekte begin die orrelis speel, maar Kriel vra dat hy dit nie doen nie, sodat hy die gemeente verder oor die ramp kan inlig. En terwyl die gawes in die bordjies val, skets hy in lewende kleure wat alles op Fordsburg gebeur het.

Die geld is gevind, die kerk herbou en terselfdertyd vergroot. Eers op Sondag 28 April 1940 het die gemeente van dié gebou afskeid geneem en na Mayfair verhuis.

Die nagenoeg 12 000 oorlogswesies het Kriel so diep geraak dat hy eers 'n klompie oorlogswesies in die pastorie opgeneem het en daarna die Langlaagte-weeshuis op 4 September 1902 met sewe kinders geopen het. Voor die einde van daardie eerste jaar was daar 92 en teen September 1903 reeds 245. Hy het egter sedert sy bevestiging in Langlaagte gehelp met die versorging van wees- en hawelose kinders. Mej. Maria Kloppers, 'n Bolandse maatskaplike werkster van die Vrouesendingbond, het hom van 1896 af bygestaan en was uit die staanspoor betrokke by die weeshuis.

Buiten op Langlaagte, het ds. J.M. Louw van Boksburg en ds. A.P. Burger van Middelburg, Transvaal onderskeidelik in Oktober en November 1902 ook weeshuise gestig. Die weeshuis op Boksburg is in 1904 en dié op Middelburg in 1908 by Langlaagte ingelyf. Onder ds. Kriel en mej. Kloppers se leiding het die weeshuis meer en meer erwe en in 1913 selfs twee plase aangekoop. Die kinderhuis het geen vaste inkomste gehad nie, maar kon deurentyd kop bo water hou en die nodige middele kry, soos ds. Kriel dit gestel het, "in antwoord op gebede". Aan dr. William Nicol, van 1913 tot 1938 leraar van Johannesburg-Oos, het ds. Kriel op 'n keer gesê: "Ek dank die Here dat ek gehoorsaam was, maar vol geloof was ek ongetwyfeld nie. Telkens as ek vir myself sê dat ek moet glo, word ek bang. Maar as ek sommer in gehoorsaamheid die oë toemaak en my opdragte aanpak, sorg die Here dat alles regkom." Met sy dood in 1928 was daar meer as 600 kinders in die tehuis, wat toe na die stigter genoem is.

Die kinderhuis het aanvanklik geen vaste inkomste gehad nie, maar word in antwoord op die gebede van die stigter en sy personeel steeds van die nodige middele voorsien sonder dat dit ooit vir hulle nodig was om te vra om skenkings. Uit die staanspoor wys Kriel hoe prakties ingestel hy was deur die kinders nie net in die gewone skoolvakke te laat onderrig nie, maar ook in ambagte soos steenwerk, kleremakery, skrynwerk, boerdery, loodgieterswerk en onderwys. Die tehuis het teen 1960 so aangegroei dat dit toe 900 kinders gehuisves het. Ná Kriel se dood in 1928 is die kinderhuis se naam verander in die Abraham Kriel-kinderhuis.

Die hoofkampus is vandag oorkant die kerkgebou geleë, maar ná die samesmelting van die gemeente met NG gemeente Vergesig huisves die gebou die Glory Divine World Ministries. Ds. Abraham Kriel en sy vrou is albei in die kerkterrein begrawe en 'n gedenksteen met traliewerk daarom is vir hulle opgerig.






</doc>
<doc id="56778" url="https://af.wikipedia.org/wiki?curid=56778" title="Tsitsawaterval">
Tsitsawaterval

Die Tsitsawaterval is 'n waterval in die boloop van die Tsitsarivier in die Oos-Kaap, Suid-Afrika op 'n hoogte van 669 m bo seevlak. 

Die waterval is naby die dorpie Maclear in die voormalige Transkeistreek geleë. Die val is 26 m hoog en 113 m breed.



</doc>
<doc id="56779" url="https://af.wikipedia.org/wiki?curid=56779" title="Tinawaterval">
Tinawaterval

Die Tinawaterval is in die Transkeistreek in die Tinarivier, Oos-Kaap, Suid-Afrika. Hierdie waterval is 100m hoog en baie moeilik bereikbaar. Die val is in die Ku Ndlovunkulu-berge en is naby Qumbu.



</doc>
<doc id="56780" url="https://af.wikipedia.org/wiki?curid=56780" title="Qamata">
Qamata

Qamata is 'n gehug in die Transkeistreek, Oos-Kaap, Suid-Afrika. Die dorpie is geleë op 'n takspoorlyn en die naaste groot dorp is Queenstown. Die Lubisidam is 20 km noord van die dorp.




</doc>
<doc id="56782" url="https://af.wikipedia.org/wiki?curid=56782" title="Ncora">
Ncora

Ncora is 'n nedersetting in die Transkeistreek in die Oos-Kaap, Suid-Afrika. Dit lê op die oewer van die Tsomorivier en die Ncoradam is noord van die dorp. Die besproeiingskema onder die dam staan bekend as die Ncoraskema. Die naaste dorp is Tsomo.




</doc>
<doc id="56783" url="https://af.wikipedia.org/wiki?curid=56783" title="Ngcobo">
Ngcobo

Ngcobo (voorheen bekend as "Engcobo") is 'n dorpie in die Transkeistreek in die Oos-Kaap, Suid-Afrika. Dit is die geboortedorp van Walter Sisulu. Die naam van die dorp beteken 'plek van die lang gras'.

Ngcobo lê omtrent halfpad tussen die stede Queenstown en Mthatha.




</doc>
<doc id="56787" url="https://af.wikipedia.org/wiki?curid=56787" title="David Hume">
David Hume

David Hume [hju:m] (* 7 Mei 1711; † 25 Augustus 1776 in Edinburg) was 'n Skotse filosoof, ekonoom, geskiedkundige en essayis. Hy was die belangrikste verteenwoordiger van die Verligting in Skotland en word met twee filosofiese strominge, empirisme en sensualisme, verbind.Bertrand Russell was van mening dat Hume die beginsels van empirisme tot niet gemaak het.

Hume se filosofiese denke was skepties van aard en vry van metafisiese invloede. Dit het die aanleiding tot Immanuel Kant se " Kritik der reinen Vernunft" gegee en sou later ook invloed op die moderne strominge van positivisme en analitiese filosofie uitoefen. 

Hume se ekonomiese gedagtes word by die preklassieke fase van ekonomiese teorievorming gereken. Hume was deur vriendskapsbande aan Adam Smith geheg en het gedagtes en idees met hom uitgeruil.


</doc>
<doc id="56789" url="https://af.wikipedia.org/wiki?curid=56789" title="De Graafschap">
De Graafschap

De Graafschap is 'n sokkerspan in Doetinchem, Nederland, wat in die Eredivisie speel. "De Graafschap" se tuisveld is De Vijverberg (kapasiteit: 12 650 sitplekke). "De Graafschap" is vernoem na die streek Agterhoek waar die span speel en wat vroeër "Graafschap Zutphen" geheet het. Die klub is in 1954 gestig as een van die eerste tien professionele "wilde" sokkerspanne in Nederland (in die nuutgevonde NBVB-kompetisie). Baie ondersteuners van die span is boere, wat die klub die bynaam "Superboeren" besorg het.




</doc>
<doc id="56792" url="https://af.wikipedia.org/wiki?curid=56792" title="Slag van Jutland">
Slag van Jutland

Die Slag van Jutland het plaasgevind op 31 Mei 1916 in die Noordsee tydens die Eerste Wêreldoorlog toe die Britse "Grand Fleet" slaags geraak het met die Duitse "High Seas Fleet". Dit was die laaste keer dat twee lande se volledige vlote slaags geraak het. Die Britse Vloot het uit 148 skepe- en die Duitse vloot uit 99 skepe van alle tipes en grotes bestaan. Vise-Admiraal Reinhard Scheer was die bevelvoerder van die Duitse vloot en Admiraal Sir John Jellicoe was in beheer van die Britse vloot.



</doc>
<doc id="56793" url="https://af.wikipedia.org/wiki?curid=56793" title="NEC Nijmegen">
NEC Nijmegen

NEC is 'n sokkerspan in Nijmegen, Nederland wat in die Eredivisie speel. Die klub is in 1900 gestig nadat Nijmegen en Eendracht saamgesmelt het. "NEC" se tuisveld is die Goffertstadion (kapasiteit: 12 500 sitplekke). Die korrekte uitspraak van die klub se naam is baie belangrik vir die Nijmeegse ondersteuners. Hulle verwys na die klub as "N-E-C", waar die ander mense die klubnaam as "nek" uitspreek.




</doc>
<doc id="56794" url="https://af.wikipedia.org/wiki?curid=56794" title="Nasji">
Nasji

Nasji (Russies: Молодежное демократическое антифашистское движение, kort «Наши», "Demokratiese Anti-fascistiese Jeugbeweging «Ons s'n») is 'n politieke jeugbeweging in Rusland wat homself as demokratiese anti-fascistiese beweging definieer, 'n beskrywing wat in dié land se huidige politieke konteks van "beskadigde" of "bestuurde demokrasie" nie in die Westerse sin van die woord besef kan word nie.

Sy stigting in 2005 is deur leidende figure in die Russiese presidensiële administrasie aangemoedig. Laat in 2007 het Nasji se ledetal tot 120 000 gegroei, meestal jongmense in die ouderdomsgroep tussen 17 en 25. Die organisasie word nie amptelik as die Russiese regeringsparty "Verenigde Rusland" se jeugorganisasie erken nie, maar steun die beleid van die Kremlin-bewind onder president Dmitri Medwedef en premier Wladimir Poetin.

Nasji is blykbaar as politieke instrument gebruik tydens die blokkade van die Estniese ambassade in Moskou in 2007 en word ook verantwoordelik gehou vir 'n kuberaanval op dié Baltiese land in dieselfde jaar ná 'n Russies-Estniese dispuut oor die verskuiwing van 'n militaristiese monument in Tallinn.

Westerse kritici het Nasji, wat uiteindelik 'n minder belangrike rol gespeel het en in 2013 prakties ontbind is, aan die Sowjet-jeugbeweging "Komsomol" en die Hitler-jeug van Nasionaal-Sosialistiese Duitsland gelykgestel.

Tans word die Molodaja Gwardija (Jong Garde) as opvolgorganisasie van Nasji beskou. In teenstelling met Nasji is hierdie beweging die amptelik erkende jeugorganisasie van die party Verenigde Rusland.

Video-dokumente


</doc>
<doc id="56795" url="https://af.wikipedia.org/wiki?curid=56795" title="Maria Kloppers">
Maria Kloppers

Maria Kloppers (Ladismith, 1 Januarie 1868 - Johannesburg, 1950) was die stigter van die kinderhawe in Observatory, Johannesburg.

Haar ouers was Balthazar Johannes Kloppers en Maria Kloppers (gebore Marias). Sy is deur ds. Van Velden op Ladismith gedoop en het die naam Maria Helena Marsophina ontvang. Toe Maria twee jaar oud was, verhuis die gesin na Robertson waar hulle op die plaas van haar oupa aan vaderskant woon. Haar moeder was swak en die klein Maria tingerig en sieklik. Toe Maria tien jaar oud was, was daar 'n masel-epidemie. Binne nege dae is die drie jongste kinders van die gesin dood. Maria is aanvanklik deur 'n goewernante op die plaas onderrig, maar later moes sy dorpskool toe gaan op Robertson. Die hoofonderwyser was ene mnr. Hill en sy assistent was die vader van die latere dr. William Nicol. Omdat haar sieklike ma nie alleen op die plaas kon regkom nie, moes Maria vroeg weer die skool verlaat.

Toe sy agtien jaar oud was, het sy op die dorp by haar oom en tante, mnr. en mev. Nicol, tuisgegaan vir die katkisasieklasse en aanneming. Gedurende hierdie tyd het sy die eerste keer in aanraking gekom met die Heilsleër. Die boodskappe van "Captain Roberts" het 'n geweldige indruk op haar gemaak. Ds. Andrew McGregor, Robertson se predikant wat uit Skotland na Suid-Afrika gekom het nadat dr. William Robertson hom daar vir die NG Kerk gewerf het, het dit egter duidelik gemaak sy sou moes kies tussen die kerk en die Heilsleër. Sy het 'n brandende begeerte gehad om by die Heilsleër aan te sluit, maar wou nie haar ouers teleurstel nie. Haar moeder was in dié tyd geheel en al verswak en het Maria gewaarsku dit sou een van hulle se dood kos as sy by die Heilsleër sou aansluit. Sy het toe die gedagte laat vaar en feitlik die hele huishouding op haar geneem. Op die plaas het sy sendingwerk onder die arbeiders begin doen.

Sy was in daardie dae verloof, maar hy het anders as sy oor godsdiens gevoel en so is die verlowing verbreek. In dié tyd het Danie Odendaal op Wellington vir sendeling studeer. Een vakansie kom kuier hy op hul plaas. Hy wou by die 21-jarige Maria weet waarom sy nie die werk van die Here doen nie, waarop sy antwoord dat sy dit daar op die plaas doen. Hy onderneem toe om die saak met ds. Andrew Murray te gaan bespreek en Maria te laat weet. Later kom ds. Murray Robertson toe vir spesiale dienste. Hy vra toe om Maria en haar pa te spreek. Hy sê toe vir haar as die Here haar roep, moet sy gaan. So gebeur dit dat haar inskryf aan die Hugenote-Seminarie, waar sy Bybellesings kry onder mej. Ferguson, die hoof. 

Dit was in hierdie tyd dat ds. A.P. Kriel sy beroep van Beaconsfield na Witwatersrand-Wes aangeneem het. Die werk op Fordsburg, waar hy kort daarna sou help om die selfstandige NG gemeente Fordsburg te stig, was baie geseënd. Mej. Martha Murray, sendingwerkster van Masjonaland, vertel toe vir Maria van die behoefte aan 'n sendingwerkster op Fordsburg. In haar hart ontbrand die begeerte om na die Witwatersrand te gaan, maar niemand weet daarvan nie. Intussen vra Mary Murray, wat sendingwerk op Mochudi gedoen het, vir mnr. Fanie le Roux van Wellington watter twee dogters as sendingdames op Kimberley werk en of een van hulle nie na Fordsburg kan gaan nie. Maria was baie teleurgesteld, want nou was haar kans verby. Mej. Ferguson het haar gevra of sy sou wou gaan, waarna sy 'n brief aan haar wys waarin ds. Kriel juis vra dat sy Fordsburg toe moet kom.

Sy het afskeid op die plaas gaan neem waar hy moeder steeds baie siek was. Mettertyd het sy haar gesondheid heeltemal teruggekry en geglo dit was juis omdat sy haar dogter afgegee het dat dit gebeur het. Mej. Ferguson het Maria vergesel tot in die Vrystaat en vandaar is sy alleen Johannesburg toe. Dit was Sondagoggend om negeuur op 17 Desember 1893 toe sy op die Johannesburgse stasie aankom. Toe die trein instoom en sy uitkyk oor die sinkhuisies en oor die groot menigte mense, het haar moed haar amper begewe. Me. Fouché, moeder van eerwaarde Paul Fouché, het haar op die stasie kom ontmoet omdat ds. Kriel op Paardekraal was met Dingaansfees. Van die jongmense is aangesê om haar te gaan ontmoet, maar weens die groot verdeeldheid wat daar tussen Langlaagte en Fordsburg was, het niemand opgedaag nie. Op 'n kerkraadsvergadering is besluit dat ds. Kriel op Langlaagte sou woon en Fordsburg van daar sou bearbei. Mev. Fouché het die jong sendingwerkster vir 'n dag na haar huis toe geneem. 

Die Maandagaand was daar vir haar 'n verwelkoming in die kerk, wat ook as skool gedien het. Gou reël sy die eerste biduur. Net 'n paar jongmense kom. 'n Ander klompie het Kloppers versoek om 'n Jongeliede-Vereniging te stig in direkte opposisie. Sy het dadelik gevoel dat die bitterheid en haat moet verdwyn, anders sou haar werk niks beteken nie. Die boodskap tydens die eerste biduur was Matteus 5:46: "As julle lief het die wat vir julle lief het, watter loon het julle? Wat besonders doen julle dan?" Om twaalfuur daardie nag het die jongmense van die twee kante met mekaar versoen. 

Die jong werkster begin toe buitedienste in die "Brickfields" hou waar die Johannesburgse mark later gebou is. Die jongmense het haar hiermee gehelp. Hulle het kole en hout en dies meer tussen die vullis uitgesoek. Die Brickfields het bestaan uit 'n sak- en sinkdorp. 'n Klein geboutjie het as kerkie gedien. Daar het hulle ook Sondagskool gehou. In hierdie tyd het sy haar leuse gekry: "Eers die Afrikanervolk ophef. Hulle huise en klere en persoon moet eers skoon wees voordat hulle na die Here Jesus gebring kan word." Gewoonlik het Kloppers en haar helpers dan ook eers ingespring en die plakkershuisies en bewoners skoon gekry voordat hulle met die mense oor hulle heil gepraat het. In hierdie tyd het sy vondelinge in die Sendinghuis in Fordsburg begin inneem. Baie mense het haar beskuldig dat sy kwaad in die hand sou werk as sy 'n inrigting vir vondeling-kindertjies daar sou stel, maar vir haar was dit 'n sielsoortuiging dat as hulle nie gered kon word nie, elke kind 'n valstrik vir ander sal word.




</doc>
<doc id="56796" url="https://af.wikipedia.org/wiki?curid=56796" title="RKC Waalwijk">
RKC Waalwijk

RKC is 'n Nederlandse sokkerklub in Waalwijk, wat in die Eerste divisie speel. Die klub is in 1940 gestig en speel sedert 1984 professioneel sokker.




</doc>
<doc id="56797" url="https://af.wikipedia.org/wiki?curid=56797" title="Purrel Fränkel">
Purrel Fränkel

Purrel Fränkel (gebore op 8 Oktober 1976 in Paramaribo, Suriname) is 'n voormalige Nederlandse professionele sokkerspeler wat vir De Graafschap gespeel het. Hy is 'n verdediger.



</doc>
<doc id="56798" url="https://af.wikipedia.org/wiki?curid=56798" title="Bernard Parker">
Bernard Parker

Bernard Melvin Parker (gebore op 16 Maart 1986 in Boksburg) is 'n Suid-Afrikaanse sokkerspeler wat vir Kaizer Chiefs speel. Hy het vantevore vir Thanda Royal Zulu, Rooi Ster Belgrado, FC Twente en Panserraikos FC gespeel. Hy het ook 68 keer vir die Suid-Afrikaanse nasionale sokkerspan uitgedraf, waartydens hy 23 doelpunte aangeteken het. In 2010 het hy as spanlid van FC Twente die kampioenskap van Nederland gewen.


</doc>
<doc id="56799" url="https://af.wikipedia.org/wiki?curid=56799" title="Kala">
Kala

Kala (voorheen bekend as "Cala") is 'n dorpie in die voormalige Transkeistreek in die Oos-Kaap, Suid-Afrika. Die naam beteken 'langs die berge'. Die dorpie lê langs die Tsomorivier noord van die Ncoradam. Die naaste groot dorp is Elliot.




</doc>
<doc id="56801" url="https://af.wikipedia.org/wiki?curid=56801" title="August Aimé Balkema">
August Aimé Balkema

August Aimé (Guus) Balkema (Avereest, 6 Oktober 1906 - Rotterdam, 4 September 1966), kortweg A.A. Balkema, was 'n Nederlandse boekhandelaar en uitgewer in Amsterdam en Suid-Afrika. Hy speel 'n prominente rol in die Suid-Afrikaanse uitgewersbedryf en word vermeld in They shaped our century (1999), 'n lys van 100 mense wat die grootste invloed op Suid-Afrika in die 20ste eeu gehad het.

Ná die einde van die oorlog het Balkema in 1946 sy boekwinkel in Amsterdam verkoop en na Suid-Afrika gegaan om 'n loopbaan as uitgewer daar te volg. In dieselfde jaar het hy sy eerste boek in Suid-Afrika gepubliseer, " Vyjtig Gedigte " deur die Suid-Afrikaanse digter.C. Louis Leipoldt.

Balkema het vinnig sy naam gevestig deur spesialisboeke te publiseer wat dikwels deur die meer gevestigde uitgewerye geweier is. Dit sluit in sulke werke as die Hertzog-pryswenner "Die Vrou op die Skuit" deur Elise Muller (1957). Baie Suid-Afrikaanse skrywers het vir Balkema versoek om hul werk te publiseer. Dit sluit in Jan Rabie wie se "Ons, die afgod" die eerste Afrikaans anti-apartheid roman was, wat baie kritiek en omstredenheid opgeroep het toe dit in 1958 gepubliseer is. Balkema se status is beslis gevestig toe hy gevra is om die amptelike publikasie van die "Daghregisters" (joernale) van Jan van Riebeeck in 1952.

Balkema was bekend vir die hoë gehalte van die boeke wat hy gepubliseer het, veral die tipografie en ontwerp. Hy was een van die eerste Suid-Afrikaanse uitgewers om oor te skakel na 'n IBM tikmasjien vir tikwerk.

Sy grootste bydrae was aan Afrikaanse romans. 'n Groot aantal boeke oor die Suid-Afrikaanse natuur, argitektuur, kultuur en geskiedenis is op sy inisiatief geskryf en gepubliseer en word steeds as standaardwerke in hul onderskeie velde beskou. Hy het ook Engelse letterkunde en akademiese boeke en tydskrifte gepubliseer.


</doc>
<doc id="56802" url="https://af.wikipedia.org/wiki?curid=56802" title="Sorabistiek">
Sorabistiek

Sorabistiek is die wetenskap van die twee Sorbiese taalvariante en hul literatuur. Sorabistiek as 'n selfstandige wetenskaplike dissipline is in 1933 aan die Karels-universiteit te Praag, Tsjeggië gevestig en word daar tot vandag toe as studievak aangebied.

Die Universiteit van Leipzig in Sakse beskik oor die enigste akademiese instituut vir Sorabistiek in Duitsland. 'n Reeks wetenskaplike publikasies, die "Potsdamer Beiträge zur Sorabistik", word deur wetenskaplikes van die Universiteit van Potsdam in Brandenburg uitgegee.

Die geskiedenis van institusionele Sorabistiek in Duitsland het eers met die stigting van die "Institut für Sorbische Volksforschung" in Bautzen en die Instituut vir Sorabistiek in Leipzig in die 1950's begin. Die wetenskaplike navorsing en studiefasiliteite aan die Universiteit van Leipzig is die enigstes van hul soort. Nogtans is daar 'n dringende behoefte aan gegradueerdes in Neder-Lausitz (Brandenburg) en Bo-Lausitz (Sakse) - twee streke waar Sorbiessprekendes as etniese minderheid amptelik deur die Duitse staat erken word. Sodoende het tussen 20 000 en 40 000 bewoners aanspraak op Sorbiese moedertaalonderrig vir hul kinders.



</doc>
<doc id="56807" url="https://af.wikipedia.org/wiki?curid=56807" title="Salvadoriaanse nasionale sokkerspan">
Salvadoriaanse nasionale sokkerspan

Die Salvadoriaanse nasionale sokkerspan (Spaans: "Selección de fútbol de El Salvador"), ook die Salvadoriaanse elftal genoem, is die manssokkerspan wat El Salvador in internasionale kompetisies verteenwoordig. In 1899 speel die spanne van Santa Ana en San Salvador vir die eerste keer teen mekaar in 'n sokkerwedstryd met El Salvador as gasheer. El Salvador se nasionale sokkerspan se eerste wedstryd was in September 1921, toe hulle uitgenooi is om deel te neem aan 'n toernooi om die 100 jaar van Sentraal-Amerikaanse onafhanklikheid te vier.

El Salvador het aan twee FIFA-Wêreldbeker eindtoernooie deelgeneem: eers in 1970 en weer in 1982, maar kon nog nooit verder as die eerste groepstadium van 'n eindtoernooi vorder nie. In 1943 word hulle CCCF-kampioene, en eindig in die tweede plek in die 1941- en 1961-kampioenskappe. Hulle het dertien keer meegeding in CONCACAF streeks-toernooie en eindig as naaswenners in 1963 en 1981. La Selecta ding ook mee in die tweejaarlikse UNCAF Nasies-sokkertoernooi, die Pan-Amerikaanse Spele en die Olimpiese Spele. Die span het reeds twee goue medaljes in die Sentraal-Amerikaanse en Karibiese Spele behaal.

Die Estadio Cuscatlan, ook bekend as "El Toledo Die Montserrat" of "La Catedral del espectaculo", is die amptelike stadion van die El Salvador nasionale sokkerspan met 'n kapasiteit van 52.000 sitplekke. Sedert 2008, het die nasionale span 'n uitrusting borgskap-kontrak met die Engelse verskaffer Mitre. Raúl Díaz Arce is die top-puntemaker met 39 doele, terwyl Leonel Cárcamo die rekord hou vir die mees gekose Salvadoriaanse speler met 84 wedstryde. Die El Salvador nasionale sokkerspan het in totaal al 41 spanbestuurders gehad en tans is die hoofafrigter Ruben Israel.


</doc>
<doc id="56814" url="https://af.wikipedia.org/wiki?curid=56814" title="Andries Dreyer">
Andries Dreyer

Eerw. Andries Dreyer (soms ook gespel "Dreijer") (Philadelphia, 10 Januarie 1872 - 31 Augustus 1938) was 'n sendeling, baanbreker-kerkhistorikus en eerste argivaris van die Nederduitse Gereformeerde Kerk, joernalis en Africana-versamelaar.

Hy is op die dorpie Philadelphia in die Swartland noord van Kaapstad gebore as die oudste seun van Hendrik Cornelis Dreyer (1845-1901) en sy vrou, Engela Jacoba Blanckenberg. Hy gaan skool in die dorpskooltjie op sy tuisdorp en bekwaam hom aan die normaalkollege in Kaapstad as onderwyser van 1889 tot hy in Julie 1891 die derdeklas-onderwysersertifikaat behaal. In 1893 lê hy ook die matrikulasie-eksamen af en studeer daarna met die oog op sendingwerk aan die Victoria-kollege op Stellenbosch van 1893 tot 1894. Hy word hoof van die skool op Hermanuspietersfontein (die latere Hermanus), waar hy met geesdrif en toewyding werk. Met private studie het hy in 1896 in die sendelingeksamen van die NG Kerk geslaag en word in daardie jaar gelegitimeer, maar bearbei reeds van 1894 die lidmate van die moedergemeente Caledon op Hermanus. 

Terwyl hy daar was het hy met die aanmoediging van prof. Marais van die Kweekskool sy eerste pennevrug gelewer: "De Strijd tegen het Liberalisme" (1898). Al was die werk nie besonder uitgebreid of van groot geskiedkundige waarde nie, het die skrywer 'n onderwerp aangeraak wat tot in daardie stadium byna geen aandag gekry het nie. Dit was die eerste werk waarin lidmate kon lees van die oorsaak en gang van die stryd teen die liberalisme in die NG Kerk. Hierdie werk het blykbaar sy lus tot ondersoek van die plaaslike kerkgeskiedenis laat ontwaak. Hierna lê hy hom toe op die versameling van ou geskrifte, brosjures, boeke en ander bronne oor die geskiedenis van die Kerk, sodat hy teen die twintigerjare een van die grootste sodanige versamelings in die land gehad het. Van 1901 tot 1903 arbei hy in die NG gemeente Kaapstad se Maitland-wyk. Hy is op 12 Maart 1903 as sendeling georden in die gemeente Kaapstad met die Kleurlingwyk Hanoverstraat as werkkring.

Dreyer se verdere ondersoek lei tot die publikasie van die eerste in 'n reeks "Historiese Albums", wat bedoel was om die Kerk en sy werksaamhede aan die volk voor te stel. Die bewerking was egter so duur dat die reeks net twee uitgawes beleef het. In sy "Historisch Album van de Nederduitsche Gereformeerde Kerk in Zuid-Afrika" (1907) word 'n kort historiese oorsig van al die gemeentes wat toe deel was van die Ring van Kaapstad gegee. Die tweede, soortgelyke publikasie (1910) bevat 'n beskrywing van die sending, liefdadigheidstigtings en opvoedkundige inrigtings van die Kerk. In 1915 verskyn uit sy pen "Korte Schetsen uit de Geschiedenis der Ned. Ger. Kerk in Zuid-Afrika", 'n handleiding vir katkisasie, wat later heeltemal uitverkoop was. In 1916 volg 'n praguitgawe, "Zuid-Afrikaanse Monumenten-Album met verklarende en historiese aantekeningen". Intussen lewer hy van tyd tot tyd artikels in die dagbladpers oor persone en gebeurtenisse uit die verlede, wat die publiek al hoe meer in hom iemand laat herken wat op 'n byna onbekende en onbewerkte akker 'n ryke oes oplewer. 

Dit was dus geen wonder nie dat toe gesoek word na iemand om die eeufees-album oor die Sinode op te stel, die keuse op hom sou val. Dit verskyn in 1924 as "Eeuwfeest-album van de Nederduits Gereformeerde Kerk in Zuid-Afrika". Met dié vroeë, algemeen-geskiedkundige werke wek hy belangstelling vir die Kerk en sy werksaamhede. Miskien vir die eerste keer het die album ook 'n oorsig gebied van die "schrijvers over onze kerkgeschiedenis". Dreyer is self ook in die lys van die kerkgeskiedskrywers opgeneem met 'n beskrywing deur ds. P.G.J. Meiring. Dreyer is sonder raadpleging in sy eie boek ingesluit, skryf Meiring, omdat beskeidenheid hom verbied het om sy eie naam te noem in die lys van kerklike geskiedskrywers. Dreyer is ook die skrywer van "Het Christelik Huisgezin", 'n boek waarvan teen die middel twintigerjare van die 20ste eeu reeds vier uitgawes verskyn het en toe vir die eerste maal ook in Afrikaans die lig gesien het as "Die Kristelike Huisgesin". Sy "Onze Ouderlingen en Diakenen", 'n handleiding vir kerkraadslede, se eerste uitgawe het in 1913 verskyn en die tweede in 1923.

Hoewel eerw. J.P. de Villiers, wat sy loopbaan as sendeling in die Soutpansberge in 1889 begin het en dit op Richmond, Malmesbury, Woodstock en Kaapstad voortgesit en op Wellington voleinding het met sy afsterwe in 1922, die vader van die blad "De Zendingkerk" genoem moet word, was eerw. Dreyer redakteur van dié blad vir die grootste deel van sy bestaan. Hy skryf self oor die hele lewensloop van die blad in die boek "NG Sendingkerk, Kaapland 1881-1931": "Op 'n vergadering van die Kaapse Skiereiland Sendelinge Broederlike Onderhoud, wat eweneens op sy inisiatief op 20 Oktober 1902 gestig is ... is op voorstel, 3 Augustus 1904, besluit 'dat er een Zendingblad voor de Zendinggemeenten op het Kaapsche Skiereiland opgericht word'. Op die volgende vergadering is die beperking weggeneem en bepaal dat dit 'n blad vir 'onze Zendinggemeenten' sal wees. Die Sinode wat twee maande later (in November 1904) op Wellington gehou is, het besluit 'een goedkoop Kerkblad voor de leden van de Zendinggemeenten' op te rig, in die oortuiging dat daarvoor 'n sterk behoefte bestaan het by die Hollands-sprekende Gekleurdes wat tot ons kerk behoor. Die Sinode het die behartiging van die saak aan 'n kommissie, bestaande uit Eerww. D.J. Joubert (Wynberg), voorsitter, D.M. Reynecke (destyds Lanquedoc), P.L. le Roux (destyds Ceres) en J.P. de Villiers (Woodstock), sekretaris, opgedra. Hierdie kommissie dadelik die nodige stappe (gedoen), Eerw. A. Dreyer, destyds leraar van die Hanoverstraat Kerk, Kaapstad, en tans Argivaris van die Moederkerk as redakteur benoem en die eerste nommer in die middel van Januarie met die naam "De Zendingkerk" laat verskyn."

Buiten stigtelike literatuur het die blad, wat in 1910 "De Zendingbode" geword het, ook preke, verhale, gemeentenuus, geskiedkundige artikels, 'n rubriek vir kinders, aanwysings vir Skrifondersoek en amptelike berigte bevat. Ds. A.P. Smit skryf oor die bydrae van die blad: "Die betekenis van hierdie blad met sy ryk geskakeerde inhoud en interessante aanbieding vir die geestelike ontwikkeling van die Kaapse Kleurling kan moeilik oorskat word." 

Die eerste drukkers was die Citadel Press (Heilsleër-drukkery), opgevolg deur De Z.A. Nieuwsblad Maatschappy (eienaars van die indertydse "S.A. News"), wat oorgeneem is deur Van de Sandt de Villiers en Kie. (uitgewer van "De Zuid-Afrikaan"), totdat in Mei 1916 die here Samuel Griffiths en Kie. die blad oorgeneem en gedruk het en daarmee tot die einde volgehou het, ten spyte van die verlies wat hulle daardeur gely het. Gedurende die eerste jare was daar groei en bloei, wat later weer afgeneem het. Onder die vaste medewerkers was daar eerww. G.J. Willemsen, J.P. de Villiers en P.M. Spratt en die Gesondheidsdokter, dr. J.J. Hoffmann van Hermanus, wie se stukke later in boekvorm onder die titel "De Weg tot Gesondheid" uitgegee is. Laasgenoemde het ook baie gedoen deur die toekenning van pryse om Bybelkennis onder die jong lesers van die blad te bevorder. Nog 'n medewerker was eerw. C.J. Grové wat onder die opskrif "Stukjes en Brokjes" pittige stukke geskryf het, waarin hy nagevolg is deur eerw. A.H. Stander van Darling, wat die eers het dat hy in November 1916 die eerste Afrikaanse bydrae vir die blad gelewer het. Andersins was alles Hoog-Hollands en dit tot byna aan die einde so gebly. Eerw. J. de Villiers van Claremont was ook 'n gereelde bydraer, asook eerw. A.H. Barnard van Beaufort-Wes, die vader van dr. Christiaan Barnard. 

In latere jare het die blad baie sorg en kommer op geldelike gebied opgelewer. Eerw. Dreyer was nie 'n gesalarieerde redakteur nie, hoewel hy dan en wan honorariums ontvang het in erkenning van sy dienste. Hy het die blad sy mondige jare sien bereik, en toe aan die einde van 1924 bedank. Die Sinode het hom gevra om aan te bly en hom hartlik bedank vir wat hy al die jare gratis gedoen het. Maar toe hy in sy voorneme volhard om te bedank, is eerw. F.N. van Niekerk van Kaapstad aangestel as sy opvolger en hierdie redakteur het die blad net meer as drie jaar gelei van Januarie 1925 tot in Mei 1928 toe dit weens gebrek aan ondersteuning ophou bestaan het. Eerw. Dreyer het voor hy redakteur geword het net twee gemeentelike gedenkboeke die lig laat sien, tydens sy redakteurskap nie een nie en daarna meer as 30.

Dreyer was die stigter en redakteur van 'n maandblad, "Ons Kerk", vir die gemeentes van die NG Kerk op die Kaapse Skiereiland in wat destyds nog saamgesnoer was in die Ring van Kaapstad. Die blad bestaan van Julie 1924 tot Desember 1929. Hiervoor lewer hy waardevolle artikels oor geskiedkundige onderwerpe wat die keur uit sy joernalistieke werk lewer. Hy dra 'n groot aantal artikels by tot dagblaaie soos "Die Burger", tydskrifte en die NG Kerk se amptelike orgaan, "Die Kerkbode". Sy waardevolle sketse van Hollandse joernaliste verskyn in samewerking met prof. F.C.L. Bosman in 1930 as "Hollandse joernalistiek in Suid-Afrika". Hy redigeer verskeie kerklike tydskrifte, waarvan twee gemeenteblaaie was: "De Bezoeker van Caledon" (1897-'98) en "De Hanoverstraat Herder", wat hy in 1905 as maandblaadjie vir daardie wyk van die NG gemeente Kaapstad begin en later as "De Herder" Mei 1907 voortsit toe dié wyk sy werkkring was. In die NG Kerk se "Jaarboek", waarvan hy redakteur was, skryf hy 24 geskiedkundige artikels, meestal biografies wat jaarliks verskyn oor leraar wat die voorafgaande jaar of wat oorlede is. 

In 1928 het die NG Kerk hom uit hoofde van sy veelvuldige kerkhistoriese publikasies tot die eerste heeltydse kerkargivaris en redakteur van die "Jaarboek van die NG Kerke in Suid-Afrika" benoem, 'n pos wat hy van 1 September 1929 tot en met sy dood beklee. In dieselfde tyd verskyn sy werk "Die Kaapse Kerk en die Groot Trek", wat in 1932 herskryf is as 'n reeks gewilde sketse met die titel "Die Voortrekkers en hul kerk". In 1930 verskyn "Lewenssketse van Hollandse joernaliste in Kaapland" as uitgebreide herdrukke van artikels in "De Zuid-Afrikaan vereenigd met Ons Land". Sy "Boustowwe vir die geskiedenis van die Nederduits-Gereformeerde Kerk in Suid-Afrika, 1804-1836" het in 1936 verskyn. Hy beklee die pos van argivaris tien jaar lank tot en met sy dood. Hy doen nie veel aan die ordening en indeksering van stukke nie, maar verrig waardevolle aanvoorwerk vir die kerklike argiefwese en maak hom besonder verdienstelik deur die versameling van kosbare gemeentelike en ander oorkondes en die uitgee van bronnepublikasies.

Sy kerkhistoriese arbeid, sy bronnepublikasies en sy kosbare Africana-versameling van meer as 3 000 stukke het in 1937 aan hom 'n eredoktorsgraad in die lettere (D.Phil.) van die Universiteit van Suid-Afrika besorg.

Sowat 24 gemeentelike en kerkgedenkalbums het uit sy pen verskyn en hoewel hy nie as 'n vakkundige geskiedskrywer beskou is nie, het hy 'n benydenswaardige historiese sin geopenbaar en in meer as een opsig die weg gebaan vir die wetenskaplike beoefening van die kerkgeskiedskrywing in Suid-Afrika.

Ds. A.P. Smit, wat self talle soortgelyke gemeentelike gedenkalbums geskryf het en die derde argivaris van die NG Kerk was, beoordeel egter Dreyer se baanbrekerswerk op die gebied van gemeentelike geskiedskrywing minder gunstig. In die "Suid-Afrikaanse Biografiese Woordeboek Deel I" skryf hy in sy lewensbeskrywing van Dreyer, as volg oor Dreyer se gemeentelike albums: "Die meeste van hierdie werke gaan mank aan gebreke omdat hulle oppervlakkig en haastig as geleentheidspublikasies opgestel is en geen deurlopende geskiedenis van die besondere gemeente bied nie." Nietemin voeg hy by: "Deur sy boeiende skryftrant en talryke gepaste illustrasies (waaraan hy besondere aandag gee), slaag hy egter daarin om die gewone leser se belangstelling vir omgewingsgeskiedenis te prikkel. Saam met sy voorlesings, wat deur ligbeelde opgeluister word, dra sy reeks gedenkboeke baie daartoe by om die Suid-Afrikaanse kerkgeskiedenis by die Afrikaanse gemeenskap te laat deurdring." 

In sy "Voorwoord" in die eeufeesalbum vir Riversdal se NG gemeente in 1939 skryf Smit, in 'n sekere sin saam met die produktiewe dr. J.A.S. Oberholster, Dreyer se opvolger op die gebied van gemeentelike geskiedskrywing: "Wyle Dr. Dreyer het deur sy verskeie gemeentelike Gedenkboeke, miskien meer dan enig iemand anders daartoe bygedra om die oë van kerkrade en gemeentes oop te maak vir hierdie interessante aspek van ons kerkgeskiedenis . . ." 

In die tydperk van 1898 tot 1938 het hy nie minder nie as 24 geskrifte oor gemeentelike geskiedenis geskryf. Die laaste was die "Eeufees-gedenkboek van Bredasdorp". Dit was sy sesde eeufees-gedenkboek. Een het oor 110 jaar gestrek, nog een oor 80 jaar, vyf oor 75 jaar, tien oor 50 jaar en een oor 25 jaar. Dreyer het trouens in 1899 die heel eerste omvattende beskrywing van 'n gemeente gelewer met sy "Geschiedenis van de Gemeente Swellendam". Dr. E. Brown beskryf hom dan ook as die "Nestor" van hierdie genre omdat hy die eerste sooi gespit op wat later 'n baie vrugbare akker sou word. In die "Eeuwfeest-album van de Nederduits Gereformeerde Kerk in Zuid-Afrika" skryf ds. P.G.J. Meiring: "Iemand het opgestaan wat met 'n aangename en heldere skryftrant ons uit die ongekende geskiedenis van ons kerk mededelings kon doen. By mnr. Dreyer was die lus tot ondersoek in ons ou geskiedenis ontstaan." Die skets oor Dreyer is sonder sy medewete in die album, waarvan hy die hoofskrywer en samesteller was, ingesluit omdat nederigheid hom nie sou toelaat om dit self te doen nie.

Smit lewer ook kritiek op Dreyer se ander werk oor die hele tydperk van amper drie dekades tot 11 jaar voor sy dood. "Veral dié uit die vroeë jare (1898-1927) is oppervlakkig en selfs eensydig, soos sy "Strijd tegen het liberalisme", maar sy werke wat geskryf is nadat hy kerkargivaris geword het, getuig van beter versorging en diepergaande navorsing. 'n Goeie voorbeeld hiervan is "Die Voortrekkers en hul kerk", gebaseer op sy bekende bronnepublikasie, "Die Kaapse kerk en die Groot Trek". 'n Vakkundige geskiedskrywer is hy nie; daarvoor is sy aanbieding van die stof dikwels te kroniekmatig en selfs fragmentaries. Hy dui nie altyd sy bronne aan en ontleed hulle nie krities genoeg nie. Tog het hy 'n benydenswaardige historiese sin en in meer as een opsig baan hy die weg vir die wetenskaplike beoefening van die kerkgeskiedskrywing in Suid-Afrika."

Dit is tog interessant om te let op hoe Smit, ondanks sy kritiek, vrylik by Dreyer "geleen" het in die skryf van sy gedenkboeke. Dadelik val ook Dreyer se nugtere benadering tot die geskiedkundige gegewens op vergeleke met Smit se voorliefde vir geykte uitdrukkings ("kostelike opvoedingswerk"; "merkbare seën"; "sierlike toring"). Hier is vergelykbare gedeeltes uit Dreyer se "Eeufees-Gedenkboek van die Ned.-Geref. Kerk, Piketberg, 1833-1933" en Smit se "Gedenkboek van die Ned. Geref. Gemeente Beaufort-Wes, 1820-1945". Albei gedeeltes handel oor ds. J.G. Steytler:

Dreyer se unieke Africana-versameling van meer as 3 000 stukke word bewaar deur die biblioteek van die Universiteit van die Vrystaat.

Dreyer was twee keer getroud, eers met Dina Maria le Roux (oorlede op 13 Februarie 1914), en later met Helena Susanna Raubenheimer, wat hom oorleef het. Uit sy eerste huwelik is twee seuns en 'n dogter gebore en uit die tweede 'n seun en 'n dogter.







</doc>
<doc id="56854" url="https://af.wikipedia.org/wiki?curid=56854" title="David Ben-Gurion">
David Ben-Gurion

David Ben-Gurion (Hebreeus: דוד בן גוריון; Arabies: دافيد بن غوريون‎; gebore as David Grün; * 16 Oktober 1886 in Płońsk, Kongres-Pole; † 1 Desember 1973 in Tel HaSjomer, Israel) was ’n Israeliese politikus en een van die hoofrolspelers in die totstandkoming van die onafhanklike Joodse staat Israel. Hy was ook die eerste premier van Israel en een van die stigters van die sosiaal-demokratiese Arbeidersparty van Israel, Awoda. Tussen 1948 en 1963 het hy die amp van partyleier beklee.

Ben-Gurion het tussen 1948 en 1954 en nog eens tussen 1955 en 1963 as premier van Israel gefungeer. In 1948 het hy ook voorsitter van die Provisoriese Staatsraad (eintlik president) gewees. In 1955 het hy tydelik ook die amp van minister van verdediging beklee.


</doc>
<doc id="56855" url="https://af.wikipedia.org/wiki?curid=56855" title="Lodewyk XIV van Frankryk">
Lodewyk XIV van Frankryk

Lodewyk XIV (* 5 September 1638, † 1 September 1715), ook bekend as die Sonkoning (Frans: "le Roi-Soleil"), was koning van Frankryk en Navarra. 

Hy het reeds op vierjarige leeftyd aan die bewind gekom onder regentskap van die Italiaanse kardinaal en minister Mazarin. Ná Mazarin se afsterwe in 1661 het hy self geregeer. Sy regeringstyd van 72 jaar, 3 maande en 18 dae was een van die langstes in die gedokumenteerde geskiedenis van Europese monargieë.

Daar was nie 'n parlement nie. Lodewyk het deur ministers, wat hy self aangestel en ontslaan het, geregeer. Niemand is toegelaat om sy optrede te kritiseer nie. Sy denke word die beste saamgevat in sy beroemde uitspraak: "Ek is die staat" (Frans: "L'é'tat, c'est moi").

Koning Lodewyk se berugste prestasie was dat hy die adelstand, wat voor sy tyd min agting vir die Monarg gehad het, aan die kroon onderhorig gemaak het. Dit het hy gedoen sonder gewelddadige optrede. Die adellikes is na die hof van Versailles genooi waar hulle spoedig deur die uitspattige leefstyl verarm het. Waarna Lodewyk aan hulle ampte aan die hof toegeken het met 'n vaste inkomste. So het die trotse edelmanne dienaars van die Koning geword.

Tydens Lodewyk XIV se bewind was Frankryk die toonaangewende moondheid in Europa. Tog was Lodewyk se bewind 'n mislukking. Sy oorloë het Frankryk uitgeput en die volk ontevrede gelaat. Die skare het met sy afsterwe, langs die roete van die begrafnisstoet beledigings na sy doodskis geslinger. 

Die Franse Volk se se antagonisme teenoor Lodewyk was ook te wyte aan sy eersug, sy haat vir Protestantisme, sy spandabelrigheid en sy korrupte administrasie.

In 1685 het Lodewyk XIV die Edik van Nantes teruggetrek en Protestantisme onwettig verklaar deur die Edik van Fontainebleau. Die Hugenote is uit Frankryk verdryf. Hulle was egter van die beste matrose, ambagslui en boere in Frankryk. Ironies het hul Vaderland nog verdere verlies gely aan die hand van die Koning. 

Om aan homself 'n residensie te verskaf wat in ooreenstemming met sy eie beeld van die mag en grootheid van die Koning van Frankryk was, het Lodewyk XIV die beskeie jagkasteel van sy vader in die woud van Versailles, 20 km van Parys, laat herbou tot die grootste en pragtigste paleis van Europa. Die lang hoofgebou is omring deur talle bygeboue. 

Die voorgewel van die paleis was meer as 500 m lank. Die troon- en balsaal was die beroemde Spieëlsaal, wat so genoem word na die sewentien enorme spieëls teenoor die vensters wat oor die park uitkyk. Die plafonversiering toon Lodewyk as heerser oor Europa en die wêreld. Geen moeite en koste is ontsien om Versailles in elke opsig die Sonkoning waardig te maak nie. 

Die meubels was weelderig, en oral was daar standbeelde, spieëls, vase en kandelare van goud, silwer, kristal en brons. Die paleis is omring deur 'n manjifieke park met talle spuitfonteine, vywers en kunsmatige watervalle. Snags is die park met duisende fakkels verlig. Jagpartye, konserte en opvoerings is in hierdie pragtige park gehou. Tydens die bewind van Lodewyk XIV het daar soms tot 10 000 mense in die Paleis van Versailles gewoon.

Lodewyk self het tot in die kleinste besonderheid bepaal hoe die lewe aan die hof moes verloop. Hy was die spil waarom alles gedraai het. Elkeen van sy handelinge, van opstaantyd tot slapenstyd, is met soveel seremonie gevul dat dit 'n vreemde skouspel geword het. 

Vir die edelmanne was dit 'n groot eer en 'n teken van die Koning se guns as hulle hom selfs maar met die eenvoudigste dinge kon help. Soggens het een edelman sy hemp aangegee, ŉ tweede die regterkous en ŉ derde die linkerkous; nog ŉ edelman het ŉ skoen aangebring en ŉ ander het die vir die Koning aangetrek. Dit is alles met die grootste vertoon van plegstatigheid gedoen. 

Die hofetiket van Versailles is reeds gou deur baie ander Europese koningshowe nageaap, en dit het die begeerte van elke klein vors geword om soos die Franse koning te leef. 

Die meubels vir die Paleis van Versailles is deur die voorste Franse meubelmakers vervaardig. Hulle het slegs die beste houtsoorte gebruik. Die meubels is delikaat versier met vergulde bronsbeslag, marmerplate en figuurtjies van porselein. Goudbrons is dikwels gebruik om die hout mee oor te trek. Weldra is hierdie styl in die buiteland nageboots.

Geweldige naywer onder die howelinge was aan die orde van die dag. Elke adellike wat die eer ontvang het om by die Franse hof toegelaat te word, moes bereid wees om reuse bedrae geld aan klere te bestee. Die elegante howelinge het egter nie soveel aandag aan persoonlike higiëne geskenk nie. Hulle het geglo dat water en seep nie goed vir die vel is nie. Gesigte is met geparfumeerde wattepluisies afgevee. Die vel is dan met poeier en grimering bedek. Pruike is algemeen gedra. Elegante ivoorstafies is gedra om onopsigtelik die luisbelaaide te kon krap. Parfuum is kwistig gebruik om die reuke te verbloem.



</doc>
<doc id="56859" url="https://af.wikipedia.org/wiki?curid=56859" title="Geysdorp">
Geysdorp

Geysdorp is 'n dorpie in die Noordwesprovinsie van Suid-Afrika. Die dorpie is noordwes van Delareyville geleë.

Die Transvaalse regering het op 22 Januarie 1895 toestemming gegee vir die stigting van die dorp op die plaas Paardefontein, distrik Lichtenburg. Dit is onseker na wie die dorp genoem is, maar een moontlikheid is kmdt. N.C. Gey van Pittius (1837–1893), administrateur van die Republiek van Goosen.




</doc>
<doc id="56861" url="https://af.wikipedia.org/wiki?curid=56861" title="Frederick Struben">
Frederick Struben

Frederick P. Theophilus Struben (Pietermaritzburg, 14 Junie 1851 - Devonshire, 7 September 1931) was die stigter van die eerste suksesvolle goudmynmaatskappy aan die Rand.

Struben verhuis in 1871 na Kimberley en gaan prospekteer van 1883 af op die Rand. Sy broer, Hendrik het hom by hom aangesluit en hulle vestig op die plaas Wilgespruit. In Maart 1884 is die Sterkfontein Junction Syndicate aan die Rand gestig. In September 1884 is die beroemde Confidence Reef ontdek en in Pretoria bekend gemaak tydens die volgende Junie. Die ontginning het in Desember 1885 begin. 

Struben het in 1888 afgetree om in Engeland te gaan woon waar hy 43 jaar later oorlede is.



</doc>
<doc id="56862" url="https://af.wikipedia.org/wiki?curid=56862" title="Hendrik Struben">
Hendrik Struben

Hendrik Wilhelm Struben (Duitsland, 9 Oktober 1840 - Kaapstad, 1915) was die broer van Frederick Struben, wat die eerste suksesvolle goudmynmaatskappy aan die Rand gevestig het.

Hy is in Duitsland gebore terwyl sy ouers, wat in Engeland gewoon het, daar op besoek was. Hy kom in 1850 na Suid-Afrika en word groot in Pietermaritzburg voor hy 'n tyd lank in Kimberley gaan woon. Hy sluit hom by sy broer aan toe dié op die plaas Wilgespruit in die teenswoordige Roodepoort gaan woon waar hy prospekteer. 

Ná die ontdekking van goud het hy hom onttrek en in Rosebank, Kaapstad, gaan woon waar hy in 1915 oorlede is.



</doc>
<doc id="56869" url="https://af.wikipedia.org/wiki?curid=56869" title="1 (dubbelsinnig)">
1 (dubbelsinnig)

1 of een kan na die volgende verwys:



</doc>
<doc id="56870" url="https://af.wikipedia.org/wiki?curid=56870" title="Kenton-on-Sea">
Kenton-on-Sea

Kenton-on-Sea is 'n vakansieoord tussen die Kariega- en Boesmansrivier in die Oos-Kaap, Suid-Afrika. Die twee riviermondings is net 2 km van mekaar. Albei riviere is bevaarbaar met 'n boot. 

Daar is onsekerheid oor die naam van die dorp; dit is afgelei van òf die distrik Kenton in Kentucky òf die hoofstad van die distrik Hardin in Ohio. Kariega se hoofstrand is as 'n blouvlagstrand gesertifiseer.




</doc>
<doc id="56871" url="https://af.wikipedia.org/wiki?curid=56871" title="Long Thanh Internasionale Lughawe">
Long Thanh Internasionale Lughawe

Long Thanh Internasionale Lughawe (Viëtnamees:"Sân bay Quốc tế Long Thành") is 'n beplande lughawe wat in Viëtnam, 40 km noord van Ho Chi Minh-stad, in Long Thanh, Dong Nai gebou gaan word. Die lughawe sal 5 000 hektaar grond beslaan. Konstruksie sal in 2015 begin en in 2020 eindig. As die eerste fase voltooi is, sal die lughawe 2 aanloopbane hê (4 000 m lank, 45 m wyd) en sal dit 25 miljoen passasiers per jaar kan dien. Die lughawe sal uitgebrei word tot en met die jaar 2030. Vanaf 2030, sal dit 4 terminale en 4 aanloopbane hê, en sal dit in staat wees om 100 000 000 passasiers per jaar en 5 miljoen ton vrag per jaar te vervoer. Dit sal die grootste lughawe in Viëtnam en een van die grootste lughawens in Suidoos-Asië word. Die totale koste vir die eerste fase beloop 6,7 miljard Amerikaanse dollar.


</doc>
<doc id="56872" url="https://af.wikipedia.org/wiki?curid=56872" title="Alexandria, Oos-Kaap">
Alexandria, Oos-Kaap

"Hierdie artikel handel oor die dorp in die Oos-Kaap. Vir die stad in Egipte, sien Alexandrië"

Alexandria is 'n klein dorpie in die Oos-Kaap, Suid-Afrika. Dit is tussen Port Elizabeth en Port Alfred op die R72 hoofweg geleë. 

Die dorpie het ontstaan as 'n NG gemeente in 1856. Vanaf 1820 het die gebied as Olifantshoek bekend gestaan. In 1873 het die Kerk die gemeente Alexandria ter ere van ds. Alexander Smith genoem. Ds. Smith het in 1823 uit Skotland na die NG gemeente Uitenhage gekom as een van die vroegste Skotse predikante wat die tekort aan predikante in Suid-Afrika moes kom verlig. Alexandria se gemeente is van die NG gemeente Uitenhage afgestig. Die dorp het in 1940 'n munisipaliteit geword.

Die distrik van 2 440 km is die enigste waar sigorei op 'n kommersiële skaal verbou word. Die Karel Landman Monument is ook in die omgewing.




</doc>
<doc id="56873" url="https://af.wikipedia.org/wiki?curid=56873" title="Wesley">
Wesley

Wesley is 'n klein dorpie naby die kus van die Indiese Oseaan in die Oos-Kaap, Suid-Afrika. Die dorpie is op die R72 hoofpad. 

Die dorpie is in 1823 deur William Shaw begin toe hy 'n Wesleyaanse sendingstasie gestig het. Dit is waarskynlik na die stigter van die Wesleyaanse kerkgenootskap, John Wesley, vernoem.




</doc>
<doc id="56874" url="https://af.wikipedia.org/wiki?curid=56874" title="Bell">
Bell

Bell is 'n klein dorpie in die Oos-Kaap, Suid-Afrika. Die dorpie is net noord van Wesley op die R72-hoofpad.

Die dorpie is in 1857 gestig vir uitgetrede soldate van die Koning se Duitse Legioen wat hier op plase gevestig is, nadat hulle in die Krimoorlog geveg het. Die nuwe nedersetting (sowel as Bellville) is na Charles Davidson Bell, die destydse landmeter-generaal vernoem.




</doc>
<doc id="56875" url="https://af.wikipedia.org/wiki?curid=56875" title="Biebrza">
Biebrza

Die Biebrza [ˈbʲɛbʒa] is 'n rivier in die noord-weste van Pole. Die sterk kronkelende Biebrza vloei noordwes van Białystok deur die Biebrza-moerasland, een van die grootstes van sy soort in Europa met 'n oppervlakte van 1 290 km².

Die Biebrza-riviervallei is 'n ongerepte landskap en natuurlike habitat vir talle plant- en dierspesies. Hier kom meer as 70 plantgemeenskappe en meer as 950 spesies van vaatplante voor. Die vallei dien as broeigebied vir meer as 270 voëlspesies.

Die Biebrza-moerasland maak deel uit van die Nasionale Biebrza-park wat in 1993 gestig is.



</doc>
<doc id="56877" url="https://af.wikipedia.org/wiki?curid=56877" title="Hulle het ons eeu gevorm">
Hulle het ons eeu gevorm

Hulle het ons eeu gevorm is 'n lys van 100 mense wat die grootste invloed op Suid-Afrika in die 20ste eeu gehad het. Die lys is gebaseer op 'n stemming wat deur Media24 op hulle webportaal aangebied is. Na die sluiting is biografieë oor die eerste 100 persone saamgestel en in boekvorm in beide Afrikaans en Engels gepubliseer.

Daar is twee pa-en-seun pare en twee man-vrou pare in die finale lys, naamlik Ernest en Harry Oppenheimer, Govan en Thabo Mbeki, Nelson en Winnie Mandela, en Walter en Albertina Sisulu. Dit is interessant dat een van die kandidate op die lys, Andre P Brink, ook die outeur van baie van die biografieë in die boek is.

'n Aanvanklike lys van 120 name is deur die geskiedkundige "Trwella Cameron" en uitgewer "JJ Human" saamgestel. Die name van BJ Vorster en Chris Hani is aanvanklik doelbewus uitgelaat. Die publiek wat die webwerf besoek is gevra om te stem en voorstelle in te dien om by die lys te voeg. Uit die voorleggings het die uitgewer bepaal dat beide BJ Vorster en Chris Hani wel op die lys ingesluit sal moet word. Mense wat nie Suid-Afrikaners is nie, maar wat 'n invloed op Suid-Afrika gehad het is ook vir die lys in aanmerking geneem. Tydens die stemming is geen etikette (soos "politikus", "sportpersoon", "aktivis", ens.) saam met die name voorsien nie.

Aanvanklik sou die stemming in Julie 1999 geëindig het, maar dit is later verleng tot 31 Augustus en weer tot in Oktober 1999.

Die stemming het plaasgevind op http://news.24.com/best100. Die stem-portaal het ook 'n gespreksforum gehad sodat mense oor die meriete van die kandidate kon redekawel. Lede van die publiek kon ten gunste van 'n kandidaat stem, maar kon ook teen 'n kandidaat stem. Die name op die werf is van skakels voorsien sodat besoekers 'n kort profiel oor die persoon kon lees.

Van die kritiek teen die lys sluit in vrae oor hoekom Gustav Preller nie die lys gemaak het nie, of hoekom staatsmanne soos Hertzog en Steyn onder sportmanne soos Gary Player en Danie Craven en onder die verhoogkunstenaar Pieter-Dirk Uys gelys is.

Die name in die boek in volgorde:




</doc>
<doc id="56879" url="https://af.wikipedia.org/wiki?curid=56879" title="Jameson-inval">
Jameson-inval

Die Jameson-inval (29 Desember 1895 - 2 Januarie 1896) was ŉ mislukte aanslag op die onafhanklikheid van die Zuid-Afrikaansche Republiek. Cecil John Rhodes, wat in daardie stadium die premier van die Kaapkolonie was, het die inval beplan en gefinansier as deel van sy ideaal om 'n verenigde Suid-Afrika onder die Britse vlag tot stand te bring. 

Ten einde die inval in die oë van die res van die wêreld te regverdig, moes dit saamval met 'n kunsmatig aangewakkerde revolusie onder die Uitlanderbevolking van Johannesburg. Die invallers, gelei deur dr. Leander Starr Jameson, sou die Uitlanders dan op hulle versoek te hulp snel, oënskynlik om ŉ volskaalse burgeroorlog te voorkom, maar in werklikheid om die Britse Hoë Kommissaris in Suid-Afrika die geleentheid te gee om tussenbeide te tree. 

Hy sou dan aandring op 'n wetgewende vergadering wat deur die Uitlanders oorheers sou word en wat bereid sou wees om Transvaal (vandag Gauteng) by 'n Britse federasie te laat aansluit. Die Uitlanderopstand het egter weens 'n gebrek aan geesdrif nooit plaasgevind nie. Jameson se inval is daardeur tot mislukking gedoem. Die inval het die spanning in die Suid-Afrikaanse politiek laat oplaai en grootliks bygedra tot die uitbreek van die Anglo-Boereoorlog in 1899. In 1890 het Cecil John Rhodes (1853- 1902) met die steun van J.H. Hofmeyr en die Afrikanerbond premier van die Kaapkolonie geword. Gerugsteun deur sy persoonlike finansiële mag, was hy toe meer as ooit tevore in 'n gunstige posisie om sy ideale vir 'n verenigde Britse Suid-Afrika te verwesenlik. 

Hy het uit die staanspoor verklaar dat hy as premier van die Kaap slegs "Suid-Afrikaanse politiek" sou bedryf, waarmee hy bedoel het dat hy die belange van Suid-Afrika as geheel sou bevorder en enige ontwikkelings van isolasionisme sou teenwerk. Die pogings van Britse imperialiste om die Zuid-Afrikaansche Republiek by 'n Brits beheerde federasie te betrek of tot aansluiting by 'n tolunie te dwing, het teen 1894 nog geen vrugte afgewerp nie. 

Hulle het wel daarin geslaag om die ZAR se uitbreiding ooswaarts na Swaziland te fnuik en die beleid van omsingeling 'n stap verder gevoer deur die anneksasie van Rhodesië (vandag Zimbabwe) in 1894. Betsjoeanaland het reeds in 1885 'n Britse protektoraat geword en Zoeloeland (vandag Natal) is in 1887 geannekseer. Die spoorlyn tussen Pretoria en Delagoabaai, wat die ZAR onafhanklik van Britse hawens sou maak, is egter in 1894 voltooi en die daaropvolgende jaar in gebruik geneem. 

Rhodes was bevrees dat die ZAR met sy goudrykdom en 'n eie spoorweg na Delagoabaai tot die ekonomiese reus van Suid-Afrika sou ontwikkel en daardeur sy wil op die Britse gebiede sou kon afdwing. Hy was bereid om enige middel aan te wend am die ZAR se onafhanklikheid te beëindig. Die Uitlandervraagstuk wat in Johannesburg ontstaan het, het aan hom en die ander imperialiste 'n gulde geleentheid gebied am hulle met die ZAR se binnelandse aangeleenthede te bemoei.

Die buitelanders wat sedert die ontdekking van goud in 1886 in groot getalle na die Witwatersrand gestroom het, het 'n blywende deel van die bevolking van die ZAR geword. Hulle is deur die ouer, gevestigde bevolking (die Boere) as 'n bedreiging beskou. Die Boere het gevrees dat die Uitlanders hulle uiteindelik in getalle sou oortref en dat hulle, wanneer hulle burgerregte verkry het, die regering van die land sou oorneem, die Afrikanertradisies sou ondermyn en moontlik selfs Britse anneksasie sou verwelkom. Die tradisionele plattelandse leefwyse van die Boere was onversoenbaar met die stedelike kapitalisme van die Uitlanders en uit die staanspoor was verhoudings tussen die twee bevolkingsgroepe gespanne. 

President Paul Kruger en die Volksraad het nogtans besef dat die Uitlanderbevolking nie geïgnoreer kon word nie. Reeds in 1887 het Kruger die goudvelde besoek en onderneem om soveel moontlik van die Uitlanders se griewe uit die weg te ruim. Hulle was veral ontevrede oor die hoë lisensiegelde en die hoe invoerregte. Hulle het aangedring op 'n eie munisipale regering en wou eiendomsreg op hul standplase verkry. Kruger het verklaar dat die Uitlanders as 'n integrerende deel van die bevolking beskou sou word. Wat die kwessie van stemreg en verteenwoordiging in die Volksraad betref, het hy egter besluit om ŉ middeweg te volg waardeur die onafhanklikheid van die ZAR nie in gevaar gestel sou word nie en waardeur die Uitlanders, sonder wie die ZAR nie kon klaarkom nie, ook nie heeltemal vervreem sou word nie. Die middewegbeleid was gegrond op 'n Tweede Volksraad, wat in 1890 ingestel is. Die Tweede Volksraad was ondergeskik aan die Eerste Volksraad en sou seggenskap hê oor sake van plaaslike belang waarby staatsbeleid nie betrokke was nie. Lede van die Tweede Volksraad kon deur alle burgers ouer as 16 jaar, insluitende Uitlanders wat reeds twee jaar genaturaliseer was, gekies word. 

Om vir die Tweede Volksraad verkiesbaar te wees, moes 'n persoon minstens 30 jaar oud wees, vaste eiendom besit, tot ŉ Protestantse geloof behoort en reeds twee jaar stemgeregtig wees. In die geval van 'n Uitlander was dit dus 4 jaar na naturalisasie. Lede van die Eerste Volksraad kon gekies word deur persone wat voor 1890 burgerskap verkry het, persone wat na 1890 burgerskap op grond van geboorte by bereiking van 16-jarige ouderdom verkry het en persone wat reeds vir 10 jaar vir die Tweede Volksraad verkiesbaar was. Dit het dus daarop neergekom dat die Uitlanders eers 14 jaar na naturalisasie stemreg vir die Eerste Volksraad kon verkry. 

Die bestaan van twee volksrade het die spanning tussen Johannesburg en die Eerste Volksraad nie verlig nie, maar eerder daartoe bygedra. Die Uitlanders was nie tevrede met die geringe mate van verteenwoordiging wat hulle gehad het nie en hul griewe het toegeneem. In 1892 is die Transvaal National Union deur advokaat Charles Leonard in Johannesburg gestig. Leonard het vroeër reeds in die Kaapkolonie teen die ZAR geagiteer en het Rhodes se imperialisme ondersteun. Die oogmerke van die TNU was die handhawing van die onafhanklikheid van die ZAR, die verkryging van gelyke politieke regte vir almal en die uitskakeling van die Uitlanders se griewe. Leonard se doelwit was egter die uiteindelike ondergang van die ZAR.

In 1893 en in 1894 het die TNU versoekskrifte aan Kruger voorgelê waarin hulle om stem reg gevra het. Hulle het egter geen welslae daarmee behaal nie en die gedagte het by hulle begin posvat dat Kruger persoonlik die grootste struikelblok was en dat die Eerste Volksraad meer inskiklik sou wees sodra sy invloed verdwyn. In hul openbare agitasies en in hul persveldtogte het hulle hulle nie net teen die "wanbestuur" en die "korrupsie" van die regering uitgespreek nie, maar ook persoonlike aanvalle op Kruger gedoen. In die presidentsverkiesing van 1893 het die TNU hom by Kruger se teenstander, die meer progressiewe kommandant generaal Piet Joubert, geskaar. Die skrale meerderheid waarmee Kruger die verkiesing gewen het, was in groot mate aan die Uitlanders se propaganda te wyte. In 1894 het die regering van die ZAR die taktiese flater begaan om die Uitlanders vir militêre diens op te kommandeer in die oorlog teen Malaboch in Noord-Transvaal. Baie Uitlanders het geweier en protesvergaderings gehou. Hulle het daarop gewys dat hulle geen burgerregte geniet het nie en dat hulle dus nie burgers van die land was en tot militêre diens verplig kon word nie. Brittanje het die versoek van die Uitlanders as 'n gulde geleentheid beskou om hom met die binnelandse aangeleenthede van die ZAR te bemoei en sodoende die soewereiniteit van die staat te ondermyn. 

Die Britse Hoë Kommissaris in Suid-Afrika, sir Henry Loch, is na Pretoria gestuur om met Kruger te onderhandel. Met die aankoms van Loch op Pretoriastasie op 25 Junie 1894 is die president van die ZAR deur ŉ groot groep Uitlanders beledig. Nadat hulle Loch geesdriftig toegejuig het, het hulle die perde voor die koets waarin Loch en Kruger gesit het, uitgespan en self die koets na die hotel getrek terwyl hulle Rule Britannia gesing en die Union Jack gewaai het. Loch het die hotel saam met die Uitlanders binnegegaan en Kruger net so in die koets laat sit. Loch het niks gedoen om die voorval af te keur nie, maar het tog aan Kruger se versoek voldoen en nie 'n besoek aan Johannesburg gebring nie. 

Hoewel die opkommandering van die Uitlanders as gevolg van Loch se besoek gestaak is, is daar nie tot 'n vergelyk aangaande toekomstige militêre diens deur die Uitlanders gekom nie. Kruger was bereid om hulle kwyt te skeld mits Brittanje sekere wysigings aan die Londen-konvensie van 1884 aanbring. Daarvoor was Loch nie te vinde nie. Met die ontmoeting tussen Loch en Kruger het die Uitlandervraagstuk 'n nuwe wending geneem. Dit was nou nie meer 'n suiwer binnelandse aangeleentheid van die ZAR nie, maar 'n internasionale aangeleentheid waarmee Brittanje, op grond van die Londen-konvensie, hom in die toekoms in toenemende mate sou bemoei. 

Die vernedering wat Kruger tydens Loch se besoek ondergaan het, het groot verontwaardiging by die Boere uitgelok en verhoudings tussen die Uitlanders en die owerheid het vinnig agteruitgegaan. In 1895 is nog 'n versoekskrif, hierdie keer met 35 000 handtekeninge, aan die regering voorgelê. Dit is deur die Volksraad van die hand gewys maar het groot publisiteit in die Britse pers geniet en simpatie vir die Uitlanders se griewe by die Britse regering en die Britse volk gewek. Die griewe, wat al hoe meer geword het, is volledig uiteengesit in die manifes van die TNU (die Leonard-manifes), wat op 26 Desember 1895 gepubliseer is. Sommige van die griewe was gegrond, party was oordrewe en ander was verdraai. 

Afgesien van die stemregkwessie was die Uitlanders, volgens die manifes, ontevrede oor die gebrek aan munisipale selfbestuur, die dinamietmonopolie wat die prys van dinamiet hoog gehou het, die regering se beleid om konsessies toe te staan, die "korrupsie" in die regering, die "diktatoriale neigings" van die president, die diskriminasie teen die Uitlanders op grond van taal en godsdiens, die gebruik van Hollands as voertaal in die skole, onvoldoende onderwys vir Uitlanderkinders, die hoë belastings, hoë invoer- en spoorwegtariewe en die "wanadministrasie" ten opsigte van die Swart volke. 

Die manifes was tot die hele Blanke bevolking van die ZAR gerig en het geëis dat 'n nuwe grondwet vir 'n "ware republiek" opgestel word waarin almal gelyke regte sou geniet, die geregshowe onafhanklik, die onderwys meer liberaal en Engels en Hollands die amptelike tale sou wees. Die meeste Uitlanders het egter meer belang by hul materiële welvaart gehad as by die stigting van die TNU se "ware republiek". Die ontevredenheid aan die Rand is kunsmatig aangewakker deur imperialisties gesinde agitators soos Leonard en mynmagnate soos Lionel Phillips, wat in 1893 voorsitter van die Kamer van Mynwese geword het. 

Phillips het self verklaar dat dit nie maklik was om die Uitlanders tot opstand op te sweep nie omdat die meerderheid van hulle nie in stem reg en die val van die Kruger-regering belang gestel het nie. Boonop was daar verdeeldheid onder die Uitlanders oor die rigting wat ingeslaan moes word indien ŉ opstand teen Kruger se bewind sou slaag: moes Transvaal ŉ onafhanklike republiek bly of moes Britse anneksasie gevra word?

Rhodes het self die Uitlanders as 'n onvoorspelbare faktor beskou. Toestande aan die Witwatersrand kon moontlik so verander dat die Uitlandervraagstuk nie meer deur Brittanje en die imperialiste in Suid-Afrika gemanipuleer kon word nie. Daarom het hy reeds in 1894 besluit om 'n opstand onder die Uitlanders te organiseer waaroor hy self beheer kon uitoefen. Die Britse premier, lord Salisbury, die Minister van Kolonies, Joseph Chamberlain en die nuwe Britse Hoë Kommissaris in Suid-Afrika, sir Hercules Robinson, was deeglik bewus van Rhodes se planne, maar slegs op nie-amptelike vlak, en het dit goedgekeur. 

Die opstand aan die Rand wat deur die Transvaal National Union georganiseer moes word, sou ondersteun word met 'n militêre inval, kwansuis om die lewens van Britse onderdane te beskerm. Indien die opstand slaag, sou Robinson as bemiddelaar optree tussen die Transvaalse regering en die TNU. Hy sou toesien dat voorsiening gemaak word vir die byeenroeping van 'n wetgewende vergadering wat 'n nuwe grondwet, op die grondslag van stemreg vir die Uitlanders, moes opstel. 

Daardeur sou 'n pro-Britse regering aan die bewind kom wat ten gunste van 'n federasie sou wees. Die plan het berus op die veronderstelling dat die Uitlanders die Boere in getalle oortref het, wat in werklikheid nie die geval was nie. Om die opstand te laat slaag, het Rhodes die aktiewe steun van toonaangewende Uitlanders nodig gehad. Party van die mynmagnate het verkies om neutraal te bly, terwyl ander, soos Alfred Beit, slegs met groot moeite deur die TNU oorgehaal is om aan die opstand deel te neem. Rhodes se broer, Frank, 'n kolonel in die Britse leër, is as "militêre raadgewer" na Johannesburg gestuur. 

Hy moes geesdrif vir die opstand aanwakker en toesien dat die Uitlanders bewapen word. Sowat 3 000 gewere is Johannesburg binnegesmokkel, asook 'n paar Maxim Nordenfeldt kanonne. Daar is ook beplan om die staatsmagasyn in Pretoria oor te neem wanneer die opstand eers begin het. Uit die geledere van die TNU is 'n sogenaamde Reform Committee saamgestel wat uit 64 lede bestaan het en leiding in die opstand moes gee. Die werklike leiers was Lionel Phillips, Frank Rhodes, George Farrar, John Hammond en Percy (later sir) Fitzpatrick. 

Omdat Brittanje nie amptelik by Rhodes se planne betrokke kon raak nie, was dit nodig om van 'n private invalsmag gebruik te maak. Dr. Leander Starr Jameson (1853-1917), die administrateur van Rhodesië en 'n persoonlike vriend van Rhodes, sou 'n mag van 1 500 man op die been bring, saamgestel uit lede van die British South Africa Company se berede polisie in Betsjoeanaland en lede van ŉ Vrywilligerskorps wat pas in Salisbury gestig in Pitsani, geleë op die Transvaalse grens in 'n deel van Betsjoeanaland wat aan Rhodes se BSA Company behoort het. sou as afspringplek dien. 

In November 1895 het Jameson die Witwatersrand besoek. Na veel gewik en geweeg het die Uitlanders daartoe ingestem dat die opstand op 28 Desember 1895 sou plaasvind. Jameson het die leiers van die Reform Committee versoek om ŉ ongedateerde brief aan hom te oorhandig. Daarin het hulle die waarskynlikheid van 'n botsing met die Transvaalse owerheid genoem en Jameson versoek om, indien die opstand wel plaasvind, militêr in te gryp om die lewens van die ongewapende mans, vroue en kinders teen die goed gewapende Boere te beskerm. Met die brief sou Jameson sy inval in die oë van die res van die wêreld kon regverdig. Nadat Jameson vertrek het. Wou die reëlings in Johannesburg nie vlot nie. 

Die leiers was onbekwaam en onseker, terwyl die geesdrif vir - die opstand verflou het. Frank Rhodes het geen strategie beplan nie en die hoeveelheid gewere wat opgedaag het, was te min. Weens die verdeeldheid onder die Uitlanders kon daar ook nie met sekerheid bepaal word hoeveel van hulle aan die opstand sou deelneem nie. Baie van die wat wel gewillig was om aan die opstand deel te neem, het onder-die indruk verkeer dat die ZAR vervang sou word deur 'n nuwe onafhanklike republiek. Toe die nuus uitlek dat die opstand deur Rhodes beplan is met die doel om die Britse vlag in Transvaal te hys, het dit groot ontevredenheid veroorsaak. Intussen het Jameson se hoofmag, bestaande uit slegs 350 man, by Pitsani saamgetrek om daar te wag totdat die opstand in Johannesburg begin. 

Op Kersdag 1895 het die Uitlanders op 'n noodvergadering besluit om Charles Leonard na Rhodes in Kaapstad te stuur en van hom die versekering te verkry dat die Union Jack nie in Transvaal gehys sou word nie. Die vertraging sou hulle die geleentheid bied om beter reëlings te tref. As gevolg van hierdie ontwikkelinge het Jameson telegramme uit Johannesburg sowel as Kaapstad ontvang waarin hy verwittig is dat die opstand uitgestel is en gevolglik ook die inval. In die telegramme wat in die volgende paar dae heen en weer gestuur is en waarin Jameson herhaaldelik gewaarsku is om Transvaal nie binne te val voordat hy opdrag ontvang nie, is die terminologie van die sakewêreld gebruik. 

Vir oningeligtes sou dit uit die telegramme lyk of die stigting van ŉ nuwe maatskappy bespreek word. Jameson het hom nie aan die telegramme gesteur nie. Hy en sy troepe was reeds 'n maand by Pitsani en was ongeduldig om met die inval te begin. Hy het gevrees dat die invalsplanne dalk sou uitlek indien langer gesloer word. In ŉ telegram aan Rhodes het hy gesê dat hy nogtans met sy invalsmag die Kruger-regering omver sou werp, selfs al vind die opstand in Johannesburg nie plaas nie. Op Saterdag, 28 Desember 1895, het Jameson Rhodes per telegram verwittig dat hy Transvaal die volgende aand sou inval tensy hy opdrag ontvang om dit nie te doen nie. 

Die telegram het Rhodes laat bereik om betyds 'n antwoord te stuur - die telegraaflyn na Pitsani was Sondagmiddae gesluit. Twee boodskappers uit Johannesburg het Pitsani die Sondagmiddag laat bereik met die opdrag om Jameson te keer. Hulle was kapteins Holden en Heany. Laasgenoemde was 'n ou vriend van Jameson en het hom gesterk in sy besluit om voort te gaan met die inval, eerder as om hom daarvan te probeer weerhou. Om 21h30 op Sondag, 29 Desember 1895, het Jameson die Transvaalse grens oorgesteek. Die volgende oggend het 130 man van die Bechuanaland Police by Malmani (die teenswoordige Ottoshoop) by hom aangesluit. Afgesien van agt Maxim Nordenfeldt-kanonne het die invalsmag ook drie ligte veldkanonne gehad. 

Die militêre opperbevel het "by kolonel sir John Willoughby berus. Jameson het blykbaar gemeen dat hy vinnig genoeg sou vorder om Johannesburg te bereik voordat hy deur die Boeremagte gestuit kon word. Om die nuus van die inval te vertraag, het hy die telegraafdrade by Mafeking laat knip. Die draad tussen Zeerust en Pretoria is egter nie geknip nie. Omstreeks 09hOO op 30 Desember het nuus oor die inval Pretoria bereik. Kmdt.-genl. Piet Joubert het die westelike kommando's onder leiding van genl. P.A. Cronje opgeroep. Nuus oor die inval het Johannesburg eers die middag laat bereik. Van 'n revolusie was daar nie meer sprake nie en koorsagtige reëlings is getref om Johannesburg teen ŉ moontlike aanval van die Boeremagte te beskerm. 

Gewere is uitgedeel en verskansings opgerig. Die Vierkleur is onderstebo gehys as teken dat die Uitlanders hul onafhanklikheid ten opsigte van Brittanje wou handhaaf, en ŉ "voorlopige regering" is gevorm. Tot almal se verbasing het Kruger die Republikeinse polisie aan Johannesburg onttrek. Op 31 Desember het die eerste skermutseling tussen die Boere en die invallers by Doornpoort plaasgevind. Kleiner kommando's het Jameson se terugvalroete afgesny, terwyl die hoofkommando hom in die omgewing van Krugersdorp ingewag het. Op 31 Desember en weer op 1 Januarie het die Britse Hoë Kommissaris hom van die inval gedistansieer en bevele na Jameson gestuur om terug te draai. Die houding van die Hoë Kommissaris het 'n einde gebring aan die wyfeling in Johannesburg: die Reform Committee het onderhandelings met Kruger aangeknoop. Op 2 Januarie 1896, nadat die invallers 86 uur aan die opmars was met feitlik geen ruskans en geen kos nie, is hulle by Doornkop, 19 km suid van Krugersdorp en 32 km van Johannesburg, deur Cronje se magte in 'n hinderlaag gelei. In die daaropvolgende skermutseling is 17 van hulle dood en 55 gewond. Om 09h15 het hulle die voorskoot van ŉ Swart vrou as wit vlag gebruik om oor te gee. Ten spyte van baie van die Boere se eis dat die leiers van die inval tereggestel moet word, het Kruger besluit om Jameson en sy offisiere uit te lewer aan sir Hercules Robinson, wat hom na Pretoria gehaas het om as bemiddelaar op te tree. Jameson is eers ses maande later in Londen verhoor. Teen daardie tyd het die imperialistiese pers in Brittanje die bevolking in so 'n mate opgesweep dat hulle Jameson as 'n held beskou het. Die houding van die Britse volk is weerspieël in 'n gedig, Jameson's Ride, wat deur die Hofdigter geskryf is en waarin Jameson se optrede aangeprys word. Die regter wat die verhoor waargeneem het, moes ŉ onwillige jurie dwing om Jameson skuldig te bevind. Jameson is tot 15 maande tronkstraf gevonnis, maar is na 4 maande weens swak gesondheid vrygelaat. Hy het na Suid-Afrika teruggekeer en het in 1904 premier van die Kaapkolonie geword - 'n amp wat hy tot in 1908 beklee het. In Pretoria is die 64 lede van die Reform Committee almal skuldig bevind en tot 2 jaar tronkstraf en 2000 pond boete gevonnis. Die leiers - George Farrar, Lionel Phillips, Frank Rhodes en John Hays - is ter dood veroordeel. Kruger het die vonnisse tot lewenslange tronkstraf versag. Later het hy aan versoekskrifte gehoor gegee en ingestem om hulle vry te laat teen betaling van 'n boete van 25 000 pond elk en die onderneming om hulle vir 15 jaar nie met politiek te bemoei nie. Rhodes het die boetes betaal. Brittanje het hom amptelik van die inval gedistansieer, Jameson en die invallers as misdadigers bestempel en onderneem om 'n komitee van ondersoek aan te stel om te bepaal in welke mate lede van die Britse regering daarby betrokke was. Rhodes is na Londen ontbied om voor die komitee te getuig. Die komitee het sy werk verrig in dieselfde gees van jingoïsme waarin Jameson se verhoor plaasgevind het: so baie feite is verbloem dat die Opposisie spottend na die komitee verwys het as die "Committee of No Inquiry". So byvoorbeeld is sir John Willoughby, die militêre leier van die Inval toegelaat om te weier om sekere vrae te beantwoord. Rhodes het skuld erken maar ook geweier om vrae te beantwoord wat die aandadigheid van ander persone aan die lig sou bring. Die komitee het Chamberlain en sy amptenare van enige aandadigheid vrygespreek en bevind dat Rhodes alleen vir die inval verantwoordelik was. Sy British South Africa Company is egter toegelaat om voort te bestaan, hoewel hy die voorsitterskap moes neerlê.

Die mislukte Jamesoninval het verreikende gevolge gehad, sowel in Suid-Afrika as in die buiteland. Die oorwinning wat genl. Cronje behaal het. het die nasionalisme in die ZAR versterk en die land meer vasberade gemaak om sy onafhanklikheid te handhaaf. Terselfdertyd het die wantroue teenoor die Britse regering toegeneem en het die ZAR, saam met die Vrystaat, begin om hom te bewapen. Die twee republieke het besef dat hulle sou moes saamstaan om hul onafhanklikheid te behou en het in 1897 'n defensiewe en offensiewe verbond gesluit. 

Boere wat voorheen 'n gematigde houding teenoor die Uitlanders ingeneem het en nog bereid was om toegewings te maak, het na die Jameson-inval hul volle ondersteuning aan Kruger en die Volksraad gegee. Verskeie streng wette is uitgevaardig om die binnekoms van Uitlanders te reguleer, die Johannesburgse pers in toom te hou en opruiende aktiwiteite te verbied. Die nuwe maatreëls wat teen die Uitlanders ingestel is, het weer eens aan Brittanje die geleentheid gebied om as kampvegter vir hul regte op die voorgrond te tree en druk op die ZAR uit te oefen.

Die inval het 'n gevoel van eensgesindheid by Afrikaners oral in Suid-Afrika laat ontstaan, nie net in Transvaal en die Vrystaat nie, maar ook in die Kaapkolonie. Die Afrikanerbond, wat die ZAR voorheen gekritiseer het weens die ekonomiese maatreëls wat hy teen die Britse gebiede ingestel het, het die inval as verraderlik veroordeel en sy steun aan Rhodes onttrek. Rhodes was verplig om as premier van die Kaapkolonie te bedank. Hy het feitlik al sy politieke invloed verloor maar het voortgegaan om Barkly-Wes in die Kaapse parlement te verteenwoordig. In 1898 is hy herkies, al was die meeste van die inwoners in sy kiesafdeling Afrikaners. 

Die mislukte inval het egter ook ŉ gees van jingoïsme in Suid-Afrika laat posvat. Imperialisties gesinde Engelssprekendes het. net soos die Britse volk, die sleutelfigure in die inval as helde beskou. Hulle het politieke partye en organisasies soos die South African League gestig wat hulle beywer het vir ŉ Britse federasie in Suid-Afrika. Die League het oorlog openlik as die enigste alternatief gepropageer. Britse imperialisme aan die een kant en Afrikanernasionalisme aan die ander kant het die verhoudings tussen die twee taalgroepe vinnig laat versleg. In die buiteland het die Jameson-inval 'n verslegting in Anglo-Duitse betrekkinge tot gevolg gehad. Op 3 Januarie 1896 het die Duitse keiser, Wilhelm II, 'n telegram van gelukwense aan Kruger gestuur. 

Die telegram het groot verontwaardiging in Brittanje uitgelok. Koningin Victoria het persoonlik aan die keiser, haar kleinseun, geskryf waarin sy sy "anti-Britse" optrede betreur het. In Londen het die vermoede ontstaan dat Duitsland die Britse posisie in Suid-Afrika wou ondermyn. Duitsland was begerig om 'n openlike breuk met Brittanje te voorkom en het sy vriendskapsgebare teenoor die ZAR gestaak. Betrekkinge tussen die twee moondhede het egter gespanne gebly en in die ZAR het die hoop nooit verflou dat Duitsland die Republieke in geval van 'n konfrontasie met Brittanje te hulp sou snel nie.



</doc>
<doc id="56880" url="https://af.wikipedia.org/wiki?curid=56880" title="E.G. Jansen">
E.G. Jansen

Dr. Ernest George Jansen (Dundee, 7 Augustus 1881 – 25 November 1959) was ’n kultuurleier, skrywer, kabinetsminister, Speaker van die Volksraad en voorlaaste goewerneur-generaal van die Unie van Suid-Afrika. Hoewel hy in 1934 saam met ander leiers van die Nasionale Party met die Suid-Afrikaanse Party saamgewerk het om die Verenigde Party te stig, het hy skaars vyf jaar later uit dié party bedank en teruggekeer na die sogenaamde Herenigde Nasionale Party nadat die eerste minister genl. J.B.M. Hertzog se mosie van neutraliteit in die Volksraad verslaan is en Suid-Afrika oorlog teen Duitsland verklaar het. In die vyf jaar dat hy in die Verenigde Party was, het sy vrou, Mabel Jansen, deurentyd 'n stoere Nasionalis gebly.

Jansen is op Strathearn naby Dundee in Natal gebore as die seun van Andries Louis Jansen en Cornelia Carolina Wohlitz. Sy vader was ’n onderwyser wat hom later tot die landbou wend. Hy ontvang sy eerste skoolopleiding tuis van sy vader, maar gaan daarna na Ladysmith en matrikuleer uiteindelik aan die Hoërskool Durban in 1898 waar hy die enigste Afrikaanssprekende leerling was. Op skool het Jansen uitgeblink in sport en het hy vir die skool se eerste span krieket en sokker gespeel, en hy was ook twee agtereenvolgende jare victor ludorum. In 1902 het die jong Ernest (so gedoop weens ’n klerikale fout omdat hy na sy oupa aan moederskant, ’n Duitse boer, Ernst Georg moes geheet het) by ’n prokureursfirma in Pietermaritzburg begin met sy leerkontrak en deur afstandonderrig in die regte studeer aan die Universiteit van die Kaap die Goeie Hoop en behaal die grade B.A. en L.L.B. Hy is in 1906 as prokureur toegelaat en vier jaar later begin hy en H. Murray die prokureursfirma Murray en Jansen. In 1913 word hy as advokaat tot die balie toegelaat. Hy trou met Martha Mabel Pellissier en hulle het een kind, Erns Louis Jansen, wat ’n Transvaalse regter en later appèlregter geword het en oorlede is in Pretoria op 23 Mei 2011.

In die oorwegend Engelssprekende Natal het Jansen ’n leidende rol in die bevordering van die Afrikaanse taal en kultuur gespeel. Hy was prominent in die kultuur-historiese verenigingslewe van dié provinsie. Hy het onder meer in die besture van die Debats- en Letterkundige Vereniging van Pietermaritzburg gedien, wat hy in 1908 gestig het, en ook van die Voortrekkermuseumkomitee. Hy het die stigting van soortgelyke verenigings elders in die Tuinprovinsie aangemoedig, wat in Maart 1910 saamgebind is in die Unie van Debatsverenigingen. Dit het weer gelei tot die stigting van De Organisatie van Hollandse Taalvrienden in 1914. Hierin speel Jansen ’n groot rol in die stryd om Afrikaans erken te kry as onderrigmedium. ’n Blywende bydrae was die stigting saam met sy vrou en prof. G. Besselaar in Pietermaritzburg van die Saamwerk-Unie van Natalse Vereniginge in 1917, waarvan hy voorsitter gebly het tot 1924 en wat die voorloper was van die Federasie van Afrikaanse Kultuurvereniginge. Jansen was ’n stigterslid van die F.A.K. Onder leiding van die Jansen-egpaar begin die Saamwerk-Unie die eerste eksamens in die Afrikaanse taal, wat aanvanklik deur hulle gereël, gevoer en bestuur is.
Jansen het lewendig belanggestel in die Suid-Afrikaanse geskiedenis en skryf die gesaghebbende "Die Voortrekkers in Natal" in 1938, "Uit die Voortrekkertyd" in 1939 en "Die Boerekongres in Natal" in 1942. Deur sy, sy vrou en sy swaer ds. (later prof.) George Murray Pellissier se ywer is die Geloftekerk in Pietermaritzburg bewaar. Hy het ook ’n groot aandeel daarin gehad dat die Engelenburg-huis vir die Suid-Afrikaanse Akademie vir Wetenskap en Kuns bekom is. Van die Akademie was hy in 1909 ’n stigterslid. Dit het destyds nog bekend gestaan as die Zuid-Afrikaanse Akademie voor Taal, Letteren en Kunst. Jansen was sedert 1938 voorsitter van die Sentrale Volksmonumentekomitee en Eeufeeskommissie, wat vir die organisasie, oprigting en hoeksteenlegging van die Voortrekkermonument verantwoordelik was. In 1949 tree hy weer as voorsitter van die Voortrekkermonument se Inhuldigingskomitee op. Hy was seremoniemeester tydens die hoeksteenlegging in 1938 en die inhuldiging van die Voortrekkermonument in Desember 1949.

Die Nasionale Pers het in 1918 besluit om "De Afrikaner", wat toe lank reeds Dinsdae en Vrydae in Pietermaritzburg verskyn het, aan te koop. Jansen was destyds een van die vernaamste Nasionaliste in die Natalse hoofstad wat druk op die Nasionale Pers uitgeoefen het om "De Afrikaner" as sakeonderneming, met sy drukkery, uitgewery en boekhandel oor te neem. Jansen het soos baie ander Afrikaners in Natal gevoel die koerant, onder redakteurskap van ’n eksentrieke Hollander, dr. J. Vrolik, verleen onvoldoende en inkonsekwente steun aan die Nasionale saak. Die Nasionale Pers neem die koerant in November daardie jaar oor en op 18 September 1919 besluit die direksie om Jansen te nader en die redakteurskap aan hom aan te bied teen ’n salaris van £30 per maand, met die reg om as advokaat te bly praktiseer. Jansen aanvaar die pos op 1 Desember 1919, maar na nog onderhandelings berig die hoofbestuur in April 1920 dat hy teen ’n salaris van £50 per maand aangestel sal word, waarvan die Nasionale Party gevra is om in die eerste jaar of twee £150 by te dra.
Jansen bedank ná net nege maande as redakteur. Hy was nou die Natalse leier van die Nasionale Party en het gemeen hy kon geldelik beter vaar as hy sy regspraktyk voortsit. Nietemin het die egpaar Jansen in hierdie jare albei skrywers geword. Hy het aan die geskiedenis van die Voortrekkers in Natal gewerk en sy vrou het haar eerste drama, “Afrikaner harte” gelewer wat by die Pers in Pietermaritzburg gedruk en oral in Natal opgevoer is. Deur die nuwe blad het die Jansens ’n aansienlike stoot aan die Afrikaanse kultuurlewe in Natal gegee. Onder die leiding van die egpaar het die Saamwerk-Unie in ’n reeks los bylaes in "Die Afrikaner" sy kultuurwerk onder die Afrikaners in Natal bevorder. Die egpaar was in die jare wat die Nasionale Pers die koerant besit het (1918 tot ’25), in verskeie hoedanighede op die voorgrond.

Adv. Jansen was die aanvaarde leier van die Afrikaners in Natal as toonaangewende regsgeleerde, sakeman, politikus, kultuurleier, joernalis en geskiedskrywer. Mev. Jansen as kultuurleidster, skryfster, joernalis en politikus. C.F.J. Muller skryf in "Sonop in die Suide": “Sy het haar oortuigings nie weggesteek nie en was soms voortvarend . . . Maar twee swaeltjies kon nie somer maak nie. Van 1921 af moes die Jansens sittings van die Parlement bywoon. Dit het ’n gaping gelaat; die ander Afrikanerleiers in Natal was nie van dieselfde statuur nie.” Daarom verkoop die Nasionale Pers die Natalse tak in 1925 aan mnr. S. Ferreira van Pietermaritzburg.

Hy betree die politiek kort voor Uniewording as sekretaris van die Afrikanerorganisasie Het Kongres en neem aktief aan die verkiesingsveldtog van 1910 deel, maar stel hom nie verkiesbaar nie. Hy bly in die amp van sekretaris toe Het Kongres De Volksvereniging word. Ná Uniewording, en nadat De Volksvereniging in die SAP opgeneem is, beklee hy die amp van sekretaris van die Suid-Afrikaanse Party in Natal tot 1915 terwyl hy ook op die party se hoofbestuur gedien het. Met die wegbreek van genl. J.B.M. Hertzog uit die SAP in 1914, het Jansen hom nie onmiddellik gevolg nie. Hy was van mening dat die beginselbasis van Hertzog reg was, maar dat die Nasionale Party nie die regte taktiek gevolg het nie. Met die samenstelling van die NP in Natal was Jansen nie teenwoordig nie en dit was eers met sy benoeming as kandidaat vir Umvoti in Julie 1915 dat hy hom met die NP vereenselwig het. Tydens die verkiesing verloor hy met 143 stemme teen G. Leuchars van die Suid-Afrikaanse Party.

Met die samestelling van die Vryheidsdeputasie in 1919 is Jansen en A.T. Spies as Natalse verteenwoordigers aangewys. Hulle het onder leiding van Hertzog op 4 Maart 1919 met die Nederlandse skip "Bawean" na Europa vertrek om ooreenkomstig ’n bepaling in die Veertien Punte van pres. Woodrow Wilson van die VSA betreffende die regte van kleiner nasies en die waarborg van hul vryheid, te eis dat die onafhanklikheid van Transvaal en die Oranje-Vrystaat herstel moet word. Na heelwat wedervaringe en talle teleurstellings het die deputasie uiteindelik Lloyd George, premier van Brittanje, op 5 Junie 1919 in Parys te spreke gekry. Hy het hulle per brief laat weet dat hul standpunt nie verteenwoordigend van die mening van die meerderheid Suid-Afrikaners was nie. Met Wilson kon hulle nie ’n afspraak gereël kry nie en na ’n lang omweg het die deputasie op 3 September 1919 in Durban aangeland. Alhoewel die sending misluk het, het Jansen en sy kollegas se deelname aan die deputasie tot gevolg gehad dat Afrikanernasionalisme ná hul terugkeer ’n faktor in die Suid-Afrikaanse politiek sou word.

As afgevaardigde na die Afrikaner-Herenigingskongres in Bloemfontein op 22 September 1919 het Jansen ook ’n rol gespeel in die pogings om die Afrikaners in die NP en die SAP weer polities bymekaar te bring. Hy is aangewys as een van die vyf NP-lede van die Versoeningskommissie wat met vyf SAP-lede moes onderhandel. Hul pogings het egter misluk en die twee partye het mekaar weer tydens die 1920-verkiesing geopponeer. In Vryheid is Jansen deur J.J.C. Emmett van die SAP met 81 stemme verslaan, maar met die verkiesing die volgende jaar het hy Emmett met drie stemme gewen. Jansen het hierdie kiesafdeling 22 jaar in die Volksraad verteenwoordig en was die eerste verteenwoordiger van die NP in Natal.

In 1920 word hy leier van die NP in Natal en beklee die posisie tot 1924 toe hy speaker van die Unie-Volksraad geword het, ’n pos wat hy met groot welslae beklee tot 1929, toe hy Minister van Naturellesake word. In 1924 wen hy Vryheid met ’n meerderheid van 176 stemme teen B.J.E. Human van die Suid-Afrikaanse Party, in 1929 teen dieselfde party se P.J. Wessels met ’n meerderheid van 331, in 1933 as N.P.-Koalisie-kandidaat met 1 877 stemme teen die onafhanklike D. Hampton en in 1938 vir die Verenigde Party met ’n meerderheid van 1 334 teen die N.P.-kandidaat, D.P. du Toit. Ná sy terugkeer na die N.P. met genl. Hertzog se bedanking in 1939, staan hy in 1943 in Vryheid as N.P.-kandidaat, maar verloor met 150 stemme teen die V.P.-kandidaat, L.S. Steenkamp. Hy neem op 15 Januarie 1947 deel as N.P.-kandidaat in die tussenverkiesing in die kiesafdeling Zoeloeland, maar verloor met 1 684 stemme teen die V.P. se A.W.S. Mortifee. Drie maande later (26 Maart 1947) staan hy in die tussenverkiesing in Wolmaransstad, nadat genl. J.C.G. Kemp kort van tevoren oorlede is, en klop die V.P.-kandidaat, J.D.M. Prinsloo, met 1 881 stemme. Net die jaar daarna, tydens die verkiesing van 1948, staan hy weer in Wolmaransstad en klop die V.P.-kandidaat, L. van Wyk, met ’n meerderheid van 2 289.

Van 1929 tot 1933 was hy die Pakt-regering se minister van naturellesake en besproeiing in Hertzog se kabinet. Hy was leier van die Suid-Afrikaanse afvaardiging parlementariërs wat Kanada in 1928 besoek het. Nog voor die stigting van die Verenigde Party word hy vir die tweede maal speaker van die Unie-Volksraad op 26 Mei 1933 omdat sy integriteit deur alle Unie-Volksraadslede hoog geag is. Hy beklee dié amp tot hy in 1939 uit die Verenigde Party tree en as Nasionalis die kiesafdeling Vryheid in die algemene verkiesing van 1943 verloor, maar tree weer toe in 1947, toe hy in Wolmaransstad slaag en word in 1948 weereens minister van naturellesake, dié keer in dr. D.F. Malan se kabinet.

Op 23 Oktober 1950 stel die Britse regering hom aan as eerste Afrikaanssprekende goewerneur-generaal. As stoere republikein weier hy om die eed van trou aan die Britse monarg af te lê of om die ampsgewaad te dra met sy inhuldiging op 1 Januarie 1951. Hy is in 1959 in die amp oorlede.

Huis Jansen, vandag ’n boetiekhotel by Kingstraat 9, Irene, is een van die eerste huise wat deur Bertie van der Byl in 1904 in Irene gebou is. Die naam daarvan was toe Moorhurst. In 1943 word dit deur die Jansen-egpaar gekoop. Mev. Jansen se neef, dr. Samuel Henri Pellissier, het in die huis gewoon gedurende die tyd dat adv. Jansen goewerneur-generaal was. Twee jaar ná Jansen se dood en wel in 1961 is dit van die vroeër Victoriaanse styl na Kaaps-Hollands verander. Die argitek was ene mnr. Doherty van die argiteksfirma Burg, Lodge en Burg in Pretoria. Mev. Jansen was ’n kranige versamelaar van Kaapse silwer, Kaapse meubels en erdewerk, en van skilderye van al die groot skilders van die tyd. Daar was selfs stukke uit die tyd van die V.O.C., Kaapse erdewerk ens. Sy verkoop die huis in die sewentigerjare aan dr. Peter Lamb en die hele kunsversameling, wat toe sowat 600 stukke gestel het, aan die staat tesame met Jansen se versameling Africana-boeke en -dokumente.

Die Erfenisvereniging van Centurion het in sy 2005-jaarverslag berig dat die destydse eienaars, Sep en Marlene Serfontein, die huis wou verkoop omdat hulle na die Suid-Kaap wou verhuis. “Toe ons hoor dat die huis in die mark is, is ’n baie omvattende voorlegging op 30 Junie 2004, tesame met foto-materiaal van die huis en sekere stukke van die kunsversameling, aan Historiese Huise van Suid-Afrika (die Rupert-stigting) op Stellenbosch voorgelê, met die suggestie dat die verkryging van die huis hulle ’n geleentheid (sal) bied om ook in die noorde van die land in ’n geskiedenisryke Kaaps-Hollandse huis te belê. Die antwoord op ons vertoë, sonder enige navraag omtrent die kosprys van die huis, was net dat hulle nie geld daarvoor het nie.”

Die verslag lui verder: “Die Kunsversameling lê tans in kiste toegespyker by die ‘Northern Flagship’ (Nasionale Kultuurhistoriese Museum) nadat die staat ook hierdie versameling van mev. Jansen gekoop het. Die Vereniging koester lank reeds die hoop dat die versameling uiteindelik tog weer in Irene tereg sal kom omdat … Irene die bakermat van die geskiedenis van ons dorp is.”

Dit is ironies dat dit Jansen was wat ’n ander geskiedkundige versameling in Pretoria gered het, terwyl sy vrou se versameling lê en stof vergader. Die Suid-Afrikaanse Akademie vir Wetenskap en Kuns skryf oor die Engelenburghuis-museum, laaste blyplek van die redakteur van "Die Volkstem", dr. Frans Engelenburg: “Deur die beywering van goew.genl. E.G. Jansen het die regering die waardevolle inhoud van die woning teen £2 000 van die boedel gekoop en is ’n gedeelte van die huis as ’n museum ingerig. Die onkoste vir die instandhouding en uitstal van die versameling sou vir die rekening van die Regering wees. Die museum is onder die kuratorskap van die Suid-Afrikaanse Akademie vir Wetenskap en Kuns geplaas. Later het die huis en sy inhoud die eiendom van die S.A. Akademie geword. Die huis met sy versameling kosbaarhede is ’n verklaarde kulturele inrigting.”

Sy besonderse belangstelling in die geskiedenis lei tot ’n aantal publikasies, waaronder "Die Voortrekkers in Natal", "Uit die Voortrekkertyd, herinneringe van Louis Jacobus Nel" en "Die Natalse Boerekongres". Laasgenoemde boek behandel die stryd van die enkelinge in Natal aan die begin van die twintigste eeu wat die Afrikaner in die politiek wil bevorder.

Hy ontvang eredoktorsgrade van die Universiteit van die Witwatersrand in 1938 en die Universiteit van Stellenbosch in 1959, terwyl die Akademie hom in 1959 ook vereer as die laaste oorlewende stigterslid. Die Saamwerk-Unie ken in Julie 1959 ook ’n goue erepenning aan hom toe as huldeblyk vir sy kultuurwerk.

Werke uit sy pen sluit in:




</doc>
<doc id="56881" url="https://af.wikipedia.org/wiki?curid=56881" title="Bloukransrivier">
Bloukransrivier

"Hierdie artikel handel oor die rivier op die Tuinroete. Vir die sytak van die Kowierivier naby Grahamstad, sien gerus Bloukransrivier (Grahamstad)."

Die Bloukransrivier is 'n rivier in die Tsitsikammastreek in Suid-Afrika. Die rivier is die grens tussen die Oos-Kaap en die Wes-Kaap waar dit onderdeur die N2 nasionale pad gaan. Die rivier ontspring in die Tsitsikammaberge en vloei suidwaarts deur 'n baie diep ravyn en mond in die Indiese Oseaan uit. Die Bloukranspas is met groot moeite in 1883 deur die ravyn gebou en is later deur die Bloukransrivierbrug (1983) vervang.



</doc>
<doc id="56883" url="https://af.wikipedia.org/wiki?curid=56883" title="Van Stadensrivier">
Van Stadensrivier

Die Van Stadensrivier (Engels: "Van Stadens River") is 'n rivier in die Oos-Kaap, Suid-Afrika. Die rivier is tussen Port Elizabeth en Humansdorp. Die rivier is nie besonder lank nie maar het 'n diep ravyn uitgekerf op sy pad na die Indiese Oseaan waar dit uitmond. Vroeër jare moes reisigers deur die Van Stadensrivierpas gegaan het om die rivier oor te steek. Later is die Van Stadensrivierbrug gebou om die pas uit te skakel. Net noord van die Van Stadensrivierbrug is die Van Stadenskloofbrug vir die smalspoorlyn. Daar is 'n oord by die monding van die rivier. 



</doc>
<doc id="56888" url="https://af.wikipedia.org/wiki?curid=56888" title="Stormsrivier">
Stormsrivier

Die Stormsrivier (Engels: "Storms River") is 'n rivier in die Tsitsikamma (streek) van die Oos-Kaap, Suid-Afrika. Die rivier ontspring in die Tsitsikammaberge en mond uit in die Indiese Oseaan. Die rivier is nie baie lank nie maar het 'n diep ravyn uitgekerf. Reisigers kon altyd slegs die rivier oorsteek via die Stormsrivierpas. Die pas is egter uitgeskakel toe die Groot Stormsrivierbrug voltooi is in 1958. Daar is 'n oord by die rivier se mond en die natuur is ongelooflik mooi. Die Otterwandelpad begin hier by die riviermond. 



</doc>
<doc id="56921" url="https://af.wikipedia.org/wiki?curid=56921" title="Nasionale Selfmoord van Xhosas">
Nasionale Selfmoord van Xhosas

Die Nasionale Selfmoord van die Xhosas het plaasgevind in 1857 in die Transkei. Nongquase, 'n veertienjarige profetes, het voorspel dat die dag sou aanbreek dat die Britte in die see gedryf sou word.

Sy is gebore in die Kentani-distrik en is deur haar toordokteroom, Mhlakaza, grootgemaak. Sy het beweer dat sy die geeste van die voorvaders in 'n poel in die Gxararivier gesien het. Hulle boodskap was dat al die Xhosa hulle beeste moes doodmaak en hul oeste moes vernietig. Op 'n sekere dag sou die son bloedrooi opkom, die beeste en oeste sou wonderbaarlik herstel word en die voorvaders sou saam met al die krygers uit hulle grafte opstaan en die Britte die see indryf.

Ten spyte van pogings van die Britse owerhede en Sendelinge het die Xhosa tussen 200 000 en 300 000 stuks vee doodgemaak en byna al hul oeste vernietig. Die groot dag was 18 Februarie 1857. Hierdie dag het egter soos enige ander dag gekom en gegaan. Die gevolg was dat duisende Xhosa's van die honger gesterf het oor die volgende paar maande. Die ramp het die militêre mag van die Xhosa gebreek.

Nongquase is deur die Britte gevange geneem. Sy het 'n tydperk op Robbeneiland deurgebring en was later na die plaas Glen Shaw (distrik Alexandria) gebring waar sy die res van haar lewe deurgebring het. Sy is in 1898 oorlede en op die plaas begrawe.



</doc>
<doc id="56925" url="https://af.wikipedia.org/wiki?curid=56925" title="Jan Kemp">
Jan Kemp

Generaal Jan Christoffel Greyling Kemp (Amersfoort, Transvaal, 1872 - 1946) was 'n Suid-Afrikaanse soldaat en kabinetsminister.

Kemp ontvang sy skoolopleiding aan die Staatsgimnasium in Pretoria en bekwaam hom in 1889 as onderwyser. Twee jaar later aanvaar hy 'n betrekking in die onderwysdepartement van die Z.A.R. en word ook luitenant in die vrywilligers vir die distrik Krugersdorp. Hy dien in verskeie veldtogte teen inboorlingstamme en ook in die Jameson-inval. Hy onderskei hom in die Anglo-Boereoorlog en vorder tot die rang van generaal. Met die oprigting van die Unie-Verdedigingsmag in 1912 word hy offisier, maar sluit hom aan by die 1914-Rebellie, waartydens hy 'n geskiedkundige trek deur die Kalahariwoestyn onderneem saam met sy eenheid en ná die rebelle verslaan is, Duits-Suidwes bereik. Hy het hom later aan die Suid-Afrikaanse owerheid oorgegee. Hy is tronkstraf opgelê, maar in 1916 vrygelaat. 

In 1920 word Kemp Volksraadslid vir Wolmaransstad en in 1924 minister van landbou in genl. J.B.M. Hertzog se kabinet ná die bewindsoorname deur die Pakt-regering. Hy dien ook as minister van lande van 1936 tot 1939 tydens die bewind van die Verenigde Party. Sy outobiografie het onder die titel "Vir vryheid en vir reg" verskyn.

Jan Kempdorp is na hom vernoem.



</doc>
<doc id="56926" url="https://af.wikipedia.org/wiki?curid=56926" title="Roosolie">
Roosolie

Roosolie is 'n kosbare eteriese olie wat deur middel van waterdamp-distillasie uit die blomblaartjies van vars rose verkry word. Die twee roos-soorte, waarvan die olie hoofsaaklik berei word ("Rosa centifolia" en "Rosa damascena"), word vandag veral in die Bulgaarse Vallei van Rose, in Frankryk, Turkye en Marokko gekweek. Daarnaas produseer ook Iran, Afghanistan, Georgië, die Oekraïense Krimskiereiland en die Russiese Federasie noemenswaardige hoeveelhede roosolie.

Ondanks sy hoë prys (in 2011 was die gemiddelde groothandelsprys sowat ZAR 300 tot ZAR 500 per 1 milliliter) en nuwe tegnieke vir organiese sintese is natuurlike roosolie steeds een van die mees gebruikte eteriese olies in die parfuumbedryf. Roosolie word daarnaas ook vir farmaseutiese en geneeskundige doeleindes gebruik en speel as geurmiddel 'n belangrike rol in die kookkuns van die Nabye Ooste, maar ook by die produksie van marsepein en sekere likeurs.

Voor die invoering van waterdamp-distillasie is die blomblaartjies met behulp van olies met hoë vetinhoud geëkstraheer. Die Griekse filosoof en natuurkundige Theophrastos van Eresos (omstreeks 370 v.C.) het in een van sy werke die ontginning van roosolie met behulp van sesaamolie beskryf. Roosolie is in die antieke tydperk onder meer as geurmiddel vir wyn gebruik. Volgens die Romeinse geleerde Plinius die Ouere was roosolie in die Romeinse wêreld 'n gewilde geurmiddel vir kos wat ook as parfuum gebruik is. 

Die kennis van roosolie-distillasie is oorspronklik uit Persië oorgelewer en vanaf omstreeks 1000 n.C. ook in Europa toegepas. Volgens historiese dokumente is in 810 sowat 30 000 bottels rooswater uit die Persiese provinsie Faristan na Bagdad uitgevoer.

Die kultivering van rose het in die 17de eeu vanuit Persië na Indië, Noord-Afrika en Turkye uitgebrei. Vanaf 1710 is rose in Bulgarye in Kasanlak, sowat 200 kilometer oos van Sofia gekweek. Die streek tussen Kasanlak en Karlowo, wat ook as Vallei van Rose bekend staan, is sedert 1750 die beduidendste produksiegebied vir roosolie. In die vroeë 20ste eeu is die Bulgaarse roosoliebedryf nog deur sowat 2 800 distilleerderye oorheers wat waterdamphouers vir tussen een en tien ton roosbloeisels vir die ontginning van roosolie ingespan het.

In Turkye is die plaaslike roosoliebedryf in 'n gebied tussen Burdur en Isparta in die suidweste van die land gekonsentreer. Die Marokkaanse bedryf is kort voor die uitbreek van die Tweede Wêreldoorlog in Ek-Kelâa M'Gouna gevestig.

Die wêreldproduksie van natuurlike roosolie het in 1938 nog jaarliks drie ton beloop. Dit het in 1955 gedaal tot 700 kilogram en in die vroeë 1980's weer gestyg tot tussen een en twee ton. Die Bulgaarse roosoliebedryf het in 2003 sowat 900 kilogram geproduseer.


</doc>
<doc id="56927" url="https://af.wikipedia.org/wiki?curid=56927" title="Donnybrook">
Donnybrook

Donnybrook is 'n klein dorpie in die suide van KwaZulu-Natal, Suid-Afrika op die R612 hoofweg. Die dorp is uitgelê op die plaas van Robert Comrie. Hy het die dorp na 'n bekende voorstad in Dublin genoem. Die hoofekonomiese aktiwiteit is suiwelboerdery. Die spoorlyn van Pietermaritzburg na Franklin het Donnybrook in 1905 bereik.




</doc>
<doc id="56928" url="https://af.wikipedia.org/wiki?curid=56928" title="Bulwer">
Bulwer

Bulwer is 'n klein dorpie in die suide van KwaZulu-Natal, Suid-Afrika, op die R617 hoofweg tussen Boston en Underberg.

Die dorp is in 1890 uitgelê en genoem na sir Henry Bulwer, goewerneur van Kolonie van Natal.

Skaapboerdery is die belangrikste ekonomiese aktiwiteit en bosbou word ook beoefen.

Die Ou Geelhoutkerk op Bulwer is in 1885 van handgesaagde geelhout gebou. Die kerk is in 1989 deur Mondi gerestoureer. 




</doc>
<doc id="56930" url="https://af.wikipedia.org/wiki?curid=56930" title="IZingolweni">
IZingolweni

iZingolweni is 'n klein dorpie in KwaZulu-Natal, Suid-Afrika. Die dorpie lê langs die N2 nasionale pad in die verresuide van die provinsie. Die dorp is in die 1870's gestig as 'n polisie- en administrasiepos. Die naam is van Zoeloe-oorsprong en beteken glo "plek met baie vlak gate".



</doc>
<doc id="56931" url="https://af.wikipedia.org/wiki?curid=56931" title="Lys van Afrika-lande">
Lys van Afrika-lande

Die Lys van Afrika-lande is 'n lys van soewereine state en afhanklike gebiede in Afrika, met informasie oor hul onderskeie hoofstede, tale, geldeenheid, populasie, oppervlakte en BBP per capita.

Malta en dele van Italië, Spanje, Portugal en Frankryk is geleë op die plaat wat deel vorm van die Afrika kontinent, maar word beskou as deel van Europa. Die eiland Sokotra is ook op die Afrika-plaat, maar is deel van die Asiatiese staat van Jemen. Egipte word beskou as 'n Afrika-staat al is 'n gedeelte van die land in Asië.

Die volgende lande is 'n lid van die Verenigde Nasies, en 'n lid van die Afrika-unie. behalwe Marokko.

Die volgende is state wat hulself in Afrika as soewereine state gestig het nie, maar bly beperk in die amptelike erkenning. Die Sahara republiek is 'n lid van die Afrika-unie.

Hierdie lys bevat gebiede wat polities geadministreer word as eksterne afhanklikhede.

Hierdie lys bevat gebiede wat geadministreer word as geïnkorporeer gedeeltes van 'n hoofsaaklik nie-Afrika staat.



</doc>
<doc id="56933" url="https://af.wikipedia.org/wiki?curid=56933" title="Lys van Europese lande">
Lys van Europese lande

Die Lys van Europese lande is 'n lys van soewereine state en afhanklike gebiede in Europa, met informasie oor hul onderskeie hoofstede, tale, geldeenheid, populasie, oppervlakte en BBP per capita. Vyftig soewereine state is gelys met grondgebied in Europa en/of het lidmaatskap in internasionale Europese organisasies, ses state met beperkte of geen erkenning en agt gebiede wat nie 'n integrerende deel van 'n Europese staat of spesiale politiese status het nie.

Die grens tussen Asië en Europa word gedebatteer, maar as algemene definisie strek die grens langs die Oeralgebergte, Oeral-rivier en Kaspiese See in die ooste, die Kaukasus berge en die Swart See met die seestrate, Bosporus en Dardanelles in die suide. Lande soos Aserbeidjan, Georgië, Kasakstan, Rusland en Turkye se grondgebied lê in Europa en Asië.



</doc>
<doc id="56941" url="https://af.wikipedia.org/wiki?curid=56941" title="Eteriese olie">
Eteriese olie

Eteriese olies is vlugtige ekstrakte, wat in organiese oplossings oplosbaar is, of die organiese fase van distillate wat deur middel van stoomdistillasie uit plante of plantdele verkry is. Hierdie distillate deel die kenmerkende sterk geur van die plant waaruit hulle ontgin is.

Naas eteriese olies is daar ook hidrolate wat as neweproduk van stoomdistillasie ontgin word. Hulle bevat die wateroplosbare bestanddele van die gedistilleerde plante en spore van eteriese olies.


</doc>
<doc id="56945" url="https://af.wikipedia.org/wiki?curid=56945" title="Steelpoort">
Steelpoort

Steelpoort is 'n dorpie in Limpopo, Suid-Afrika. Die R555 hoofweg gaan deur die dorp en Burgersfort is die naaste groot dorp.

Nadat magnetiet en chroom hier ontdek is, is 'n spoorlyn tussen Lydenburg en Steelpoort in 1924 gebou. 

Die naam het ontstaan toe 'n Voortrekker in die 1840's 'n olifant hier in die skemer geskiet het. Die volgende oggend was die tande van die olifant weg. Na 'n groot soektog is die tande in 'n medereisiger se besit gevind. Hulle het toe die poort Olifantspoort en die rivier Steelpoort genoem.




</doc>
<doc id="56946" url="https://af.wikipedia.org/wiki?curid=56946" title="Mica">
Mica

Mica is 'n klein dorpie in Limpopo, Suid-Afrika en is 32 km noordwes van Hoedspruit. Die dorp ontleen sy naam aan die groot mikaneerslae in die omgewing.

Die dorpie lê aan die oewer van die Olifantsrivier.

Die kristalagtige pegmatietneerslae waaruit die mika ontgin word, kom in gordels van 3 tot 6 km breed voor. Gemaalde mika word as 'n smeermiddel, isoleermiddel en by die vervaardiging van sekere soorte verf gebruik.




</doc>
<doc id="56947" url="https://af.wikipedia.org/wiki?curid=56947" title="Acornhoek">
Acornhoek

Acornhoek is 'n klein dorpie in 'n digbevolkte streek van noordelike Mpumalanga (aan die grens met Limpopo), Suid-Afrika. Die dorpie is 35 km noord van Bosbokrand en dit val insgelyk onder die Bosbokrand Plaaslike Munisipaliteit. Die naam is blykbaar 'n vervorming van die Afrikaanse "Eekhoornhoek".

Subtropiese vrugte en groente word verbou terwyl bees- en wildboerdery ook in die omliggende areas belangrik is. Die dorp lê op 'n deurgangsroete na ondermeer die Timbavatiwildtuin en Orpenhek van die Krugerwildtuin. Die dorp is geleë op 'n waterskeiding waar die bolope van die Klaserie, Timbavati en Sandriviere bymekaarkom.




</doc>
<doc id="56949" url="https://af.wikipedia.org/wiki?curid=56949" title="Frýdlant">
Frýdlant

Frýdlant (Duits: "Friedland"), ter onderskeiding van gelyknamige nedersettings soms ook Frýdlant v Čechách (ˈfriːdlant ˈf tʃɛxaːx, "Frýdlant in Boheme", Duits: "Friedland in Böhmen") genoem, is 'n klein stad met 'n bevolking van sowat 7 600 aan weerskante van die Smědá-rivier in Tsjeggië. Dit maak deel uit van die Noord-Boheemse administratiewe gewes Liberec en is aan die voet van die Ysergebergte geleë.

Een van die bekendste besienswaardighede in Frýdlant is hertog Albrecht von Wallenstein se kasteel- en slotkompleks Frýdlant wat op 'n 60 meter hoë basaltrots gebou is.


</doc>
<doc id="56950" url="https://af.wikipedia.org/wiki?curid=56950" title="Paul Nel">
Paul Nel

Ds. Paul Nel (Greytown, 26 Januarie 1867 - Ermelo, 7 Oktober 1943) was predikant in die Nederduitse Gereformeerde Kerk en moderator van die Transvaalse Kerk.

Hy het vroeg in sy lewe die roeping ontvang om predikant te word. Hy studeer aan die Kweekskool op Stellenbosch en deurloop sy vierjarige studiekursus met welslae. Hy is op 22 September 1892 gelegitimeer en vertrek na Masjonaland. Hier het hy net 'n jaar lank gewerk toe hy 'n beroep na Makwassie ontvang en aanneem. In dié gemeente staan hy net drie jaar toe hy 'n beroep na die NG gemeente Jeppestown in Johannesburg aanvaar. Dit was die gemeente, wat pas op 8 Julie 1897 gestig is, maar sewe maande lank herderloos was, se derde beroep, wat die kerkraad op 22 Desember 1897 uitgebring het. 

Ds. Nel en sy gesin het reeds op 17 Februarie in die Goudstad aangekom, maar sy plegtige bevestiging het eers 'n week later op Donderdag 24 Februarie 1898 plaasgevind. Op daardie aand was die Presbiteriaanse kerkgebou van eerw. Douglas stampvol. Agt predikante was onder die skare van gemeentelede en belangstellendes. Ds. Abraham Kriel, leraar van die NG gemeente Langlaagte, het die diens gelei en ook die bevestiging waargeneem. Die bevestigingsrede is deur die bekende ds. H.S. Bosman van Pretoria uitgespreek na aanleiding van Romeine 12:6-8. Onmiddellik ná hierdie plegtigheid het ds. Nel die kansel bestyg en sy intreerede gelewer. Sy teks was die antwoord van Petrus aan die kreupelgebore man by die tempelpoort: "Silwer en goud het ek nie; maar wat ek het, dit gee ek vir jou: In die Naam van Jesus Christus, die Nasaréner, staan op en wandel (Handelinge. 3:6). Ds. Nel doen 'n beroep op die kerkraad en gemeente om hom deur die daad sowel as voorbidding te steun. Hy sluit af met die woorde: "Te veroordelen is duivelisch, te criticeeren is menschelijk; te onderteunen goddelijk." ('n Beskrywing van die plegtigheid het verskyn in "De Vereeniging", orgaan van die Transvaalse Kerk.)

'n Week later is ds. en mev. Nel op 'n groot ontvangsgesellingheid deur die gemeente onthaal en by hierdie geleentheid is daar ook van die konsulent, ds. Abraham Kriel, afskeid geneem. Ds. Nel was nog betreklik jonk, want hy het so pas sy dertigste verjaardag herdenk.

Ds. Nel was een van die predikante wat hom in die Anglo-Boereoorlog by die vegtende burgers aangesluit het. Hy is gevange geneem by Elandslaagte, maar is kort daarna vrygelaat. Hy bly net tot 1907 in Jeppestown nadat die nuwe kerk, ontwerp deur Herman Kallenbach se firma in daardie jaar opgerig is, en vertrek daarna na die NG gemeente Ermelo, waar hy bly tot en met sy emeritaat in 1934 en ook voorsitter van die Ring van Lydenburg was. Hy was skriba van die Transvaalse Sinode van 1904 tot 1912, assessor van 1919 tot 1923, questor van die Sinode van 1903 tot 1917 en van 1923 moderator, asook skriba van die Raad der Kerken (Federale Raad van NG Kerke) van 1907 tot 1909. Hy was een van die eerste pleitbesorgers vir die oprigting van die NG Kerk se Teologiese Fakulteit aan die Universiteit van Pretoria en dien later in die eerste Fakulteitskommissie. 




</doc>
<doc id="56952" url="https://af.wikipedia.org/wiki?curid=56952" title="Verkykerskop">
Verkykerskop

Verkykerskop is 'n dorpie in die Vrystaat, Suid-Afrika. Die dorpie is op die R722 hoofpad tussen Harrismith en Memel. Tafelkop (2153 m) by die dorpie is een van die hoogste landmerke in die Oos-Vrystaat. Die Meulrivier ontspring by die dorp.



</doc>
<doc id="56953" url="https://af.wikipedia.org/wiki?curid=56953" title="Westminster">
Westminster

Westminster is 'n klein dorpie in die Vrystaat, Suid-Afrika. Die dorpie is 40 km wes van Ladybrand en net noord van die N8 nasionale pad.

Die dorpie is deur die hertog van Westminster as 'n nedersetting vir oudsoldate na die Tweede Vryheidsoorlog gestig. 'n Huis is op elkeen van die 18 oorspronklike plase gebou. Teen 1912 was 12 van die huise deur Britse families bewoon. Die huise is deur sir Herbert Baker ontwerp. Lady Mary, die dogter van die hertog, het van 1934 tot 1979 in die hoofhuis gewoon.

Gemengde boerdery word beoefen - suiwel, skape, perdetelery, groente (veral aartappels) en vrugte.




</doc>
<doc id="56955" url="https://af.wikipedia.org/wiki?curid=56955" title="Camperdown">
Camperdown

Camperdown is 'n dorp in KwaZulu-Natal, Suid-Afrika. Die dorp is 50 km wes van Durban en 23 km oos van Pietermaritzburg.

Die dorp is op die plaas met dieselfde naam gestig in 1865. Hierdie naam gedenk die vlootoorwinning wat admiraal Adam Duncan in 1797 oor die Nederlandse vloot onder bevel van admiraal Jan Willem de Winter behaal het. In die vroeë 1840's het Johan Vanderplank met sy eie skip, die "Louisa", in Durban aangekom het. Die skip was vernoem na sy verloofde wat geweier het om Engeland vir 'n getroude lewe in Tasmanië te verlaat. Hy het swartwattelsaad geplant vir 'n windheining maar die plante het so goed geaard dat hulle bome in plaas van struike geword het. Nadat daar ontdek is dat die bas looisuur bevat wat gebruik word in die looinywerheid het die wattelnywerheid gegroei. Daar is ook later vasgestel dat wattelhout heel bruikbaar is vir pulp om papier mee te vervaardig.




</doc>
<doc id="56959" url="https://af.wikipedia.org/wiki?curid=56959" title="Dubbele ontkenning">
Dubbele ontkenning

'n Dubbele ontkenning is 'n sinskonstruksie wat twee vorme van ontkenning bevat. In Afrikaans en in ander tale soos Frans en in Slawiese tale is die dubbele ontkenning verpligtend en meestal die enigste korrekte vorm.

Die algemene ontkenningswoord in Afrikaans is ""nie"", wat met die Duitse ""nicht"" of die Nederlandse ""niet"" vergelyk kan word. Neem die volgende voorbeeld:
As die ontkenning nie die laaste woord van die sin is nie, moet 'n tweede "eind-nie" aan die einde van die sin geplaas word:

Voorbeelde van dubbele ontkenning in Afrikaans:

"nie... nie":

Ander voorbeelde met: "niemand", "niks", "geen", "nêrens", "nooit", "geensins", "g'n" en "nimmer":

As 'n dubbele ontkenning in Standaard Nederlands gebruik word dan versterk die tweede ontkenning meestal die betekenis van die sin met eerste ontkenning. As voorbeeld:
beteken

Tog is daar nog 'n tweede moontlikheid. Met die juiste intonasie kan die sin hierbo ook geïnterpreteer word as:


</doc>
<doc id="56960" url="https://af.wikipedia.org/wiki?curid=56960" title="Timothy Treadwell">
Timothy Treadwell

Timothy Treadwell - gebore Dexter (* 29 April 1957 op Long Island, New York, VSA; † 5 Oktober 2003 in die Nasionale Katmai-park, Alaska, VSA) was 'n radikale Amerikaanse dierebeskermer (""eco-warrior"") en rolprentmaker wat sy lewe en werk aan Alaskaanse grizzly-bere gewy het.

Toe hy mondig geword het, het hy sy van (Dexter) verander na Treadwell. Hy het altesaam 13 somerseisoene lank te midde van Alaskabere gelewe. Gedurende 2003 bly hy saam sy vriendin, Amie Huguenard, in die wildernis van Alaska. Hier het hulle beide hulle dood ontmoet.

Timothy het aandag begin trek toe hy saam bere begin lewe het. Dit het uitgeloop op enkele optredes op TV in Amerika; as gas is hy ontvang by David Letterman, Discovery Channel en Dateline NBC. Hy skryf ook 'n boek in samewerking met Jewel Palovak: "Among Grizzlies: Living with bears in Alaska". Hy het ook by skole vir kinders voorligting gegee oor bere. Na Timothy se dood maak 'n bekende dokumentêre filmmaker, Werner Herzog, 'n film oor sy lewe: "Grizzly man". In die film wys hy die toewyding van Timothy se werk met die bere; daar is ook enkele ontluisterende opnames van Timothy te sien, waarin hy te kere gaan met sy vermeende vyande, soos parkopsigters.


Teen 5 Oktober 2003 was alles verby. Timothy was saam met sy vriendin, Amie Huguenard, in die wildernis van Alaska, toe hy deur 'n groot mannetjies-beer aangeval is. Die dier het hom aan sy kop gebyt; Amie hardloop na Timothy om hulp te verleen, maar Timothy skree op haar dat sy moet weg vlug. Die doodstryd het enkele minute geduur; Timothy én Amie is doodgebyt en opgevreet deur die beer. Omdat Timothy sy kamera gedra het, is die geluide van hulle doodstryd vasgelê. Werner Herzog het na die laaste geluidopname van die laaste oomblikke geluister. Werner het uitdruklik geweier om die geluidopname in sy film "Grizzly man" te gebruik.

Die tragedie rond Timothy se dood laat mens dink aan die verlosserstema. Timothy het homself as redder en beskermer van bere gesien. Die verlosser het sy lewe afgelê vir sy kudde; maar die kudde keer hom die rug toe en maak uiteindelik hulle redder dood.



</doc>
<doc id="56962" url="https://af.wikipedia.org/wiki?curid=56962" title="Umtentweni">
Umtentweni

Umtentweni is 'n kusdorp in KwaZulu-Natal, Suid-Afrika. Die dorpie lê teenaan die Indiese Oseaan en net 2 km noord van die Umzimkulurivier. Die naaste groot dorp is Port Shepstone. Die dorp het sy naam van die Mtentwenirivier gekry; die Zoeloenaam kan op verskeie maniere vertolk word: "die rivier waar die gepunte gras groei" of "die rivier wat glad vloei" of "die rivier met skuimende water".

Die N2 nasionale pad gaan naby die dorp verby.




</doc>
<doc id="56964" url="https://af.wikipedia.org/wiki?curid=56964" title="Winterton">
Winterton

Winterton is 'n dorp in die KwaZulu-Natal, Suid-Afrika. Die dorp lê 20 km suidoos van Bergville op die R74, net af van die N3 tolpad en bied toegang tot die bergoorde soos Cathedralpiek, Cathkinpiek, Champagne Castle en Giant's Castle in die Sentrale Drakensberg.

Die dorpie is in 1905 as 'n landbou- en besproeiingstasie gestig. Die dorp is eers Springfield genoem maar later na HD Winter hernoem. Die takspoorlyn het Winterton in 1907 bereik en is in 1914 na Bergville verleng.




</doc>
<doc id="56966" url="https://af.wikipedia.org/wiki?curid=56966" title="Vlag van die Kaaimanseilande">
Vlag van die Kaaimanseilande

Die nasionale vlag van die Kaaimanseilande is op 14 Mei 1958 amptelik in gebruik geneem nadat die eilande ’n wapenskild toegeken is. Die vlag vertoon ’n blou Britse vaandel met die eiland se wapenskild op die wapperkant.

In 1999 is die wit skyf van die vlag verwyder en die wapenskild is verdubbel in grootte. Die vlag met die wit skyf is egter nog wyd in gebruik in die eilande.



</doc>
<doc id="56967" url="https://af.wikipedia.org/wiki?curid=56967" title="Umhlanga">
Umhlanga

Umhlanga is 'n kusdorp in KwaZulu-Natal in Suid-Afrika langs die Indiese Oseaan. Die dorp is 16 km noord van Durban net langs die N2 nasionale pad geleë. Die dorpsnaam beteken "plek van riete" in isiZulu en is afgelei van die Ohlangarivier wat sowat drie kilometer noord van Umhlanga in die Indiese Oseaan uitmond.

Die gebied suid van die Tugelarivier is oorspronklik deur San-versamelaars en -jagters bewoon voordat Nguni-groepe, wat onder die heerskappy van koning Shaka in die vroeë 19de eeu tot 'n enkele Zulunasie verenig is, hulle hier gevestig het. Dit het kort daarna onder Britse koloniale bewind gekom. Die huidige dorpsgebied het deel uitgemaak van Sir Marshall Campbell se uitgestrekte plantasie. Campbell, 'n boorling van Glasgow wat hom in 1850 in Suid-Afrika gevestig het, was 'n invloedryke suikermagnaat wat in 1860 Indiese kontrakarbeiders vir sy plantasie gewerf het. Hulle het tot die streek se multikulturele karakter bygedra.

In 1869 het Umhlanga se eerste strandhut op 'n rotsagtige deel van die strand ontstaan waar tee en scones aan verbygangers verkoop is. Dit was die begin van Umhlanga se florerende toerismebedryf - nog voor die stigting van die dorp. Maar ook seevaarders het voordeel daaruit getrek. Die strandhut se blink weerkaatsende dak het as baken vir skepe gedien wat sodoende maklik verby Umhlanga se rotsagtige kaap kon seil. In 1895 is Umhlanga deur Sir Marshall Campbell gestig.

Campbell se dogter, Virginia, het in 1920 saam met haar man die eerste hotel in die dorp digby die mond van die Mhlangarivier gebou. Die naam van die rivier beteken: 'die rivier van riete'. Dit was die begin van Umhlanga Rocks as gewilde strandoord en woongebied, en steeds meer hotelle en ander toeristegeriewe is geopen. Sir Marshall het ook riksjas aan Durban bekend gestel. Die strandhut is in die 1930's uitgebou tot die bekende Oyster Box-vyfsterhotel.

Umhlanga het in 1970 munisipale status verwerf, en twee jaar later is die voorstad La Lucia ingelyf by die dorp. Vanaf die 1980's het die dorpsgebied binnelands begin uitbrei. Umhlanga, en hier veral die vroeëre suikerrietvelde van Umhlanga Ridge, het die fokuspunt van ontwikkeling in die Groter Durbangebied geword. Net soos in die geval van Johannesburg, waar besighede hul kantore na die welgestelde voorstad Sandton verskuif het, het ook Umhlanga tot Durban se sakedistrik ontwikkel. In 2010 is Durban se internasionale lughawe na La Mercy verskuif en as Koning Shaka Internasionale Lughawe heropen.

Umhlanga Rocks is 'n strandoord met hotelle en woonstelgeboue, waaronder die Cabana Beach-hotel, die Beverly Hills-hotel, die Oyster Box-hotel, die Umhlanga Sands-hotel en die Pearls of Umhlanga-woonstelle. Die meeste geboue bied 'n uitsig oor die strand en die rooi-wit vuurtoring.

Umhlanga Ridge is 'n nuwe sake- en woonbuurt met winkelgeriewe soos die "Gateway Theatre of Shopping"-winkelsentrum (een van die grootstes in die land), motorhandelaars, 'n privaathospitaal en talle kantore. Dit het op 'n heuwel ontstaan wat oor die Indiese Oseaan uitkyk en is grotendeels op voormalige plantasiegrond gebou.

In die dorpsentrum, wat deur 'n padnetwerk met grootpaaie soos die N2 verbind word, is nuwe strate met voetgangerlane, parke en openbare ruimtes aangelê.

Die Natalse Haaibeheerraad is in Umhlanga Rocks geleë waar die eerste haainet opgerig is in 1962. Vandag word meer as 400 nette by 46 strande bedien oor 'n afstand van 350 km; vanaf Port Edwardstrand tot by die mond van die Tugelarivier. Die outomatiese vuurtoring by Umhlanga Rocks is in 1953 gebou.

Net noord van Umhlanga het die Breakers-strandoord ontstaan. Dit is digby die Umhlanga-strandmeernatuurbewaringsgebied geleë. Rondom die strandmeer is digte subtropiese kusbosse met wandelpaaie. Die gebied het 'n ryk dierelewe met talle ape, bosbokke en talle voëlspesies. Eweneens noord van Umhlanga het die "Sun International"-hotelgroep hul kasino- en vermaakkompleks "Sibaya Casino & Entertainment Kingdom" geopen. Naas die kasino het ook restaurante, kroeë en konferensiegeriewe ontstaan.

Umdloti, langs die strandmeer van die gelyknamige rivier is in vergelyking met Umhlanga, 'n rustiger strandoord met kleiner woonstelgeboue en uitgebreide sandstrande.




</doc>
<doc id="56969" url="https://af.wikipedia.org/wiki?curid=56969" title="Oaxaca de Juárez">
Oaxaca de Juárez

Oaxaca de Juárez is 'n stad in die suide van Meksiko wat in 1532 in 'n vallei van die bergreeks Sierra Madre del Sur gestig is. Die stad het 'n bevolking van 265 006 in 2010 gehad en het 'n oppervlakte van 85,48 km².

Die historiese sentrum van Oaxaca is saam met die Argeologiese terrein van Monte Albán in 1987 deur UNESCO as wêrelderfenisgebied gelys.



</doc>
<doc id="56974" url="https://af.wikipedia.org/wiki?curid=56974" title="Golo Mann">
Golo Mann

Golo Mann (* 27 Maart 1909 in München; † 7 April 1994 in Leverkusen; eintlik "Angelus Gottfried Thomas Mann") was 'n Duits-Switserse geskiedkundige, publisis en skrywer.

Golo Mann was die derde kind van die Nobelpryswenner vir Literatuur Thomas Mann en sy vrou Katia. Hy het filosofie en geskiedenis gestudeer en in Heidelberg onder Karl Jaspers gepromoveer. Ná die magsoorname van Adolf Hitler en sy Nasionaal-Sosialistiese Duitse Werkersparty in Januarie 1933 het Golo Mann, wat onder die vroegste kritici van Hitler se beweging gereken word, eers na Frankryk en later na Switserland geëmigreer. Hy was dosent in St. Cloud en aan die Universiteit van Rennes in Bretagne. Tussen 1937 en 1940 was hy redakteur van die Zürichse tydskrif "Maß und Wert". 

As oorlogsvrywilliger is Golo Mann in Frankryk geïnterneer, maar het in die najaar van 1940 daarin geslaag om na die Verenigde State te vlug. Vanaf 1942 was hy professor vir geskiedenis aan die Olivet College en aan die Claremont Men's College. Teen die middel van die 1950's het hy na Duitsland teruggekeer en hom later in Switserland gevestig.

Hy was tussen 1958 en 1959 gasprofessor in Münster, Noordryn-Wesfale en van 1960 tot 1964 professor vir politieke wetenskap aan die "Technische Hochschule Stuttgart". Daarna was hy as vrye publisis werksaam en het invloedryke kommentaar op die politieke gebeure gelewer. Hy het intensiewe kontak met Duitse politici soos die bondskanseliers Konrad Adenauer en Willy Brandt onderhou. Vir die laasgenoemde was hy as raadgewer opgetree en openlik sy sogenaamde "Ostpolitik" gesteun wat op ontspanning met die Oosbloklande gemik was. Mann het egter krities teenoor die linkse studentebeweging van 1968 gestaan.

Sy steun vir die konserwatiewe Beierse eerste minister Franz Josef Strauß, die kanselierkandidaat vir die Christen-Demokratiese party CDU/CSU in die algemene verkiesing van 1980, het vir baie as 'n verrassing gekom.

Mann se historiese werke word by die invloedrykste Duitse publikasies in dié genre gereken. As behoudende geskiedkundige volg hy in teenstelling met baie van sy kollegas nie soseer maatskaplike teorieë nie, maar plaas die historiese figuur as mens sentraal in sy werke. Sy bekendste publikasies sluit die "Deutsche Geschichte des 19. und 20. Jahrhunderts" ('n standaardwerk oor die "Duitse geskiedenis van die 19de en 20ste eeu") in wat in 1958 verskyn het en waarvan miljoene eksemplare in nege tale verkoop is, asook sy outobiografie "Erinnerungen und Gedanken." 

Ook sy Wallenstein-biografie van 1971 ("Wallenstein. Sein Leben erzählt von Golo Mann") het danksy Golo Mann se meesterlike narratiewe styl met tallose historiese bronne, wat die vroeë 17de eeu lewendig laat word en Albrecht von Wallenstein as geniale veldheer, heerser en ekonoom uitbeeld, 'n groot sukses en blitsverkoper geword waarvan twee miljoen eksemplare verkoop is. Golo Mann het sy eerste essay or Wallenstein reeds in 1934 gepubliseer.


</doc>
<doc id="56977" url="https://af.wikipedia.org/wiki?curid=56977" title="Opole">
Opole

Opole [ɔ'pɔlɛ], Duits: "Oppeln", is 'n Poolse stad in die historiese gewes Bo-Silesië. Opole, wat tussen Wrocław ("Breslau") en Katowice ("Kattowitz") in die suidweste van die land geleë is, is vandag die administratiewe sentrum van die gelyknamige woiwodskap.

Die stad het oorspronklik in die 8ste eeu as vesting van die Opolane, 'n Wes-Slawiese stam, op 'n klein eiland in die Oder-rivier ontstaan. In die vroeë 13de eeu het hertog Kasimir I (1178–1230) hier 'n koopmansstad laat stig, waarskynlik volgens Vlaamse Reg.

Opole met sy uitgestrekte stadsgebied en harmoniese voorkoms staan in Pole onder meer as gasheerstad van die Poolse sangfees bekend. Die stad is daarnaas die sentrum van 'n gebied met 'n beduidende minderheid Duitssprekendes, alhoewel die persentasie etniese Duitsers in Opole self net sowat drie persent beloop.

Opole is die setel van 'n Rooms-Katolieke biskop en huisves 'n universiteit (met die eerste ooms-Katolieke fakulteit in Pole), 'n tegniese universiteit, 'n kuns- en musiekskool asook wetenskaplike instellings.


</doc>
<doc id="56978" url="https://af.wikipedia.org/wiki?curid=56978" title="Central Intelligence Agency">
Central Intelligence Agency

Die Central Intelligence Agency (afgekort: "CIA", Afrikaans: "Amerikaanse Intelligensiediens" of "Sentrale Intelligensiediens") is die buitelandse intelligensiediens van die Verenigde State van Amerika. Hulle is verantwoordelik vir die verkryging en analise van inligting oor regerings, maatskappye en persone. Die CIA lewer hierdie inligting aan die verskillende afdelings van die Amerikaanse owerheid.




</doc>
<doc id="56983" url="https://af.wikipedia.org/wiki?curid=56983" title="OAK (vliegtuigkorporasie)">
OAK (vliegtuigkorporasie)

OAK (Russies Объединённая Авиастроительная Корпорация, "Obedinjonnaja Awiastroitelnaja Korporatsija", Engels "United Aircraft Corporation") is 'n Russiese lugvaartkonsortium wat uit dié land se grootste vliegtuigvervaardigers Soechoi, Mikojan-Goerewitsj, Toepolef PSC, Iljoesjin en IRKUT (Berijef en Jakowlef) bestaan.

Meer as 80 persent van OAK se aandele word deur die Russiese regering gehou. Die maatskappy konsolideer privaat en staatsbeheerde Russiese vliegtuigvervaardigers wat by die ontwerp, vervaardiging, bemarking en verkoop van militêre, passasiers-, vrag- en onbemande vliegtuie betrokke is.


</doc>
<doc id="56986" url="https://af.wikipedia.org/wiki?curid=56986" title="Wallenstein (televisiereeks)">
Wallenstein (televisiereeks)

Wallenstein is 'n historiese televisiereeks in vier dele wat in koproduksie deur die Duitse, Oostenrykse en Switserse openbare uitsaaiers ZDF, ORF en SRF in 1978 vervaardig is en die lewe en militêre loopbaan van die Boheemse militaris en politikus Albrecht von Wallenstein (1583−1634) behandel. Die Duitse toneelakteur Rolf Boysen (1920−2014) het die titelrol vertolk. Die draaiboek, wat deur Leopold Ahlsen geskryf is, baseer op die historikus Golo Mann se gelyknamige biografie van 1971. 



</doc>
<doc id="56987" url="https://af.wikipedia.org/wiki?curid=56987" title="Helpmekaar, KwaZulu-Natal">
Helpmekaar, KwaZulu-Natal

Helpmekaar is 'n dorpie in die Zoeloelandstreek van KwaZulu-Natal, Suid-Afrika. Die naam is afkomstig van die dae van die togryers; hulle het mekaar gehelp om oor 'n sekere nek te kom aangesien paaie nie bestaan het nie. Die Zoeloenaam vir die plek is "Mankamane" (die plek van dikmelk). Die dorp het 'n beduidende rol in die Tweede Vryheidsoorlog sowel as die Anglo-Zoeloe-oorlog gespeel.



</doc>
<doc id="56988" url="https://af.wikipedia.org/wiki?curid=56988" title="Elandslaagte">
Elandslaagte

Elandslaagte is 'n dorpie op die N11 nasionale pad in KwaZulu-Natal, Suid-Afrika. 'n Groot geveg, die Slag van Elandslaagte, het hier plaasgevind tydens die Tweede Vryheidsoorlog. 'n Spoorlyn gaan ook deur die dorpie.




</doc>
<doc id="56989" url="https://af.wikipedia.org/wiki?curid=56989" title="Slag van Elandslaagte">
Slag van Elandslaagte

Die Slag van Elandslaagte het plaasgevind op 21 Oktober 1899 by Elandslaagte in KwaZulu-Natal, Suid-Afrika tydens die Tweede Vryheidsoorlog.

Generaal Johannes Kock en 700 man is opdrag gegee om die spoorlyn tussen Ladysmith en Dundee op te blaas. Dit sou die Britte daarvan weerhou het om troepe per trein na die Transvaal te stuur. Kock het egter te naby die Britse vesting by Ladysmith verby beweeg en sy posisie het aan die Britte bekend geraak.

Toe generaal sir George White, bevelvoerder van Ladysmith, bewus geraak het van die Boere het hy generaal John French met 'n sterk mag gestuur om hulle te verdryf – waarin hy geslaag het. Dit was een van die vroeë Britse suksesse van die oorlog. 'n Aanval deur die Lansiers het swaar verliese veroorsaak. Generaal Kock het later in gevangeskap aan sy wonde beswyk.




</doc>
<doc id="56993" url="https://af.wikipedia.org/wiki?curid=56993" title="Johannes Hermanus Michiel Kock">
Johannes Hermanus Michiel Kock

Johannes Hermanus Michiel Kock (Graaf-Reinet, 1835 – Elandslaagte 1899) was 'n Boeregeneraal en soldaat.

Reeds op die ouderdom van 10 was hy saam met sy vader by die Slag van Zwartkopjes en op 13 by die Slag van Boomplaats betrokke. Hy word 'n landdros in Potchefstroom en ook 'n Volksraadlid vir daardie gebied. Hy was baie betrokke by kerksake en was grotendeels verantwoordelik vir die aanvaarding van beleid dat Protestantse predikante uit staatsfondse besoldig word.

Met die uitbreek van die oorlog was hy in beheer van die Johannesburgkommando en Duitse Korps. Hy val Natal binne om die spoorlyn te gaan opblaas maar volg nie sy opdragte presies nie en raak betrokke by die Slag van Elandslaagte op 21 Oktober 1899. Hy verloor saam die slag en word gewond. 'n Paar dae later beswyk hy aan sy wonde. Sy jongste seun, regter Antonie Kock, is ook gewond en het oorleef, maar sou die laaste 43 jaar van sy lewe tot sy dood in 1948 in 'n inrigting van sielsiekes in Pretoria deurbring.



</doc>
<doc id="56994" url="https://af.wikipedia.org/wiki?curid=56994" title="J.H. Olivier">
J.H. Olivier

Jan Hendrik Olivier (1848 – 1930) was 'n Boeregeneraal tydens die Tweede Vryheidsoorlog.

Sy ouers het in die Burgersdorp omgewing gewoon en later na Zastron verhuis. Op die ouderdom van 15 sluit hy aan by die Oranje Vrystaat grenspolisie. In 1865 word hy 'n Veldkornet en veg in die laaste Basoetoe-oorlog. Hy word beloon met die plaas "Olifantsbeen" waar hy welvarend word. Hy word 'n lid van die Volksraad in 1883 vir die Caledonrivier-afdeling.

Hy was in bevel van die Rouxville en Thaba Nchu kommando's, en het met sy ma deur die Colesberg, Barkly-Oos en Dordrecht gebiede beweeg. Hy was in bevel van die Boeremagte tydens die Slag van Stormberg in Desember 1899. Later het hy saam met generaal De Wet gewerk in die oostelike Vrystaat en Brandwater-gebied. Nadat hy stry gekry het met De Wet besluit hy om by die Transvaalse magte aan te sluit. Op pad soontoe word hy gevange geneem. Hy is saam met drie van sy seuns as Boerekrygsgevangenes na Ceylon verban.



</doc>
<doc id="56998" url="https://af.wikipedia.org/wiki?curid=56998" title="Slag van Talana">
Slag van Talana

Die Slag van Talana het op 20 Oktober 1899 by die Talanakoppie naby Dundee, KwaZulu-Natal tydens die Tweede Vryheidsoorlog plaasgevind. Hierdie was die eerste geveg in die Natal arena van die oorlog en ook die eerste waar die Britse troepe kakie-uniforms gedra het.

Die geveg het op en om die Talanaheuwel (in Zoeloe beteken die naam:"die rak waarop die kosbare goed gebêre het") plaasgevind. Die heuwel is 1 442 m hoog. Op 20 Oktober 1899 het die Boeremagte onder bevel van generaal Lukas Meyer die heuwel beset en die Britse magte van majoor-generaal sir William Penn Symons aangeval. Symons se opdrag was juis om die steenkoolvelde teen die Boeremagte te beskerm. Symons is noodlottig gewond terwyl hulle probeer het om die Boeremagte te verdryf. Kolonel JH Yule het die bevel oorgeneem en eindelik daarin geslaag om die Boere van die heuwel af te verdryf. Dit was dus 'n Britse oorwinning.



</doc>
<doc id="56999" url="https://af.wikipedia.org/wiki?curid=56999" title="Kasteel van Puivert">
Kasteel van Puivert

Die Kasteel van Puivert (Frans: "Château de Puivert") was 'n Kathaarse kasteel waarvan die bouvalle vandag nog naby die Suid-Franse dorp Puivert in die département Aude gesien kan word. Die middeleeuse vesting is bo-oor die dorp op 'n bergpiek met 'n hoogte van 605 meter opgerig. Puivert is in die gewes Quercorb geleë, sowat 60 kilometer suid van Carcassonne en 45 kilometer oos van Foix.

Die kasteel word deur die Franse departement van kultuur sedert 1907 as 'n "monument historique" gelys. Die kasteel is sindsdien in privaat besit en het danksy die goed bewaarde bergfried as coulisse vir 'n aantal filmproduksies gedien, waaronder Roman Polanski se "The Ninth Gate" en "Le Peuple Migrateur".



</doc>
<doc id="57005" url="https://af.wikipedia.org/wiki?curid=57005" title="Tsutomu Yamaguchi">
Tsutomu Yamaguchi

Tsutomu Yamaguchi (山口 彊) (16 Maart 1916 – 4 Januarie 2010) was 'n Japannees wat die atoombomontploffings op Hirosjima en Nagasaki gedurende die Tweede Wêreldoorlog oorleef het en hy is die enigste persoon wat amptelik deur die Japannese regering erkenning ontvang het as oorlewende van albei ontploffings.

As inwoner van Nagasaki was Yamaguchi in Hirosjima op 'n sakebesoek namens sy werkgewer "Mitsubishi Swaar Industrieë" toe die stad om 8:15 op 6 Augustus 1945 gebombardeer is. Die volgende dag het hy na Nagasaki teruggekeer en, ten spyte van sy wonde, op 9 Augustus (die dag waarop Nagasaki gebombardeer is) teruggekeer werk toe. In 1957 is hy as 'n hibakusha ('n persoon wat deur die ontploffing geaffekteer is) van Nagasaki erken maar dit was eers op 24 Maart 2009 dat die Japannese regering sy teenwoordigheid in Hirosjima drie dae tevore ook erken het. Hy is op 4 Januarie 2010 aan maagkanker oorlede.

Yamaguchi is op 16 Maart 1916 gebore. Hy het by Mitsubishi Swaar Industrieë aangesluit in die 1930's en was 'n tekenaar wat olietenkers ontwerp het.

Yamagughi "het nooit gedink dat Japan 'n oorlog sou begin" nie. Hy het voortgegaan met sy werk by Mitsubishi maar binnekort het Japannese industrieë begin swaarkry as gevolg van hulpbronne wat skaars geraak het en tenkers wat gesink is. Soos wat die oorlog voortgeduur het, het hy al meer moedeloos begin raak dat hy naderhand aan gesinsmoord begin dink het deur middel van 'n oordosis slaappille, sou dit gebeur dat Japan die oorlog verloor.

Yamaguchi het in Nagasaki gewoon en gewerk maar in die somer van 1945 is hy vir drie maande na Hirosjima vir 'n sakebesoek. Op 6 Augustus het hy homself voorberei om die stad saam met twee van sy kollegas, Akira Iwanaga en Kuniyoshi Sato, te verlaat. Oppad na die treinstasie het hy agtergekom dat hy sy hanko ('n soort seël) vergeet het en moes hy terugkeer om dit te gaan haal. Om 8:15 was hy op pad na die dokke toe die Amerikaanse Boeing B-29 Superfortress "Enola Gay" die Little Boy-atoombom naby die middestad, slegs 3 km weg, laat val het. Yamaguchi onthou dat hy die vliegtuig en twee klein valskerms gesien het voordat daar 'n "groot flits in die lug was en alles is omgeblaas". Die ontploffing het sy oordromme laat bars, hy was tydelik verblind en hy het talle ernstige brandwonde opgedoen op die boonste helfte van sy liggaam. Nadat hy in 'n mate herstel het, het hy na 'n nabygeleë skuiling gekruip en nadat hy uitgerus het, het hy sy kollegas gaan soek. Hulle het ook oorleef en hulle het die nag saam deurgebring in 'n bomskuiling voordat hulle die volgende dag na Nagasaki teruggekeer het. In Nagasaki het hy behandeling vir sy wonde gekry en, ten spyte daarvan dat hy erg verbind is, het hy op 9 Augustus aangemeld vir werk.

Om 11:00 op 9 Augustus was Yamaguchi besig om die Hirosjima-ontploffing aan sy opsigter te verduidelik toe die "Bockscar" die Fat Man-atoombom op Nagasaki laat val het. Sy werkplek was hier ook ongeveer 3 km van die nulpunt gewees maar hierdie keer is hy nie deur die ontploffing beseer nie. Hy was egter nie in staat om behandeling vir sy beskadigde verbande te kry nie en het vir meer as 'n week 'n hoë koors gehad.

Na die oorlog het Yamaguchi as vertaler vir die besettende Amerikaanse magte gewerk. Daarna het hy 'n skoolhoof geword voordat hy weer by Mitsubishi aangesluit het. Toe die Japannese regering atoombomoorlewendes as hibakusha erken het in 1957, het Yamaguchi se identifikasie aangedui dat hy slegs in Nagasaki teenwoordig was. Yamaguchi was gelukkig hiermee en was tevrede dat hy relatief gesond was en sy verlede agter hom kon plaas.

Soos hy ouer geword het, het sy opinies oor die gebruik van kernwapens verander. In die tagtigerjare het hy 'n boek oor sy wedervaringe geskryf ("Ikasareteiru inochi") en is hy genooi om deel te neem aan 'n dokumentêr in 2006 oor 165 dubbel-atoombomoorlewendes (bekend as nijū hibakusha in Japan) getiteld "Twee Keer Oorleef: Die Dubbelgebombardeerdes van Hiroshima en Nagasaki" ( "Twice Survived: The Doubly Atomic Bombed of Hiroshima and Nagasaki") wat by die Verenigde Nasies vertoon is. Aan die einde van die vertoning het hy gepleit vir die opheffing van kernwapens.

Yamaguchi het 'n uitgesproke voorstander van kernontmanteling geword. In 'n onderhoud het hy gesê: "Die rede waarom ek atoombomme haat is oor wat dit doen aan die waardigheid van mense." Deur middel van sy dogter gedurende 'n telefoniese onderhoud het hy gesê: "Ek kan nie verstaan waarom die wêreld nie die sieleangs van kernwapens kan verstaan nie. Hoe kan hulle aanhou om hierdie wapens te vervaardig?"

Op 22 Desember 2009 het die Kanadese regisseur James Cameron en skrywer Charles Pellegrino Yamaguchi ontmoet terwyl hy in 'n hospitaal in Nagasaki was waar hulle die idee van 'n rolprent oor die kernwapens bespreek het. "Ek dink dit is Cameron en Pellegrino se lotsbestemming om 'n rolprent oor kernwapens te maak," het Yamaguchi gesê.

Aanvanklik het Yamaguchi geen behoefte gevoel om die aandag te vestig op sy dubbeloorlewende-status nie. Soos wat hy ouer geword het, het hy egter gevoel dat sy lot so beskik was en in Januarie 2009 het hy aansoek gedoen vir dubbele erkenning. In Maart 2009 is dit deur die Japannese regering aanvaar, wat beteken het dat Yamaguchi die enigste amptelik-erkende oorlewende van albei ontploffings was. Na aanleiding van die erkenning het Yamaguchi gesê: "My dubbele blootstelling aan bestraling is nou 'n amptelike regeringsdokument. Dit kan vir die jonger generasie die afskuwelike geskiedenis van die atoombomme vertel selfs nadat ek oorlede is."

Yamaguchi het die gehoor in een van sy ore verloor as gevolg van die Hirosjima-ontploffing. Hy het ook tydelik bles geword en sy dogter onthou dat hy gedurig verbind was tot sy 12-jaar oud was. Ten spyte hiervan het Yamaguchi 'n gesonde lewe gely. Hy het egter later in sy lewe aan bestralingsverwante siektes begin ly waaronder katarakte en akute leukemie.

Sy vrou het ook aan bestralingsvergiftiging gely as gevolg van swart reën na die Nagasaki-ontploffing en is in 2008 (op 88) oorlede aan nier- en lewerkanker na 'n leeftyd van kwale. Al drie sy kinders ly aan gesondheidsprobleme wat volgens hulle van hulle ouers se blootstelling geërf is.

In 2009 het Yamaguchi gehoor dat hy maagkanker het. Hy is op 4 Januarie 2010 op 93-jarige ouderdom in Nagasaki oorlede.
1 Toshiko Yamaguchi was 60 in Maart 2009 en sou in 1960 of 1961 12 gewees het.



</doc>
<doc id="57006" url="https://af.wikipedia.org/wiki?curid=57006" title="Johannes van Melle">
Johannes van Melle

Johannes van Melle (Goes, 11 Februarie 1887 - Johannesburg, 8 November 1953), was 'n Nederlandse en Suid-Afrikaanse skrywer. Sy skrywersnaam was "Jan van Melle".

Sy bekendste boek is "Bart Nel", 'n klassieke werk van die Afrikaanse letterkunde. Dit vertel die verhaal van 'n boer wie se ontembare gees hom in staat stel om die verwoesting en verlies van sy plaas tydens die oorlog te oorleef, en wat deur sy vrou en familie verlaat word.

Hy het hom in Nederland as onderwyser bekwaam en in 1906 na Suid-Afrika gekom, waar hy onder meer op Dullstroom en in die distrikte Wakkerstroom en Bronkhorstspruit skoolgehou het. In 1909 is hy terug na Nederland en sedert 1913 het hy hom permanent in Suid-Afrika gevestig. 

Gedurende die Rebellie van 1914 het hy hom aan die Rebelle se kant geskaar. Hy is op 18 November 1953 in Johannesburg oorlede. Van Melle het aanvanklik in Nederlands geskryf en sy eerste publikasie was "Gedichten uit Zuid-Afrika" (1920). Daarna het hy hom op die prosa toegelê en sy eerste Nederlandse prosa het in Het Hollands Weekblad verskyn. 

Hierdie werk is later gebundel en is in 1933 met die titel "Het stadje op 't groene" "eiland" gepubliseer. Vroeër is sy sketse en kortverhale wat in die Pretoriase blad "De Spektator" verskyn het, in "Zuid-Afrikaanse schetsen" (1920) gebundel. Nadat hy hom in 1924 as onderwyser in Johannesburg gevestig het, het hy in Afrikaans begin skryf en "Dawid Booysen" (1933) was Van Melle se eerste roman. 

Van Melle se fyn, objektiewe waarneming van die mens met sy gebreke, maar ook sy egtheid en idealisme, is reeds in hierdie roman, soos in al sy werk later, opvallend. Sy bekendste roman, "Bart Nel", het in 1936 onder die titel "Bart Nel, de opstandeling" verskyn. Hoewel die roman in Nederlands geskryf was, was die dialoog in Afrikaans. In 1942 het hy die boek in Afrikaans verwerk onder die titel "En ek is nog hy" en later is dit weer as "Bart Nel" herdruk. 

Ook "Een" "lente verspeeld" (1949) is later in Afrikaans as Verspeelde lente (1961) uitgegee. "Bart Nel en Verspeelde" "lent"e is in onderskeidelik 1980 en 1982 vir die Afrikaanse televisiediens van die SAUK opgeneem. Van Melle se derde roman, "Saad wat opkom", het in 1949 verskyn. Van Melle was veral bekend om sy baie verdienstelike kortverhale, wat reeds sedert 1924 in Afrikaanse tydskrifte verskyn het. 

Hierdie kortverhale het in agt bundels verskyn, naamlik "Oom Freek le Grange se derde vrou" (1935), "Oom Daan en die dood" (1938), "Vergesigte" (1938), "Oom Gideon ontmoet die Voortrekkers" (1938), "Mense gaan verby" (1940), "Venster aan die straat" (1940), "Paaie wat wegraak" (1941) en "Begeestering" (1943). "Die huwelik van Pop le Roux" (1935) en "Wraak" (1937) is twee toneelstukke wat op van sy prosawerke gebaseer is. 

Van Melle se oeuvre:




</doc>
<doc id="57007" url="https://af.wikipedia.org/wiki?curid=57007" title="Ignaz Semmelweis">
Ignaz Semmelweis

Ignaz Philipp Semmelweis (ook soms geskryf Hongaars Semmelweis Ignác Fülöp, 1 Julie 1818 – 13 Augustus 1865) was ’n Hongaarse arts wat bekend is as ’n pionier van antiseptiese prosedures. Hy is beskryf as die “redder van moeders” nadat hy ontdek het dat die voorkoms van kraamkoors drasties verminder kan word deur die hande te ontsmet in verloskundige klinieke. Kraamkoors was algemeen in hospitale in die middel 19de-eeu en dikwels dodelik met ’n mortaliteitskoers van 10 tot 35%. Semmelweis het die teorie van handewas met gechloreerde kalkoplossings voorgeskryf in 1847 terwyl hy in die Wene Algemene Hospitaal se Eerste Verloskundige Kliniek gewerk het waar dokters se afdeling drie keer die mortaliteit van vroedvroue gehad het. Hy het die boek "Etiologie, Konsep en Voorkoming van Kraamkoors" uitgegee met sy bevindinge daarin.

Ten spyte van verskeie uitgawes van resultate waar handwassery mortaliteit tot onder 1% verminder het, het Semmelweis se waarnemings gebots met die bestaande wetenskaplike en mediese opinies van die tyd en sy idees is deur die mediese gemeenskap verwerp. Party dokters het aanstoot geneem oor die suggestie dat hulle hulle hande moet was en Semmelweis kon geen aanvaarbare wetenskaplike verklaring vir sy bevindinge verskaf nie. Semmelweis se praktyk het eers jare na sy afsterwe wydverspreide aanvaarding verkry toe Louis Pasteur die kiemteorie bevestig het. In 1865 is Semmelweis opgeneem in ’n psigiatriese hospitaal, waar hy in die ouderdom van 47 aan bloedvergiftiging oorlede is.

Ignaz Semmelweis is gebore op 1 Julie 1818 in die Tabán, ’n distrik van Boeda in die huidige Boedapest, Hongarye (destyds deel van die Habsburgryk). Hy was die vyfde kind van tien van ’n welvarende kruideniersgesin met Josef en Teresia Müller Semmelweis as ouers.

Sy vader, Josef Semmelweis (1778–1846), is in Kismarton (destyds in Hongarye) gebore. Josef het toestemming in 1806 verkry om ’n besigheid in Boeda te begin en in dieselfde jaar het hy ’n groothandelaar geopen met speserye en algemene verbruiksgoedere. genaamd "zum Weißen Elephanten" (na die Wit Olifant) in Meindl-Haus in Tabán (vandag se Apródstraat 1-3, Semmelweismuseum van Mediese Geskiedenis) Teen 1810 was hy ’n ryk man toe hy met Teresia Müller, dogter van die bekende koetsbouer Fülöp Müller getrou het.

Semmelweis het aanvanklik regte studeer aan die Universiteit van Wene in die herfs van 1837, maar in die volgende jaar, ween nou onbekende redes, het hy oorgeskakel na geneeskunde. Hy het in 1844 ’n doktersgraad in geneeskunde verwerf. Nadat hy nie daarin kon slaag om ’n afspraak in ’n kliniek vir interne geneeskunde te kry nie, het Semmelweis besluit om in verloskunde te spesialiseer. Van sy leermeesters was Carl von Rokitansky, Josef Škoda en Ferdinand von Hebra.

Semmelweis is op 1 Julie 1846 aangestel as professor Johann Klein se assistent in die "Eerste Verloskundige Kliniek" van die Algemene Hospitaal van die Stad Wene. In vandag se terme sou hy ’n “hoofgeneesheer” wees. Sy pligte was om elke oggend die pasiënte te ondersoek ter voorbereiding van die professor se rondtes, toesig te hou oor moeilike bevallings, studente van verloskunde leer en klerk wees oor rekords.

Kraaminrigtings is regoor Europa opgerig om probleme van babamoord van buite-egtelike kinders aan te spreek. Hulle is opgestel as gratis instellings en het sorg aan die babas gebied. Dit het die instellings gewild gemaak onder minderbevoorregte vroue en prostitute. In ruil vir die gratis diens sou die vroue onderhewig wees aan dokters en vroedvrou vir opleiding. Daar was twee kraamklinieke in die Weense hospitaal. Die "Eerste Kliniek" het ’n gemiddelde moederlike sterftesyfer van 10% gehad weens kraamkoors. Die "Tweede Kliniek" se koers was aansienlik laer met ’n gemiddeld van minder as 4%. Dit was buite die hospitaal ook bekend. Die twee klinieke het daagliks om die beurt vroue ingeneem maar die vroue het begin smeek om in die Tweede Kliniek opgeneem te word weens die slegte reputasie van die Eerste Kliniek. Party vroue het selfs liewer op straat geboorte geskenk en dan gesê dat dit plotseling gebeur het op pad na die kliniek (die praktyk was bekend as "straatgeboortes"), wat beteken het dat hulle steeds in aanmerking kom vir kindersorgvoordele sonder dat hulle in die kliniek hoef opgeneem te word. Semmelweis was verbaas dat kraamkoors minder was onder vroue wat op straat gekraam het. “Vir my het dit logies geblyk dat pasiente wat straatgeboortes ervaar het net so gereeld siek sou word as diegene wat in die hospitaal gekraam het. […] Wat het diegene beskerm wat buite die kliniek gekraam het, weg van die vernietigende onbekende endemiese invloede?”

Semmelweis was ontsteld en het letterlik siek geword omdat sy Eerste Kliniek ’n baie hoër sterftesyfer weens kraamkoors gehad het as die Tweede Kliniek. Dit “het my so ellendig laat voel dat die lewe waardeloos was”. Die twee klinieke het amper dieselfde tegnieke gebruik en Semmelweis het deur ’n noukeurige proses begin om alle moontlike verskille, insluitend religieuse praktyke, uit te skakel. Die enigste groot verskil was die indiwidue wat daar gewerk het. Die Eerste Kliniek was die onderwysdiens vir mediese studente terwyl die Tweede Kliniek gekies is in 1841 vir die opleiding van vroedvroue.

Hy het “oorbevolking” as ’n oorsaak uitgesluit aangesien die Tweede Kliniek altyd meer pasiënte gehad het en die sterftesyfer nietemin laer was. Hy het ook klimaat as ’n oorsaak uitgesluit omdat die klimaat by die twee klinieke dieselfde was. Die deurbraak het in 1847 plaasgevind na die dood van sy goeie vriend Jakob Kolletschka wat per ongeluk met ’n student se ontleedmes gesteek is terwyl hy ’n nadoodse ondersoek gedoen het. Kolletschka se lykskouing het ’n soortgelyke patologie getoon wat die vroue wat aan kraamkoors oorlede is, gehad het. Semmelweis het onmiddellik ’n verband tussen kadaweragtige vergiftiging en kraamkoors voorgestel.

Hy het tot die gevolgtrekking gekom dat hy en die mediese studente “kadaweragtige deeltjies” op hul hande gedra het van die lykskouingskamer na die pasiënte wat hulle in die Eerste Kliniek ondersoek het. Dit het verduidelik hoekom die vroedvroustudente in die Tweede Kliniek, wat nie betrokke was by lykskouings nie en dus geen kontak met lyke gehad het nie, ’n baie laer sterftesyfer gehad het.

Die kiemteorie was nog nie ontwikkel nie. Semmelweis het dus tot die gevolgtrekking gekom dat onbekende “kadaweragtige materiaal” die oorsaak van kraamkoors was. Hy het ’n beleid vir die gebruik van gechloreerde kalk (moderne kalsiumhipochloried wat in huishoudelike chloorblykmiddel te vinde is) ingestel vir dokters om hul hande te was na ’n lykskouing en voor die ondersoeking van pasiënte. Hy het dit gedoen omdat hy gevind het dat die gechloreerde oplossing die beste gewerk het om die vrot reuk van besmette lykskouingsweefsel te verwyder, wat sodoende waarskynlik die kousale “giftige” of besmettende “kadaweragtige” agente vernietig wat veronderstel is om deur die materiaal oorgedra te word.

Die resultaat was dat die sterftesyfer met 90% geval het in vergelyking met dié van die Tweede Kliniek. Die sterftesyfer in April 1847 was 18,3%; nadat handewas in middel Mei ingestel is, was die sterftesyfer in Junie 2,2%, Julie 1,2%, Augustus 1,9% en, vir die eerste keer sedert die bekendstelling van anatomiese oriëntasie, was die sterftesyfer nul vir twee maande na hierdie ontdekking.

Semmelweis het ontdek dat gevalle van kraamkoors drasties verminder kon word indien dokters hul hande in ’n chlooroplossing gewas het voordat ginekologiese ondersoeke gedoen is.

Terwyl hy die assistent van die professor in die kraamkliniek by die Algemene Hospitaal van die Stad Wene in Oostenryk in 1847 was, het Semmelweis die was van hande in ’n gechloreerde kalkoplossing voorgestel vir interns wat outopsies moes uitvoer. Dit het onmiddellik die voorkoms van dodelike kraamkoors van ongeveer 10% (enigiets tussen 5 en 30%) na ongeveer 1-2%. In daardie jare is siektes toegeskryf aan baie verskillende en onverwante oorsake. Elke saak is as uniek beskou, net soos elke mens ook uniek is. Semmelweis se veronderstelling dat daar slegs een oorsaak was en dat sindelikheid al was wat saak gemaak het, was buitengewoon vir die tyd en is ruimskoots geïgnoreer, verwerp of bespotlik gemaak. Hy is afgedank by die hospitaal weens politieke redes en deur die Weense mediese gemeenskap geteister – tot so ’n mate dat hy uiteindelik na Pest verhuis het.

Semmelweis was diep verontwaardig oor die onverskilligheid van die medici en hy het ope en toenemend kwaai briewe aan prominente Europese verloskundiges geskryf waarin hy hulle by tye uitgemaak het as onverantwoordelike moordenaars. Sy tydgenote, insluitend sy vrou, het geglo dat hy besig was om mal te word en in 1865 is hy in ’n psigiatriese inrigting opgeneem. In ’n ironiese speling van die lot is hy daar oorlede aan bloedvergiftiging slegs 14 dae nadat hy opgeneem is, waarskynlik omdat die wagte hom so erg toegetakel het. Semmelweis se gebruik het eers jare na sy dood wydverspreide aanvaarding gekry toe Louis Pasteur die kiemteorie bevestig het. Dit het ’n teoretiese verklaring vir Semmelweis se bevindings gebied. Semmelweis word vandag beskou as ’n pionier van antiseptiese prosedures.

Semmelweis se waarneminge was in konflik met die bestaande wetenskaplike en mediese opvattings van daardie tyd. 'n Belangrike lering in die teorie van siektes was die sg. wanbalans van die basiese “vier humores” (bloed, geel gal, swart gal en slym) in die liggaam, ’n teorie bekend as bloeddiskrasie, waarvoor die hoofbehandeling bloedaftapping was. Mediese handboeke van daardie tyd het beklemtoon dat elke geval van siekte uniek was (die gevolg van ’n persoonlike wanbalans) en dit was baie moeilik vir die medici om elke pasiënt se unieke situasie presies vas te stel.

Die bevindinge van outopsies van gestorwe vroue het ’n verwarrende menigte fisiese tekens getoon, wat die oortuiging beklemtoon het dat kraamkoors nie slegs een nie, maar baie verskillende, tog ongeïdentifiseerde, siektes was. Semmelweis se bevinding — dat alle gevalle van kraamkoors teruggevoer kon word na een enkele oorsaak: die gebrek aan sindelikheid — was eenvoudig onaanvaarbaar. Sy bevindinge het ook gebots met die gangbare opvatting dat siektes versprei in die vorm van “slegte lug”, ook bekend as miasmas (skadelike dampe) of vaagweg as “ongunstige atmosferies-kosmies-terrestriële invloede”. Semmelweis se baanbrekende idee was in teenstelling met alle bestaande mediese opvattings.

Die gevolg was dat sy idees deur die mediese gemeenskap verwerp is. Ander meer subtiele faktore kon ook ’n rol gespeel het. Sommige dokters het byvoorbeeld aanstoot geneem teen die voorstel dat hulle hulle hande moet was; hulle het gevoel dat hulle sosiale status as here teenstrydig sou wees met die idee dat hulle hande vuil sou wees.

Meer spesifiek is Semmelweis se idees afgeskiet weens ’n gebrek aan ’n wetenskaplike basis aangesien hy geen aanvaarbare verklaring vir sy bevindinge kon verskaf nie. Sulke wetenskaplike verklarings was slegs dekades later moontlik toe die kiemteorie ontwikkel is deur Louis Pasteur, Joseph Lister en andere.

Gedurende 1848 het Semmelweis die omvang van sy handewasprotokol verbreed deur alle instrumente wat met pasiënte in aanraking kom, ook te was. Hy het ’n tydreeksanalise van die sterftesyfers gedoen om sy sukses in die basiese verdwyning van kraamkoors in die hospitaal, te boekstaaf.

Teen die einde van 1847 het verslae van Semmelweis se werk oor Europa begin versprei. Semmelweis en sy studente het briewe geskryf aan die direkteure van verskeie prominente kraamklinieke waarin hulle hul waarnemings beskryf het. Ferdinand von Hebra, redakteur van ’n leidende Oostenrykse mediese tydskrif, het in die Desember 1847 en April 1848 uitgawes Semmelweis se ontdekkings aangekondig. Von Hebra het aangevoer dat Semmelweis se werk ’n praktiese betekenis gehad het wat vergelykbaar was met dié van Edward Jenner se voorstelling van koeipokinentings om pokke te voorkom.

In laat-1848 het een van Semmelweis se studente ’n lesing geskryf waarin Semmelweis se werk verduidelik word. Die lesing is aangebied voor die Koninklike Mediese en Sjirurgiese Gemeenskap in Londen en ’n resensie in "The Lancet", ’n prominente mediese tydskrif. ’n Paar maande later het een van Semmelweis se ander voormalige studente ’n soortgelyke opstel in ’n Franse tydskrif gepubliseer.

Soos verslae van die dramatiese vermindering in sterftesyfers in Wene deur Europa gesirkuleer is, het Semmelweis rede gehad om te glo dat die praktyk van gechloreerde handewas ruimskaals toegepas sou word waardeur tienduisende lewens gered sou word. Vroeë reaksies op sy werk het egter duidelike tekens van broeiende gevaar getoon. Sommige geneeshere het sy aansprake duidelik verkeerd geïnterpreteer. James Young Simpson het byvoorbeeld geen verskil gesien tussen Semmelweis se baanbrekende bevindinge en die Britse idee, dat kraamkoors aansteeklik is, wat deur Oliver Wendell Holmes in 1843 voorgestel is nie. Aanvanklike terugvoer op Semmelweis se werk was selfs dat “hy niks nuuts gesê het nie”.

Semmelweis het in werklikheid teen alle ontbindende organiese materiaal gewaarsku, nie slegs teen ’n spesifieke besmetting wat ontstaan het by slagoffers van kraamkoors nie. Hierdie wanvoorstelling, en ander soortgelykes, het deels voorgekom omdat Semmelweis se werk slegs bekend was aan die hand van tweedehandse verslae wat geskryf is deur sy kollegas en studente. Teen hierdie kritieke stadium het Semmelweis nog niks gepubliseer nie. Hierdie en soortgelyke wanvoorstellings sou voortgaan om besprekings van sy werk regdeur die eeu te verduister.

Sommige verslae beklemtoon dat Semmelweis geweier het om sy metode amptelik aan die geleerde kringe in Wene te kommunikeer, en hy was ook nie ywerig om dit op papier te verduidelik nie.

In 1848 het ’n reeks rewolusies oor Europa getrek. Die gevolglike politieke onrus sou Semmelweis se loopbaan raak. Op 13 Maart 1848 het studente in Wene betoog ten gunste van uitgebreide burgerregte, insluitend verhoor deur ’n jurie en vryheid van uitdrukking. Die betoging is gelei deur mediese studente en jong fakulteitslede en hulle is ondersteun deur werkers van die buitewyke. Twee dae later het betogings en opstande in Hongarye gelei tot die Hongaarse Rewolusie van 1848 en ’n volskaalse oorlog teen die Habsburgs van die Keiserryk Oostenryk. In Wene is die Maart-betoging opgevolg deur maande van algemene onrus.

Daar is geen getuienis dat Semmelweis persoonlik betrokke was in die gebeure van 1848 nie. Dit is bekend dat sommige van sy broers gestraf is vir aktiewe deelname in die Hongaarse onafhanklikheidsbeweging en dit lyk waarskynlik dat die Hongaarsgebore Semmelweis simpatiek teen die saak was. Semmelweis se leier, professor Johann Klein, was ’n konserwatiewe Oostenryker en waarskynlik verontrus oor die onafhanklikheidsgebeure en die ander rewolusies van 1848 in die Keiserryk. Dit lyk waarskynlik dat Klein vir Semmelweis gewantrou het.

Toe Semmelweis se termyn sou verstryk, het Carl Braun ook aansoek gedoen om die betrekking van "assistent" in die Eerste kliniek, moontlik op uitnodiging van Klein. Semmelweis en Braun was die enigste twee applikante vir die pos. Semmelweis se voorganger, Franz Breit, het ’n twee-jaar verlenging ontvang. Semmelweis se aansoek om ’n verlenging is ondersteun deur Josef Škoda en Carl von Rokiransky tesame met die meeste van die mediese fakulteit. Klein het egter vir Braun aangestel. Semmelweis was verplig om die verloskundige kliniek te verlaat toe sy termyn op 20 Maart 1849 verstryk het.

Die dag wat sy termyn verstryk het, het Semmelweis ’n versoekskrif na die Weense owerhede gestuur om ’n dosent (’n privaatlektor het opleiding aan studente gebied en het beperkte toegang tot universiteitsgeriewe gehad) in verloskunde te word. Semmelweis se versoek is aanvanklik, weens Klein se teenkanting, geweier. Hy het weer aansoek gedoen maar moes tot 10 Oktober 1850 wag voordat hy bevorder is tot dosent in "teoretiese" verloskunde. Die voorwaardes het hom toegang geweier tot kadawers en het hom beperk tot opleiding van studente deur slegs leer-vervaardigde mannekyne. ’n Paar dae na sy aanstelling het Semmelweis plotseling na Pest teruggekeer. Dit blyk of hy vertrek het sonder om eers sy vriende en voormalige kollegas te groet, waarteen hulle kon aanstoot neem. Volgens sy eie vertelling het hy Wene verlaat omdat hy “nie in staat was om verdere frustrasies met die Weense medici te verduur nie”.

Gedurende 1848–1849 het ongeveer troepe van die Keiserryk Oostenryk die Hongaarse onafhanklikheidsbeweging in die wiele gery deur die leiers daarvan tereg te stel of in die tronk te stop. In die proses het hulle dele van Pest vernietig. Semmelweis is waarskynlik met sy aankoms in Pest vanaf Wene in 1850 nie hartlik verwelkom nie.

Op 20 Mei 1851 het Semmelweis die relatief onbeduidende, onbetaalde werk van hoof-geneesheer van die verloskundige afdeling van die klein St. Rochus-hospitaal in Pest aanvaar. Hy het hierdie posisie vir ses jaar beklee, tot Junie 1857. Kraamkoors het hoogty gevier by die kliniek; tydens ’n besoek in 1850, net na sy terugkeer na Pest, het Semmelweis op ’n pas gestorwene afgekom, een pasiënt het ernstige pyn ervaar en vier ander was ernstig siek. Nadat hy in 1851 oorgeneem het, het Semmelweis die siekte feitlik uitgeroei. Gedurende 1851–1855 is slegs 8 pasiënte uit 933 aan kraamkoors oorlede (’n gemiddeld van 0.85%).

Ten spyte van die indrukwekkende resultate is Semmelweis se idees nie deur ander verloskundiges in Boedapest aanvaar nie. Die professor in verloskunde aan die Universiteit van Pest, Ede Flórián Birly, het nooit Semmelweis se metodes aanvaar nie. Hy het aanhou glo dat kraamkoors die gevolg was van vuilheid in die derms, daarom was uitgebreide reiniging die verkose behandeling.

Nadat Birly in 1854 oorlede is het Semmelweis vir die betrekking aansoek gedoen. Carl Braun — Semmelweis se nemesis en opvolger as Johann Klein se assistent in Wene — het ook aansoek gedoen en meer stemme van sy Hongaarse kollegas gekry as wat Semmelweis gekry het. Semmelweis is uiteindelik in 1855 aangestel maar net omdat die Weense owerhede Braun se aansoek teengestaan het omdat hy nie Hongaars magtig was nie. As professor in verloskunde het Semmelweis die was van hande in ’n gechloreerde kalkoplossing ingestel by die kraamkliniek van die Universiteit van Pest. Die resultate het weer beïndruk.

In 1857 het Semmelweis ’n aanbod om professor in kraamkunde aan die Universiteit van Zurich te wees, van die hand gewys. In dieselfde jaar is Semmelweis met Maria Weidenhoffer (1837–1910) getroud. Sy was die dogter van ’n suksesvolle handelaar in Pest en negentien jaar jonger as hy. Hulle het vyf kinders gehad: ’n seun wat kort na geboorte oorlede is, ’n dogter wat op vier maande oorlede is, ’n ander seun wat op 23 selfmoord gepleeg het, ’n ander dogter wat nooit getrou het nie en ’n derde dogter wat wel getrou en kinders gehad het.

Een van die eerste persone wat op Semmelweis se 1848-kommunikasie gereageer het, was James Young Simpson wat ’n sterk bewoorde brief geskryf het. Simpson het vermoed dat die Engelse verloskundige literatuur totaal onbekend in Wene was, anders sou Semmelweis weet dat die Engelse lankal reeds kraamkoors as aansteeklik geag het en dat hulle die was van hande in ’n gechloreerde kalkoplossing in werking sou stel om daarteen te beskerm.

Semmelweis se insigte is baie beter ontvang in Engeland as op die kontinent, maar hy is meer gereeld uitgewys as verstaan. Die Engelse het aanhou glo dat Semmelweis hulle teorie van aansteking ondersteun het. ’n Tipiese voorbeeld was W. Tyler Smith wat beweer het dat Semmelweis “baie beslissend uitgemaak het” dat “miasmas wat afgelei is van die ontledingskamer, kraamkoors sal aanhits”.

In 1856 het Semmelweis se assistent, Josef Fleischer, die suksesvolle resultate van handewas by die kraaminrigtings van St. Rochus en Pest in die Weense Mediese tydskrif ("Wiener Medizinische Wochenschrift") vermeld. Die redakteur het sarkasties opgemerk dat mense nie meer mislei moet word deur die teorie van handewas in gechloreerde kalkoplossings nie.

In 1858 het Semmelweis uiteindelik sy eie weergawe van sy werk gepubliseer in ’n essay getiteld, “Die etiologie van kraamkoors”. Twee jaar later het hy ’n tweede essay gepubliseer nl. “Die verskil in opinie tussen myself en die Engelse artse rakende kraamkoors”. In 1861 het Semmelweis uiteindelik sy groot werk gepubliseer met die titel "Die Ätiologie, der Begriff und die Prophylaxis des Kindbettfiebers" (Duits vir "Die Etiologie, Konsep en Voorkoming van Kraamkoors").

In sy boek van 1861 het Semmelweis die stadige aanvaarding van sy idees betreur: “Die meeste mediese lesingsale weerklink steeds met lesings van epidemiese kraamkoors en met diskoerse teen my teorieë. […] Die mediese literatuur van die afgelope twaalf jaar hou aan groei met verslae oor kraamkoorsepidemies en in 1854 het 400 kraampasiënte in Wene, die plek waar my teorie ontwikkel is, gesterf aan kraamkoors. In gepubliseerde mediese werke word my leer òf geïgnoreer òf aangeval. Die mediese fakulteit by Wärzburg het ’n prys toegeken vir stuk wat geskryf is in 1859 waarin my leer verwerp is.

In Berlyn het Joseph Hermann Schmidt, ’n professor in verloskunde, ingestem dat sy studente toegang tot die lykshuis kan hê terwyl hulle wag vir die kraamproses om sy gang te gaan.

Carl Braun, Semmelweis se opvolger by die eerste kliniek, het 30 oorsake vir kraamkoors geïdentifiseer in ’n handboek wat hy geskryf het; die 28ste een hiervan was kadaweragtige infeksie. Ander oorsake het bevrugting en swangerskap, uremie, druk wat geplaas word op aangrensende organe weens ’n krimpende uterus, emosionele trauma, foute in dieet, verkoeling en atmosferiese epidemiese invloede ingesluit. Die impak van Braun se sieninge is duidelik sigbaar in die toenemende syfers in die 1850’s.

Ede Flórián Birly, Semmelweis se voorganger as professor in verloskunde aan die Universiteit van Pest, het nooit Semmelweis se leer aanvaar nie; hy het aanhou glo dat kraamkoors die oorsaak van vuiligheid in die derms was.

August Breisky, ’n verloskundige in Praag, het Semmelweis se boek afgemaak as “naïef” en het daarna verwys as “die Koran van kraamteologie”. Breisky het beswaar gemaak dat Semmelweis nooit bewys het dat kraamkoors en pyamie identies is nie en hy het volgehou dat ander faktore buiten verrottende organiese materiaal ingesluit moes word in die etiologie van die siekte.

Carl Edvard Marius Levy, hoof van die kraamhospitaal in Kopenhagen en uitgesproke kritikus van Semmelweis se idees, het bedenkinge gehad oor die onspesifieke aard van kadaweragtige partikels en dat die veronderstelde hoeveelhede onredelik klein was. “Indien dr. Semmelweis sy mening beperk het rakende infeksies van lyke na "kraamkadawers" sou ek minder geneig wees tot ontkenning as wat ek is. […] En, met respek teenoor die sindelikheid van die Weense studente, blyk dit onwaarskynlik dat genoeg besmetlike materiaal of dampe geïsoleer kan word om die vingernaels om die dood van ’n pasiënt te veroorsaak.” Robert Koch het selfs later juis hierdie feit gebruik om te bewys dat verskeie besmetlike materiale lewende organismes bevat het wat in die menslike liggaam opnuut voortgebring kan word, dit wil sê dat aangesien die gif nie chemies of fisies kon werk nie, dit biologies moes wees.

By ’n kongres van Duitse dokters en natuurwetenskaplikes het die meeste sprekers, waaronder Rudolph Virchow, ’n hoogstaande wetenskaplike in sy tyd, Semmelweis se leer verwerp. Virchow se outoriteit in mediese kringe het moontlik bygedra tot die gebrek aan aanvaarding van Semmelweis se leer.

Dit is na vore gebring dat Semmelweis selfs ’n groter impak kon gehad het indien hy daarin geslaag het om sy bevindinge meer effektief te kon kommunikeer en nie die mediese gemeenskap die harnas in gejaag het nie, al het sy siening so baie opposisie gekry.

Semmelweis se advies oor gechloreerde handwasmiddels is waarskynlik baie meer invloedryk as wat hy gedink het. Baie dokters, veral in Duitsland, het bereidwillig gelyk om met die praktiese handewasmaatreëls te eksperimenteer wat deur Semmelweis voorgestel is, maar byna almal het sy basiese en baanbrekende teoretiese innovasie verwerp. Professor Gustav Adolf Michaelis van ’n kraaminrigting in Kiel het positief teenoor Semmelweis se voorstelle gereageer – hy het egter later selfmoord gepleeg omdat hy verantwoordelik gevoel het vir die afsterwe van sy nig op wie hy geëksperimenteer het nadat sy geboorte geskenk het.

Eers na sy dood het sy waarnemensgetuienis wye aanvaarding gekry; meer as twintig jaar later het Louis Pasteur se werk ’n "teoretiese" verduideliking vir Semmelweis se waarnemings gebied – die kiemteorie. As sodanig word Semmelweis se verhaal dikwels in universiteitskursusse met epistemologiese inhoud aangebied bv. wetenskapsfilosofiekursusse – dit demonstreer die deugde van empirisme of positivisme en bied ’n historiese weergawe van watter tipes kennis as wetenskaplik geag word (en dus aanvaar word) en watter nie. Dit is ironies dat Sammelweis se kritici hulself as positiviste geag het, maar selfs die positivisme het probleme in die lig van teorieë wat betowerend of bygelowig is, soos die idee dat “kadaweragtige partikels” ’n mens, na kortstondige kontak, in ’n kadawer kan omskep sonder dat enige kousale meganisme vasgestel is. Hulle kon nie Semmelweis se idees van piepklein en byna onsigbare hoeveelhede verrottende organiese materiaal as ’n oorsaak vir elke geval van kraamkoors aanvaar nie – idees wat in die afwesigheid van ’n repliserende biologiese meganisme waarskynlik na homeopatie gelyk het. Dit het vir Semmelweis se tydgenote voorgekom of hy terugkeer na die spekulatiewe teorieë van vorige dekades wat volgens sy positivistiese tydgenote so afstootlik was.

Die sogenaamde Semmelweisrefleks – ’n metafoor vir ’n sekere tipe menslike gedrag wat gekenmerk word deur ’n refleksagtige verwerping van nuwe kennis omdat dit die bestaande norme, oortuigings of paradigmas weerspreek – is genoem na Semmelweis.

Van Semmelweis se ander nalatenskappe sluit in:




 Die van “Semmelweis” word nie met ’n "ss" soos in weiss gespel nie, maar gebruik die korter agtervoegsel -weis (sonder die tweede s). Ignaz Semmelweis word uitgespreek volgens die Duitse uitspraak as volg: Ieg-nats Zem-mul-wais.


</doc>
<doc id="57013" url="https://af.wikipedia.org/wiki?curid=57013" title="Hoor my lied">
Hoor my lied

Hoor my Lied is 'n Afrikaanse rolprent wat op 16 Desember 1967 in Suid-Afrika vrygestel is. Die rolprent se regisseur was Elmo de Witt. Dit het geen ouderdomsperk nie, maar ouerleiding word aanbeveel. Dit was die eerste Afrikaanse rolprent wat meer as R1 miljoen verdien het.

Die rolprent is 'n musiekblyspel.

en andere.

Dr David Retief is 'n singende snydokter. Sy dogter is verlam nadat die twee in 'n ernstige motorongeluk betrokke was. David se kopbeserings bring mee dat hy binne twee jaar blind sal wees. Lydia de Graaff is 'n verpleegster by die hospitaal waar Retief konsulteer. Sy was deels vir die ongeluk verantwoordelik en skuldgevoelens dryf haar om hulle te help. Sy vergesel hulle na Amerika om geld in te samel vir Marietjie se behandeling. Retief se gesig versleg so dat hy later nie meer kan sien nie, dit skok Marietjie so dat sy tydens 'n opvoering opstaan en weer begin loop.



</doc>
<doc id="57016" url="https://af.wikipedia.org/wiki?curid=57016" title="Roman Polanski">
Roman Polanski

Roman Raymond Polański (internasionale spelling: Polanski; * 18 Augustus 1933 in Parys as "Rajmund Roman Liebling") is 'n Pools-Franse rolprentregisseur, rolprentvervaardiger, draaiboekskrywer en akteur. Hy het ook Franse burgerskap.

Sy bekendste rolprente sluit die grufilm "Rosemary's Baby" (1968) asook "The Pianist" (2002) in. Die laasgenoemde rolprent, 'n drama oor die Sjoa, is met die Goue Palm van Cannes en 'n "Oscar (Academy Award)" vir "Beste Regie" bekroon.


</doc>
<doc id="57017" url="https://af.wikipedia.org/wiki?curid=57017" title="Willem de Klerk">
Willem de Klerk

Dr. Willem (Wimpie) Johannes de Klerk (12 April 1928 – Johannesburg, 7 Augustus 2009) was ’n Afrikaanse akademikus, predikant, redakteur van die oggendblad "Die Transvaler" en Sondagkoerant "Rapport", stigterslid van die Demokratiese Party, die oudste broer van voormalige president F.W. de Klerk en seun van oudminister Jan de Klerk en sy vrou, Corrie. Hul oupa aan vaderskant, ds. W.J. de Klerk, was twee maal leraar van die Gereformeerde kerk Johannesburg en registrateur van die PU vir CHO van 1923 tot 1928. Hul ouma aan vaderskant was ds. De Klerk se tweede vrou, Aletta Johanna, gebore Van Rooy, 'n kleindogter van die Van Rooy-stamouers in Suid-Afrika, Johannes Cornelis van Rooy en sy vrou, Anne Holsters. Sy tante Susan Strijdom was die vrou van Suid-Afrika se vyfde eerste minister, adv. Hans Strijdom.

Dr. De Klerk is in 1953 in die Gereformeerde kerk Krugersdorp, sy eerste gemeente, bevestig. Krugersdorp is op 25 April 1896 gestig as die eerste Gereformeerde kerk op die Rand, ’n maand voor Johannesburg op 23 Mei daardie jaar. In 1957 kom sy volgende standplaas aan die beurt, Totiusdal, en in 1963 Potchefstroom-Noord. Van 1967 was hy professor aan die PU vir CHO, waar hy bly tot hy uittree as professor en predikant van die GKSA in 1973.

Carl Nöffke het in sy laaste hoofartikel as redakteur van "Die Transvaler" op 13 Augustus 1973 geskryf staatkundige afsonderlikheid is ’n beginsel wat voor elke vierskaar van moraliteit en regverdigheid verdedig kan word. Verdedig dit net gereeld en sonder enige toegewings. Die volgende dag skryf Willem de Klerk, wat van die Potchefstroomse Universiteit vir CHO Johannesburg toe gekom het om redakteur van "Die Transvaler" te word, die verwantskap van die koerant met die Nasionale Party is ’n vrywillige vennootskap op die raamwerk van basiese beleidstroom. Dis nie napraat nie, maar saampraat – en as dit verantwoord is, teenpraat. De Klerk is as redder van Perskor se vlagskip verwelkom wat die aanslag uit die Suide (van Nasionale Pers) moes afweer. Van hom skryf Dirk Richard: “Willem de Klerk het ’n skerp brein en aanpassingsvermoë, hy weet hoe om te werk en hy het ’n innemende geaardheid wat mense na hom toe aantrek.” Hy het in ’n politieke huis grootgeword. Sy vader, sen. Jan de Klerk, het as partysekretaris van die N.P. in Transvaal begin en later minister geword. Sy oom was adv. J.G. Strijdom en sy jonger broer, F.W. de Klerk, was vroeg reeds op ’n politieke koers wat uiteindelik tot minister- en presidentskap gelei het.

De Klerk het dikwels in stryd met sy vader gekom oor sy verligte uitkyk, maar sen. De Klerk was later een van sy grootste ondersteuners toe hy dikwels omstrede standpunte ingeneem het as "Transvaler"-redakteur. Voor sy aanstelling het De Klerk baie toesprake gehou en ’n verligte standpunt ingeneem in die Calvinistiese maandblad "Woord en Daad". In 1966 was hy in die oog van die storm toe hy met die benamings “verlig” en “verkramp” vorendag gekom het tydens ’n toespraak voor die SABRA-jeugkongres op Warmbad. Hy het albei soort Afrikaners bygekom en die gematigde voorgehou as die positiewe, ideale Afrikaner. Die toespraak het by die koerante uitgekom en De Klerk is as liberalis uitgeskel. "Die Transvaler" onder Nöffke was een van die platforms vir sy verguising. In "Die Vaderland" het A.M. van Schoor in ’n hoofartikel ’n gek van hom probeer maak deur hom as die “nuwe verlosser” voor te stel – die wyse man en redder wat deur sy nek praat en Afrikanerskap beledig het. Hierna is hy oorval deur uitnodigings om toesprake te lewer en sodoende het die derde begrip – die ideale Afrikaner – heeltemal verdwyn weens die bohaai oor “verlig” en “verkramp”.

De Klerk se eerste dag was 14 Augustus 1973. Met een slag is die koerant uit sy ou weë en knegskapverbintenis aan die Nasionale Party geruk. Dit het hom gereeld in stryd met die eerste minister, mnr. B.J. Vorster, gebring, wat geglo het sy kommentaar is te verlig, geleerd en teoreties. Oor verskeie vraagstukke het diep meningsverskille ontstaan. De Klerk was byvoorbeeld ten gunste van grys gebiede (woonbuurte waar verskillende rasse kon woon, strydig met die Groepsgebiedewet) en dat die deel van openbare geriewe voorsiening moes maak vir wit, swart en grys vlakke.

De Klerk het ook aangedring op die ontwerp van ’n grondwetlike grondplan met ’n verklaring van voorneme en perspektief op sekere basiese ontwikkelinge vorentoe. Vir Vorster was dit ’n belediging omdat die grondplan volgens hom reeds daar was en uit afsonderlike ontwikkeling bestaan het. Nog ’n haakpunt was die posisie van stedelike swart mense. Die koerant se standpunt onder De Klerk was dat hulle nie net tydelike stadsbewoners was nie. Vorster het by sy bekende standpunt gehou: “Oor die stedelike swart man is klaar gedink.” Hulle was ook haaks oor geskille in die Nasionale Party, want Vorster het geglo "Die Transvaler" gee te veel aandag aan “aksentverskille”.

So het De Klerk se stryd om "Die Transvaler" ’n beter koerant, vry van die ou lojaliteitsjoernalistiek, te maak, die wind van voor gekry. Sy standpunt was dat hy ’n “lojale vriend” was, maar geen “propagandis” nie. Dr. Connie Mulder, Transvaalse leier van die N.P., het op 23 Januarie 1975 op Naboomspruit in ’n toespraak gewaarsku dat geen koerant in Suid-Afrika die voorreg het om die N.P. se standpunt te verkondig nie. "Die Transvaler" het dit verwelkom, maar Mulder was omgekrap oor die redakteur se astrantheid en beplan ’n vergadering vir 25 Augustus 1975 met die vier dagbladredakteurs van Perskor: Willem de Klerk van "Die Transvaler", Harald Pakendorf van "Oggendblad", Arthur Lake van "Hoofstad" en Dirk Richard van "Die Vaderland". "Beeld" is van die gesprek uitgesluit. Die voorwendsel was ’n vriendelike gesprek tussen pers en party, maar eintlik was dit, volgens Richard, ’n slim set om die redakteurs bloot te stel aan ’n saal vol politici wat van die seldsame vergunning gebruik gemaak het om die persmense by te kom.

Tydens De Klerk se redakteurskap het Naspers die sogenaamde Persstryd in die destydse Transvaalse Afrikaanse koerantmark ontketen toe dié Kaapse maatskappy op 16 September 1974 die eerste uitgawe van die oggendkoerant "Beeld" die lig laat sien. Die redaksie het gehoop op verkope van 100 000 per dag, maar teen Februarie 1975 het dit gedaal tot 21 568, die laagste maandsyfer in sy bestaan. Op 29 April 1975 is 102 402 koerante verkoop danksy die nuus oor die Foxstraatbeleg, maar die gemiddeld vir die ses maande Julie tot Desember 1975 (42 774) was steeds amper 20 000 minder as sy vernaamste mededinger, "Die Transvaler", se 61 641. Dié syfer was in ’n groot mate te danke aan De Klerk se knap redakteurskap, want baie lesers het die koerant net gekoop omdat hy redakteur was. Dit het "Beeld" waarskynlik langer gevat om "Die Transvaler" te oorrompel as wat onder ’n ander redakteur die geval sou wees omdat De Klerk, ’n bloubloed-Afrikaner, aansien aan sy koerant verleen het.

Tydens dié Persstryd het die twee Afrikaanse oggendkoerante in Johannesburg die eens byna ondenkbare bereik deur met ’n gesamentlike sirkulasiesyfer van 104 000 te bereik, net 27 000 minder as Johannesburg se Engelse oggendkoerant, die "Rand Daily Mail".

Die stryd om lesers tussen "Beeld" en "Die Transvaler" het daartoe gelei dat Perskor se bestuur, sonder De Klerk se medewete, fiktiewe syfers vir hulle drie Johannesburgse dagblaaie, "Die Vaderland", "Die Transvaler" en "The Citizen", geskep het. Die geknoei het in 1976 begin toe "Beeld" die eerste keer meer as 50 000 koerante oor ’n sesmaandetydperk verkoop het. Die hoogtepunt van die fiktiewe syfers was toe "Die Transvaler" op 1 Augustus 1980 op sy voorblad spog dat hy toe die grootste Afrikaanse dagblad in Suid-Afrika was met ’n sirkulasiesyfer vir die ses maande van Januarie tot Junie daardie jaar van 75 287. Steeds was De Klerk onbewus van die gekonkel, deels omdat hy ’n akademiese agtergrond gehad het en nie ’n gesoute koerantmens was wat alles van koerantmaak geweet het nie.

"Beeld" se werklike syfer was toe 64 901. Minder as twee maande later kom ’n Perskoramptenaar in die geheim met die bedrog vorendag. Die Sirkulasie-Ouditburo (later Audit Bureau of Circulation – ABC) het die saak ondersoek en op 22 September 1980 bekendgemaak dat die jongste sesmaandesyfer vir "Die Transvaler" 21 306 hoër as die werklike was en "Die Vaderland" s’n 9 367. "The Citizen" s’n is met 6 999 verhoog. By verdere ondersoek blyk dit dat die werklike en fiktiewe verkoopsyfers selfs meer verskil het:

Die drie koerante se ABC-lidmaatskap is opgeskort en "Beeld" kon onmiddellik sy advertensietariewe opstoot omdat dit toe in werklikheid die grootste Afrikaanse koerant in Transvaal was. P.J. Cillié, voorsitter van Naspers, het ’n informele gesprek versoek met Ben Schoeman, voorsitter van Dagbreektrust, wat Perskor beheer het. Tydens die gesprek op 1 Desember 1980 in Pretoria wou Cillié skadevergoeding hê vir "Beeld" se verlies aan advertensie-inkomste, maar Schoeman het ’n samesmelting tussen die twee persgroepe voorgestel. Cillié was hierteen gekant en gesê die Nasionale Pers het ’n afkeer in so ’n monopolivorming. Perskor wou nie kopgee oor vergoeding nie. D.P. de Villiers van Naspers het in Januarie 1981 ’n markverdeling in die Transvaal voorgestel met Naspers in die oggendmark en Perskor in die middagmark omdat die oggendmark vir laasgenoemde volgens hom nog nooit lonened wat nie, maar die middagmark wel. Naspers het later bereken sy verlies vanweë die fiktiewe syfers was R13,7 miljoen in destydse geldwaarde. Omdat Perskor skuld ontken het, het Naspers besluit om ’n eis in te stel.

Marius Jooste, die besturende direkteur van Perskor, het tot sy dood in Oktober 1982 vasgeskop teen die gedagte van ’n markverdeling, maar was wel ten gunste van amalgamering van die twee persgroepe. In November 1982 voer die nuwe voorsitter van Perskor, Willem van Heerden, en twee lede van die Dagbreektrust-direksie gesprek met twee senior Naspers-amptenare. Cillié en De Villiers verwerp ’n Perskor-voorstel vir ’n oorkoepelende maatskappy om die twee oggendblaaie in Johannesburg oor te neem. Die teenwoordiges besluit nie op ’n markverdeling nie, maar tog dat raadgewers aan weerskant die geldwaarde van Perskor se onttrekking aan die oggendmark moet bereken.

Uiteindelik is besluit Perskor om "Die Transvaler" van die oggendmark te laat verdwyn as Naspers sy eis om skadevergoeding terugtrek en R5 miljoen vir die ontruiming van die oggendmark betaal. Intussen het Jooste egter die loopbaan van Perskor se geëerde redakteur kortgeknip, juis weens die Persstryd en die gekonkel waarvoor Jooste self verantwoordelik was. Die algemene opvatting was dat De Klerk van die gekookte syfers moes geweet het. Omdat hy ’n trotse mens was, het dit hom seergemaak. Nie net Jooste nie, maar ook toonaangewende verkramptes in Perskor se direksie en bestuur het vermoedelik ook ’n sterk hand in De Klerk se afdanking gehad.

Nadat die verhouding tussen De Klerk en Jooste heeltemal verbrokkel het en die redakteur afgedank is het, het David de Villiers en Piet Cillié, toe voorsitter van Naspers, stappe begin doen om hom aangestel te kry as redakteur van "Rapport", waarvan Naspers en Perskor tot 1990 elkeen die helfte sou besit. Ook by "Rapport" het De Klerk die N.P.-bewind onder pres. P.W. Botha die harnas ingejaag. In die destydse era van die driekamer-parlement het hy bly hamer op die afwesigheid van politieke regte vir swart mense en Botha se toenemend outokratiese regeringstyl. Ná De Klerk se dood het sy destydse mederedakteur by "Die Vaderland", Harald Pakendorf aan "Beeld" gesê De Klerk het denke verskuif. “Ons het op dieselfde vloer gewerk toe ons redakteurs was – hy by Die Transvaler en ek by Vaderland. Ek dink ons het dieselfde soort politiek bedryf: Hy dalk net ’n bietjie meer filosofies. Hy het mense meer ontvanklik vir ’n nuwe politieke benadering gemaak.”

Rapport se direksie teen 1987 “vertroue in De Klerk verloor”, aldus die latere Naspers-voorsitter Ton Vosloo. Hy is weg en het ’n professoraat in kommunikasiekunde by die destydse Randse Afrikaanse Universiteit aanvaar waar hy tot sy aftrede gebly het.




</doc>
<doc id="57018" url="https://af.wikipedia.org/wiki?curid=57018" title="Oggendblad">
Oggendblad

Oggendblad was 'n oggendkoerant in Pretoria van 1 November 1972 tot 19 Februarie 1983 wat eers deur Oggendbladpers Bpk. en daarna deur Perskor uitgegee is. Harald Pakendorf was die stigterredakteur tot 1979, waarna hy redakteur van "Die Vaderland" was tot 1986. Die Afrikaanse sanger en liedjieskrywer Koos du Plessis was een van die eerste lede van die redaksie.

"Oggendblad" het aan sy einde gekom na 'n hewige persstryd in die destydse Transvaal tussen Perskor se vier dagblaaie, maar veral "Die Transvaler", en Nasionale Pers se "Beeld" wat in 1974 opgerig is. Die vernaamste rede waarom Perskor "Oggendblad" opgerig het, was omdat die maatskappy geweet het van Naspers se plan met "Beeld" en dus 'n voorsprong in die mark wou kry deur eerste met 'n Afrikaanse oggendblad gemik op Pretoria vorendag te kom.

Omdat die stryd albei maatskappye miljoene rand gekos het en Naspers 'n reuse-eis teen Perskor ingestel het oor 'n geknoei van Marius Jooste, besturende direkteur van Perskor, met verkoopsyfers, het hulle tot 'n vergelyk gekom. Vanaf die tweede week in Februarie 1983 het "Die Transvaler" as middagblad na Pretoria geskuif waar "Oggendblad" (wat van Julie tot Desember 1981 slegs 5 828 koerante op weeksdae kon verkoop) en sy middagkoerant, "Hoofstad" (wat in dieselfde tydperk 13 628 koerante op weeksdae verkoop het, vergeleke met die Engelstalige "Pretoria News" se 24 876 op weeksdae), by "Die Transvaler" ingelyf is.

Dit het "Beeld" as enigste Afrikaanse oggendkoerant in Johannesburg gelaat, hoewel dit ook in Pretoria en elders in Transvaal versprei is, en "Die Vaderland" as Johannesburg se Afrikaanse middagkoerant. Nadat "Die Transvaler" en "Die Vaderland" opnuut tot die Sirkulasieburo (ABC) toegelaat is, was hulle weeksdagverkoopsyfer vir die tydperk Julie tot Desember 1981 onderskeidelik 44 109 en 40 998, vergeleke met "Beeld" se 67 963. Die "Rand Daily Mail" het in daardie tydperk teruggesak tot 106 759, 5 000 minder as die toe nog twee Afrikaanse oggendkoerante, maar "Beeld" sou eers in 1988 oor 'n volle jaar op sy eie 'n sirkulasie van meer as 100 000 kon handhaaf.

Op 10 Februarie 1983 skryf "Die Vaderland" die markverdeling was onvermydelik. "Dit was 'n rasionele en logiese stap en dit is gedoen in die breë belang van Transvaalse Afrikaners. Net meer as vyf jaar later kom verdere rasionalisering toe "Die Vaderland" in Oktober 1988 ná 52 jaar ophou bestaan en met "Die Transvaler" verenig word. Dié koerant verdwyn vyf jaar later ook. Al kon "Beeld" lank 'n sirkulasie van meer as 100 000 handhaaf, kon die koerant nog nooit hoegenaamd na aan die gesamentlike sirkulasie van die destydse vyf Afrikaanse dagblaaie in Transvaal van meer as 170 000 kom nie.



</doc>
<doc id="57019" url="https://af.wikipedia.org/wiki?curid=57019" title="FC Den Bosch">
FC Den Bosch

FC Den Bosch is 'n sokkerspan in die dorp Den Bosch (Nederland) wat in die Eerste divisie speel. Die klub is in 1965 gestig toen die beide professionele sokkespanne in Den Bosch (BVV en RKVV Wilhelmina) opgehou het te bestaan. "BVV" het se naam verander in "FC Den Bosch" en in 1967 het die amateurtak van "Wilhelmina" aangesluit. As BVV het die klub in 1948 die nasionale titel van Nederland ingepalm.




</doc>
<doc id="57020" url="https://af.wikipedia.org/wiki?curid=57020" title="FC Eindhoven">
FC Eindhoven

FC Eindhoven is 'n Nederlandse sokkerspan uit Eindhoven, wat in die Eerste divisie speel. In 1954 het FC Eindhoven die nasionale titel gewen. Die span speel se wedstryde in die Jan Louwers Stadion (kapasiteit: 4.600 sitplekke). Daar is 'n groot mededinging met PSV (hierdie derby staan bekend as die Lichtstadderby), wat ook in Eindhoven speel (ook al speel hulle in die Eredivisie).




</doc>
<doc id="57021" url="https://af.wikipedia.org/wiki?curid=57021" title="Astor Piazzolla">
Astor Piazzolla

Astor Pantaleón Piazzolla (* 11 Maart 1921 in Mar del Plata; † 4 Julie 1992 in Buenos Aires) was 'n Argentynse bandoneon-speler en komponis. Hy word as grondlegger van die "Nuevo Tango" beskou, 'n teenbeweging teen die tradisionele "Tango Argentino".


</doc>
<doc id="57023" url="https://af.wikipedia.org/wiki?curid=57023" title="Rijnsburgse Boys">
Rijnsburgse Boys

Rijnsburgse Boys is 'n amateursokkerspan uit Rijnsburg (Nederland), wat in die Topklasse (Saterdag) speel. Die "Uien" se tuisveld is Sportpark Middelmors (kapasiteit: 6 100 toeskouers). Die span het baie ondersteuners uit die dorp Leiden, wat naby Rijnsburg lig (Leiden het self nie 'n sokkerspan nie).



</doc>
<doc id="57024" url="https://af.wikipedia.org/wiki?curid=57024" title="Vv Rigtersbleek">
Vv Rigtersbleek

vv Rigtersbleek (of "Bleek") is 'n Nederlandse amateursokkerspan in Enschede. Die klub het tussen 1954 en 1961 professioneel sokker gespeel (tussen 1956 en 1960 in die Eerste divisie). Deur konkurrensie in die stad met Sportclub Enschede en die Enschedese Boys het die klub in 1961 self met professionele sokker gestop. Rigtersbleek speel in die Sondag Hoofdklasse C (4de afdeling van Nederlandse sokker).



</doc>
<doc id="57025" url="https://af.wikipedia.org/wiki?curid=57025" title="Blutengel">
Blutengel

Blutengel (Duits: "Bloedengel") is 'n Duitse popgroep wat by die Dark Wave, Futurepop en Dance music-genres gereken word. Die groep is oorspronklik deur die sanger Chris Pohl gevorm. Blutengel se liedtekste is merendeels in Duits en Engels geskryf en word deur manlike en vroulike stemme voorgedra.

Musiekvideos


</doc>
<doc id="57028" url="https://af.wikipedia.org/wiki?curid=57028" title="VVV-Venlo">
VVV-Venlo

VVV-Venlo is 'n sokkerklub in Venlo (Nederland), wat in die Eredivisie speel. VVV speel sy tuiswedstryde in De Koel (kapasiteit: 8 000 sitplekke). VVV wil oor 'n paar jaar in 'n nuwe stadion met 'n kapasiteit van 15 000 sitplekke speel.




</doc>
<doc id="57030" url="https://af.wikipedia.org/wiki?curid=57030" title="Almere City FC">
Almere City FC

Almere City FC is 'n sokkerklub in die Nederlandse stad Almere. Die klub speel in die Eerste divisie en is die nuutste klub in die Nederlandse professionele sokker. Die klub is in 2001 opgerig as "FC Omniworld". Sedert 2010 heet die klub "Almere City FC", omdat Omniworld nie 'n goeie naam vir 'n sokkerklub is nie.



</doc>
<doc id="57031" url="https://af.wikipedia.org/wiki?curid=57031" title="Neue Deutsche Todeskunst">
Neue Deutsche Todeskunst

Die term Neue Deutsche Todeskunst, kort "NDT", is vanaf die vroeë 1990's gebruik om na 'n Duitstalige musiekstroming in die konteks van Gothic Rock en Dark Wave te verwys. Die verbindende element van die beweging was die behandeling van onderwerpe soos dood, verganklikheid, "Weltschmerz", nihilisme, surrealisme, eksistensialisme, kritiek op godsdiens, geweld, kranksinnigheid en isolasie.

Aan die "Neue Deutsche Todeskunst"-beweging word die vestiging van die Duitse taal binne die Dark Wave-beweging toegeskryf, alhoewel daar al vroeër groepe soos Xmal Deutschland, Geisterfahrer of Malaria! was wat hulle op musiek met Duitse liedtekste toegespits het.


</doc>
<doc id="57032" url="https://af.wikipedia.org/wiki?curid=57032" title="Club América">
Club América

Club América is 'n sokkerspan uit Meksiko Stad, wat in die Primera División speel. Club América speel se tuiswedstryde in die Azteca Stadion, wat met 115.000 sitplekke die grootste sokkerstadion ter wêreld is. Die span het tien keer die nasionale titel gewen.





</doc>
<doc id="57033" url="https://af.wikipedia.org/wiki?curid=57033" title="Diario Frontera">
Diario Frontera

Die Diario Frontera is 'n Venezolaanse streekskoerant wat se hoofkwartier in Ejido, in die staat van Merida geleë is. Die koerant is in 1978 gestig, en hulle slagspreuk is "El diario del Occidente del País" (Die koerant van die weste van die land).

Die koerant is as 'n standaard gekleurde formaat versprei. Dit bevat streeks-, nasionale- en internasionale nuus. Dit het twee aanvullings, uitgereik elke Sondag: "Aquí entre Nos" tydskrif, en 'n aanvulling vir kinders, "Chipilín". Dit het 'n spesiale uitgawes vir die geleenthede soos "Feria del Sol" en "Día del Trabajador".

"Diario Frontera" is op 12 Augustus 1978 deur José Benedicto Monsalve gestig, saam met die skrywer Rafael Angel Gallegos, wat die eerste direkteur was. Aan die begin, was dit in swart en wit koerant met 'n roterende besit deur "Diario Critica" gedruk.

In die tagtigerjare, "Diario Frontera" het 'n algemene koerant, in swart en wit gedruk en met 20 bladsye. Sedert 1989, het dit gedruk is om 'n bladsy of 'n gedeelte toegewy aan die Universiteit van die Andes, as gevolg van die groot aantal studente en die belangrikheid van die Universiteit in die lewe van die stad.

In Junie 2005, is dit 'n navraag oor' n student van die Universiteit wat deur die polisie doodgemaak gedruk. Diario geskryf het dat die student deur die polisiemanne het getref, maar het ook onthul sy deel uitmaak van 'n gewapende politieke groep. Die hoofkwartier van die koerant was aangeval deur groepe studente, dit was die begin van die onluste wat dan oor die hele stad versprei. Die pleidooie van Verslaggewers Sonder Grense bly ongehoord.

In 2008, op die viering van die dertigste verjaardag, het Diario opgeknapte grafika (logo, lettertipe).




</doc>
<doc id="57040" url="https://af.wikipedia.org/wiki?curid=57040" title="Dayton Dutch Lions FC">
Dayton Dutch Lions FC

Die Dayton Dutch Lions is 'n Amerikaanse sokkerklub in Dayton, Ohio, wat in 2009 gestig is deur Nederlanders wat die Nederlandse sokkerfilosofie in die VSA wil versprei. Die span werk saam met die Nederlandse sokkerspan FC Twente, vir afrigtingsmetodes en om die beste spelers na die Eredivisie te bring. Die "Dutch Lions" speel in die USL Pro League (die 3de vlak in die VSA) en het baie ondersteuners onder Nederlanders in die VSA (bynaam die "Orange Legion").



</doc>
<doc id="57042" url="https://af.wikipedia.org/wiki?curid=57042" title="AZ Alkmaar">
AZ Alkmaar

AZ is 'n sokkerspan in die Nederlandse dorp Alkmaar, wat in die Eredivisie speel. AZ speel sy tuiswedstryde in die AFAS Stadion (kapasiteit: 17.023 sitplekke). Die klub het twee keer die nasionale titel gewen (in 1981 en 2009). Die eerste keer het die klub geld van die eienaars Cees en Klaas Molenaar gekry. Die tweede keer van eienaar Dirk Scheringa. Tans het die klub nie 'n ryk eienaar nie.





</doc>
<doc id="57044" url="https://af.wikipedia.org/wiki?curid=57044" title="NAC Breda">
NAC Breda

NAC ("NOAD ADVENDO Combinatie", kort vir "Nooit Opgeven Altijd Doorzetten Aangenaam Door Vermaak En Nuttig Door Ontspanning Combinatie Breda") is 'n Nederlandse sokkerklub in Breda, wat in die Eredivisie speel. Die klub het op een na die langste naam vir 'n sokkerklub ter wêreld (die langste is: Krung Thep Mahanakhon Amon Rattanakosin Mahinthara Ayuthaya Mahadilok Phop Noppharat Ratchathani Burirom Udomratchaniwet Mahasathan Amon Piman Awatan Sathit Sakkathattiya Witsanukam Prasit Bravo Association Football Club). In 1921 het die span die nasionale titel gewen.




</doc>
<doc id="57045" url="https://af.wikipedia.org/wiki?curid=57045" title="SV Spakenburg">
SV Spakenburg

Spakenburg is 'n Nederlandse amateursokkerspan in die dorp Spakenburg, wat in die Saterdag-Topklasse speel. Die "Blaue" (die klub se bynaam) het sterk mededinging met die ander sokkerklub in Spakenburg, naamlik IJsselmeervogels (die "Rooie"). Die Spakenburgse derby is een van die grootste in Nederland, al speel die spanne slegs in die derde nasionale afdeling.




</doc>
<doc id="57046" url="https://af.wikipedia.org/wiki?curid=57046" title="Census-designated place">
Census-designated place

'n Census-designated place (CDP) is 'n nedersetting in die Verenigde State wat nie amptelik geïnkorporeer is nie, maar deur die Amerikaanse Sensusburo (United States Census Bureau) uitsluitlik vir statistieke doeleindes gedefinieer word. CDPs word elke tien jaar, wanneer 'n sensus gehou word, as die statistieke teenstukke van geïnkorporeerde nedersettings soos "cities", "towns" en "villages" afgebaken. CDPs is bewoonde gebiede of bevolkingskonsentrasies wat hul eie munisipale administrasie kort, maar in alle ander opsigte met geïnkorporeerde nedersettings ooreenkom.

So word CDPs net afgebaken om statistieke gegewens vir 'n bewoonde gebied in te samel wat deur middel van 'n pleknaam geïdentifiseer kan word, maar volgens die wette van die deelstaat, waarin hulle geleë is, nie amptelik geïnkorporeer is nie. Hulle sluit klein landelike gemeenskappe, sogenaamde "colonias" langs die grens met Mexiko, en nie-geïnkorporeerde vakansie- en aftreeoorde in. Aan die grense van 'n CDP word geen regtelike status toegeken nie. Hulle sal derhalwe nie altyd met dié grense ooreenkom wat deur 'n plaaslike gemeenskap met 'n bepaalde pleknaam verbind word nie. 

Nogtans vereis die kriteria, wat vir die Amerikaanse Sensus van 2010 vasgestel is, dat die naam van 'n CDP deur die betrokke bewoners erken en in hulle daaglikse kommunikasie gebruik moet word. 'n Naam, wat uitsluitlik vir beplannings- of ander doeleindes ontwikkel is, mag dus nie gebruik word nie. Die grense van 'n CDP moet by voorkeur op die geografiese entiteit berus wat deur die betrokke bewoners met 'n spesifieke pleknaam verbind word.

Volgens die Amerikaanse Sensusburo word "census-designated places" nie as geïnkorporeerde gebiede beskou nie. CDPs in die Hawaii word dus slegs in sy bevolkingslyste ingesluit omdat daar in dié deelstaat geen geïnkorporeerde nedersettings bestaan nie. Daarnaas behels die "census city lists" vanaf 2007 die CDP van Arlington County in die deelstaat Virginië saam met geïnkorporeerde stede.



</doc>
<doc id="57047" url="https://af.wikipedia.org/wiki?curid=57047" title="Dark Wave">
Dark Wave

Dark Wave [ˈdɑːkˈweɪv] is 'n historiese term wat na 'n aantal musiek-subgenres in die konteks van die New Wave- en Post-Punk-bewegings verwys. Hierdie subgenres het vanaf die laat 1970's na vore getree en kan volgens hulle klankeienskappe as donker, triestig, elegies of verlangend beskryf word.

Die Dark Wave-styl behels rockmusiek van musiekgroepe soos Joy Division of The Cure, komposisies wat suiwer elektronies getoonset is (soos dié van Anne Clark aan die begin van haar musikale loopbaan) of Psyche, asook half-akoestiese komposisies met kitaar-, fluit-, trom- of viool-klanke (soos byvoorbeeld by Deine Lakaien, In the Nursery en Death in June).

In sy nouer betekenis behels Dark Wave strominge soos Cold Wave, Electro Wave, Ethereal, Gothic Rock, Neofolk en Neo-klassieke musiek net soos die Neue Deutsche Todeskunst en dele van die Neue Deutsche Welle. Die insluiting van Post Industrial-musiek bly omstrede aangesien die style mekaar wedersyds beïnvloed het sodat die genres nie maklik van mekaar geskei kan word nie (soos in die geval van Attrition, Die Form, Kirlian Camera en Pink Industry.


</doc>
<doc id="57054" url="https://af.wikipedia.org/wiki?curid=57054" title="Lucifer">
Lucifer

Lucifer is die Latynse naam van die oggendster, die planeet Venus. Dit beteken "ligdraer" (afgelei van Latyns "lux" "lig" en "ferre" "dra, bring"). Gaandeweg is die naam Lucifer in die Christelike taalgebruik met die duiwel of Satan vereenselwig.

In die Romeinse mitologie is Lucifer as poëtiese naam vir die oggendster gebruik. Die Latynse term was 'n letterlike vertaling van die Griekse "phosphóros" ("ligbringer") en "eosphóros" ("bringer van die môrerooi") – name wat byvoorbeeld in Homeros se "Odussee" of Hesiodos se "Theogonia" voorkom. Lucifer word ook met die godin Venus verbind.


</doc>
<doc id="57057" url="https://af.wikipedia.org/wiki?curid=57057" title="Hoekslyper">
Hoekslyper

'n Hoekslyper (Engels: "angle grinder") is 'n draagbare elektriese handgereedskap wat gebruik word vir die sny, skuur en polering van harde oppervlakke, gewoonlik metaal.

Hoekslypers word meestal aangedryf deur 'n elektriese motor, maar petrolenjins en saamgeperste lug word ook soms gebruik. Die motor dryf 'n gerigte kop teen 'n regtehoek aan, waaraan 'n skuurskyf of 'n dunner afsnyskyf gemonteer is. Hierdie skywe is vervangbaar met nuwes wanneer hulle uitgewerk raak.

Hoekslypers het tipies 'n verstelbare skermplaat en 'n hulphandvatsel vir dubbelhandige gebruik. Sekere hoekslypers, afhangende van hul spoedklas, kan gebruik word as skuurders en poleerders, deur die gebruik van 'n skuurskyf met 'n agterste steunskyf. 

Die steunstelsel word gewoonlik van harde plastiek of mediumharde rubber gemaak, afhangende van hoeveel buigsaamheid benodig word.

Hoekslypers kan gebruik word vir die verwydering van oortollige materiaal aan 'n werkstuk. Daar is verskeie soorte skywe wat gebruik word vir verskillende materiale en take, soos afsnyskywe (diamantlem), skuur- en maalskywe, maalstene, draadborselwiele en poleerkussings. 

Die hoekslyper het groot laers om die wringkrag wat tydens die snyproses ontstaan, teen te werk; in teenstelling met 'n elektriese boor, waar die wringkrag slegs in 'n aksiale rigting ontstaan.

Hoekslypers word oral in metaalwerk en konstruksiewerk gebruik, asook vir noodredding. Hulle word algemeen in werkswinkels, diensgarages en paneelkloppers gevind.


</doc>
<doc id="57058" url="https://af.wikipedia.org/wiki?curid=57058" title="Boormasjien">
Boormasjien

'n Boormasjien is 'n stuk gereedskap wat gebruik word om gate in voorwerpe te maak. 

Aanvanklik kon boormasjiene slegs gate boor met behulp van verskillende groottes boorpunte wat in die kake vasgeklem word. 

Sedert die laat 20ste eeu kan 'n elektriese boor:
en vele meer take.


</doc>
<doc id="57060" url="https://af.wikipedia.org/wiki?curid=57060" title="Oliviershoekpas">
Oliviershoekpas

Die Oliviershoekpas is 'n bergpas in die Drakensberge in KwaZulu-Natal, Suid-Afrika. Die pas dra die R74 hoofpad oor die berg. Die pas is vernoem na Adriaan Olivier wat in die 1850's aan die voet van die berg geboer het. Piet Retief het ook die roete gebruik toe hy die eerste keer oor die Drakensberg gegaan het. Die bestaande pas is in 1871 gebou en die hoogste punt is 1 737 m bo seevlak. Die dorpie Bergville lê aan die onderkant van die pas.




</doc>
<doc id="57066" url="https://af.wikipedia.org/wiki?curid=57066" title="Blokhuis">
Blokhuis

'n Blokhuis is fort wat vir verdediging gebruik word. Blokhuise kan wissel van eenvoudige geboue van hout en sink tot kasteelagtige bouwerke.

Die Britse magte het tydens die Tweede Vryheidsoorlog blokhuise in Suid-Afrika gebou; aanvanklik om die spoorlyne te beskerm en later om die Boeremagte vas te keer. Daar het blokhuise behoue gebly. Sommige was van sink en hout gebou, ander van klip. Die Britse magte het miljoene ponde bestee aan die blokhuisstelsel, maar dit was nie baie geslaagd nie. Generaal De Wet en ander Boereleiers het met gemak deur die blokhuisnetwerk geglip. Die koste van die blokhuise het gewissel van ₤15 tot ₤75 elk.



</doc>
<doc id="57077" url="https://af.wikipedia.org/wiki?curid=57077" title="Charles Adderley">
Charles Adderley

Sir Charles Bowyer Adderley (Leicestershire, Engeland, 2 Augustus 1814 - Buckinghamshire, 28 Maart 1905), eerste baron Norton, was ’n Britse politikus en filantroop.

Adderley, oudste seun van Charles Clement Adderley en Anna Maria Cradock-Hartopp, het in Redland, Bristol, skoolgegaan. Hy erf in 1826 die familielandgoed in die Engelse Middellande (om Birmingham, Warwickshire en Staffordshire) en ontvang daarna private onderrig. In 1832 is hy as "gentleman-commoner" (burgerlike van goeie afkoms) na Christ Church by die Universiteit van Oxford en in 1835 verwerf hy die B.A.-graad. In 1837 ontwerp hy die uitleg vir die nuwe nywerheidstad Birmingham op so ’n manier dat daar nie agterbuurte moet ontstaan nie. Op grond van die nuwe denkbeelde hier toegepas, kan hy die vader man moderne stadsuitleg genoem word. Nog voor hy dertig jaar oud word, word hy in Junie 1841 as lid van die Konserwatiewe Party gekies om die kiesafdeling Staffordshire in die Britse Laerhuis te verteenwoordig. Hy het hierdie kiesafdeling ononderbroke tot 1878 verteenwoordig.

Adderley het hom vroeg reeds met koloniale probleme bemoei en as agterbanker die Minister van Kolonies, graaf Grey, se 1848-voorstel om gevangenes na die Kaap te stuur, beveg. Sy "Argument against compelling the Cape to become a penal colony", aangebied tydens ’n toespraak in die Britse Laerhuis op 27 Maart 1849 is dieselfde jaar in sowel Londen as in Kaapstad gepubliseer en toe die hele skema later in 1849 verydel is, het Adderley dankbetuigings van baie koloniste ontvang. Danksy sy optrede het die Kaap nie ’n bandietekolonie geword nie en uit dankbaarheid het die burgemeester van Kaapstad, Hercules Jarvis, Kaapstad se hoofstraat, die Heerengracht, in 1850 tot Adderleystraat verdoop en ook silwerware as geskenk gegee. Ook op Worcester en Oudtshoorn is strate na hom genoem. Goedgesindes uit die Oostelike Provinsie het aan hom ’n stoel wat deur die Grahamstadse vakman James Hart uit hout gesny is, vir sy biblioteek geskenk.

Adderley se gewildheid in die Kaap het verder toegeneem weens die feit dat hy koloniale selfbestuur bepleit het. Sy redevoering hieroor voor die Genootskap vir die Hervorming van Koloniale Regerings is in 1851 as ’n "Statement of the present Cape case" gepubliseer. Hy was verder ook behulpsaam met die ontwerp van die Nieu-Seelandse grondwet van 1852 en het as Adjunkminister van Kolonies van 1866 tot 1868 gesorg vir die deurvoering van die "British North America Act" van 1867, wat verantwoordelik was vir die totstandkoming van Kanada as ’n dominium. Vir Adderley het koloniale selfstandigheid gepaard gegaan met die vooruitgang van die Britse Imperialisme, maar hy het die konvensiebeleid waardeur onafhanklikheid aan Transvaal (1852) en die Oranje-Vrystaat (1854) verleen is, betreur soos blyk uit "Notes for the approaching discussion in parliament on the Orange River Sovereignty and its proposed abandonment" (1854) en sy "Letter to the Right Hon. Benjamin Disraeli, M.P., on the present relations of England with the colonies" (1861), wat met byvoegsels die volgende jaar herdruk is. Adderley se vernaamste literêre bydrae was sy omvattende "Review of 'The colonial policy of Lord J. Russell’s Administration' by Earl Grey, 1853; and of subsequent colonial history" (1869). In sy were "Imperial fellowship of self-governed British colonies" (1903) het hy teen die einde van sy lang lewe weer eens koloniale en Suid-Afrikaanse probleme behandel.

Afgesien van sy politieke aktiwiteite, het Adderley ook belang gestel in gesondheid- en maatskaplike sake, onderwys en die rehabilitasie van jeugdiges. In 1856 het hy vir Alexander McCorkindale aangemoedig om seuns van die Engelse Potteries (’n streek by Stoke-upon-Trent) voor te berei om ’n nuwe lewe in Natal te begin. Adderley is in 1858 tot die Geheime Raad toegelaat. Hy het in 1869 ’n K.C.M.G. geword en is op 16 April 1878 tot die adelstand verhef met die titel eerste baron Norton. Hy tree ook hierdie jaar uit die openbare lewe.

Adderley is op 28 Julie 1842 met Julia Anne Eliza Leigh, die dogter van Chandos, eerste baron Leigh van Stoneleigh. Uit die huwelik is vyf seuns en vyf dogters gebore. Hy is in 1905 op sy plattelandse landgoed, Hams Hall oorlede en in die familiegrafkelder op die naburige Lea Marston begawe.

Uppingham, Rutland het twee strate wat na Adderley vernoem is: Adderleystraat en Nortonstraat. In Birmingham het Adderley 0.032 km² grond geskenk om Adderleypark te skep, wat hy self van 1855 tot 1864 bestuur het. Hy het ook grond geskenk vir die oprigting van Die Kerk van St. Saviour, St. Peter's-kollege en die verbeteringskool aan die Fordrough, later genoem Norton Boys’ Home. In 1879 het Adderley Whitacre Lodge verkoop aan die stad vir die bou van die Shustokereservoir, Birmingham se grootste bron van water, totdat die Elan/Clearwenskema voltooi is.



</doc>
<doc id="57078" url="https://af.wikipedia.org/wiki?curid=57078" title="Alexander Cambridge, 1ste Graaf van Athlone">
Alexander Cambridge, 1ste Graaf van Athlone

Alexander Augustus Frederick William Alfred George, die graaf van Athlone (Londen, 14 April 1874 - Kensington, Londen, 16 Januarie 1957) was 'n Britse militaris en goewerneur-generaal van die Unie van Suid-Afrika.

Hy ontvang sy onderwys aan die beroemde skool Eton-kollege en die militêre kollege Sandhurst, waarna hy tot die Britse leër toetree. In 1896 neem hy deel aan die Matabele-oorlog in die teenswoordige Zimbabwe. Drie jaar later veg hy in die Anglo-Boereoorlog in Suid-Afrika en ontvang die D.S.O. Vanaf 1914 doen hy diens in die Eerste Wêreldoorlog en word in 1919 "aide-de-camp" van die Britse koning, wat hom in 1923 aanstel as goewerneur-generaal van die Unie van Suid-Afrika. Hy verlaat die Unie in 1931 en word die volgende jaar kanselier van die Universiteit van Londen. Van 1940 tot 1946 dien hy as goewerneur-generaal van Kanada en sterf in 1957.



</doc>
<doc id="57079" url="https://af.wikipedia.org/wiki?curid=57079" title="Robert Baden-Powell">
Robert Baden-Powell

Lord Robert Stephenson Smyth Baden-Powell (22 Februarie 1857 – 8 Januarie 1941) was 'n Britse luitenant-generaal en stigter van die jeugbeweging die Boy Scouts.

Hy is gebore in Oxford en word in 1876 'n soldaat, waarna hy militêre diens doen in Indië, Afganistan en Suid-Afrika. In 1896 word hy hoof-stafoffisier in die Matabele-oorlog in die teenswoordige Zimbabwe en skryf hy ook "The Matabele Campaign". Drie jaar later word hy generaal-majoor na die beroemde verdediging van Mafeking teen die Boere. Van 1900 tot 1903 organiseer hy die South African Constabulary.

Sy pa is in 1860 dood en sy ma het al ses haar seuns aangemoedig om die natuur te bestudeer. Hy het die leër as beroep gekies nadat hy goed gepresteer het in ŉ militêre eksamen. In September 1876 het hy met sy militêre diens in Indië begin. Terwyl hy hiermee besig was, het hy padvindery begin ontwikkel as deel van militêre opleiding.

Na sy opleiding het hy hom op verkenningswerk toegelê. Hy het sy tegniese kennis in twee boeke uiteengesit naamlik "Reconnaissance" "and Scouting" (1884) en "Cavalry Instruction" (1889). Op pad terug na Brittanje in 1884 het Baden-Powell se regiment tydelik by Natal aan wal gegaan en daar gebly om militêre verkenningswerk in die Drakensberg te doen. Hy het die geleentheid gebruik om 'n opname van die minder bekende passe in die Drakensberg te maak. Na 'n tyd in Engeland het hy in 1888 weer na Suid-Afrika gekom om aan die veldtog teen die Zoeloekoning Dinizulu deel te neem – as aide-de-camp van sy oom, lt.-genl. H.A. Smyth.

Na twee jaar in Indië is hy in 1899 na die destydse Betsjoeanaland (Botswana) en Matabeleland gestuur om troepe te werf vir die twee gebiede se verdediging. Aan die begin van die Anglo-Boereoorlog (1899-1902) het hy 'n deel van die mag gebruik om Mafeking (tans Mafikeng) te verdedig teen die Boeremagte onder genl. Piet Cronje. Op 17 Mei 1900 het die Britse troepe Mafeking ontset.

Die nuus van die ontsetting het gou in Brittanje versprei en Baden-Powell groot aansien besorg. Die belangrikste organisatoriese taak wat hy daarna in Suid- Afrika verrig het, was die daarstelling van die South African Constabulary, ŉ militêr geskoolde en georganiseerde polisiemag in die oorlogsgebied. In 1903 het Baden-Powell na Brittanje teruggekeer en in 1910 met die rang van luitenant-generaal uit die Britse militêre diens getree. Tydens sy diensjare in Indië is hy baie deurverkenningswerk geïmponeer en na 1910 het hy hom gewy aan 'n nuwe beweging, die Boy Scouts, wat oral belangstelling gewek het.

Hy het die Boy Scouts-beweging op 'n wêreldwye grondslag georganiseer. In 1925, en later weer in 1936, het hy as hoofverkenner (Chief Boy Scout) van die organisasie Suid-Afrika besoek. Die beweging is deels deur sy oorlogsreputasie en deels deur die gewildheid van sy "Aides to Scouting" besiel. Die verskyning van "Scouting" "for Boys" in 1908, nadat sir C. Arthur Pearson die stigting van 'n afsonderlike organisasie gefinansier het, het nie net groot opgewondenheid in Brittanje veroorsaak nie, maar ook in die res van die wêreld.

In 1909 het 'n saamtrek by die Crystal Palace in Londen 11 000 Boy Scouts gelok. Onder aanvoering van sy suster, Agnes, as presidente, het 'n soortgelyke wêreldorganisasie vir meisies, bekend as die Girl Guides, na 1910 ontstaan. Baden-Powell het 'n aantal Britse dekorasies vir sy werk gekry en seseredoktorsgrade is ook aan hom toegeken vir sy waardevolle diens aan die jeug.

In 1922 word hy tot ridder geslaan en in 1929 vereer met 'n baronetskap. Vier jaar later skryf hy sy outobiografie, "Lessons of a Life-time". Hy is in 1941 in Kenia oorlede.



</doc>
<doc id="57080" url="https://af.wikipedia.org/wiki?curid=57080" title="Abe Bailey">
Abe Bailey

Sir Abraham "Abe" Bailey (Cradock, 6 November 1864 – Muizenberg, Kaapstad, 10 Augustus 1940) was 'n Suid-Afrikaanse krieketspeler, mynmagnaat en politikus.

Hy bring sy kinderjare op Cradock in die Oos-Kaap deur, maar verhuis in 1896 na Johannesburg waar hy lid word van die Reform Committee en na die Jameson-inval word hy aangehou weens hoogverraad. Hy word vrygelaat nadat hy 'n boete van £2 000 betaal. In 1899 dien hy in die Anglo-Boereoorlog as inligtingsbeampte onder lord Roberts. In 1900 organiseer hy die S.A. Light Horse wat hy grotendeels self befonds. In 1902 word hy as lid van die Progressiewe Party verkies tot lid van die Kaapse Wetgewende Vergadering vir Barkly-Wes. 

In 1906 gaan hy na Engeland as lid van die Transvaalse Progressiewe Party om dié party se sienswyse oor die nuwe Transvaalse grondwet aan die Britse regering voor te lê. Hy dien van 1910 tot 1924 as lid van die Unie-Volksraad – en sterf in 1940 in Muizenberg op die Kaapse Skiereiland. Bailey het die herehuis Friedenheim in die toe nog eksklusiewe Johannesburgse buurt Belgravia ná die Driejarige Oorlog by die eiendomsontwikkelaar sir Julius Jeppe gekoop en moontlik daar gewoon tot die Transvaalse onderwysdepartement dit in 1916 gekoop het om as koshuis van die Hoër Seunskool Jeppe te dien.



</doc>
<doc id="57081" url="https://af.wikipedia.org/wiki?curid=57081" title="Jan Bantjes">
Jan Bantjes

Jan Gerritze Bantjes (Beaufort-Wes, 8 Julie 1817 - Potchefstroom, 10 Maart 1887) was 'n Voortrekker.

Hy sluit hom op Nuwejaarsdag 1837 aan by die Voortrekkerlaer op Thaba Nchu en vergesel Andries Pretorius die volgende jaar op sy Wenkommando en hou die "Journaal" van die ekspedisie. In 1839 vestig hy hom op Pietermaritzburg as prokureur, maar keer in 1840 terug na die Kaapkolonie. In 1848 tree hy op as onderwyser en "Klerk van den Kerkraad" op Fauresmith. Hy word in 1865 onderwyser op Potchefstroom waar hy in 1887 sterf.

Die Bantjes-goudmyn is na sy oudste seun, Jan Gerritze (1843-1914) vernoem, 'n prospekteerder wat beweer het dat hy die hoofrif op die Witwatersrand ontdek het. Die seun het ook 'n mislukte poging aangewend om die Bantjes-miljoene na te spoor.



</doc>
<doc id="57083" url="https://af.wikipedia.org/wiki?curid=57083" title="Frederick Sturrock">
Frederick Sturrock

Frederick Claud Sturrock (Newport, Skotland, 25 Mei 1882 - Kaapstad, 5 Augustus 1959) was 'n Suid-Afrikaanse sakeman, politikus en die land se eerste minister van vervoer toe die beskrywing van die minister van spoorweë en hawens se amp op 11 April 1944 na die huidige beskrywing verander word.

Hy kry sy opleiding as ingenieur in Dundee, Skotland, kom in 1907 Suid-Afrika en vestig hom in Johannesburg waar hy 'n mynbou- en ingenieursaak vestig. In 1918 word hy gekies as voorsitter van die Johannesburgse Kamer van Koophandel.

In 1924 dien hy in die Kommissie oor Onderwysadministrasie. Twee jaar later is hy weer voorsitter van die Johannesburgse Kamer van Koophandel en in 1929 word hy gekies as Volksraadslid vir Turffontein. In 1936 word hy as lid van die Verenigde Party aangestel as minister sonder portefeulje in genl. J.B.M. Hertzog se kabinet.

Hy bedank egter in 1938 saam met Jannie Hofmeyr oor die beginsel van naturelleverteenwoordiging in die Senaat. Ná Hertzog in 1939 as eerste minister bedank oor die vraagstuk van deelname aan die Tweede Wêreldoorlog, word Sturrock minister van vervoer in genl. Jan Smuts se oorlogskabinet.

Kort voor die 1948-verkiesing word hy ook minister van finansies. Hy bedank twee jaar later as Volksraadslid en sterf in 1959 in Kaapstad.



</doc>
<doc id="57085" url="https://af.wikipedia.org/wiki?curid=57085" title="Thomas Smartt">
Thomas Smartt

Sir Thomas William Smartt (Ierland, 22 Februarie 1858 - Kaapstad, 17 April 1929) was 'n Suid-Afrikaanse politikus, stigter en leier van die Unionisteparty.

Hy studeer in die medisyne aan die Universiteit van Dublin en kom in 1880 na Suid-Afrika waar hy hom op Britstown as arts vestig en aangestel word as distriksgeneesheer. Hy toon ook 'n lewendige belangstelling in boerdery en stig die Smartt Syndicate, wat een van die grootste damme in die destydse Kaapkolonie by Houwater naby Britstown gebou het. Hy het 'n goeie verhouding met die boere opgebou en word 'n geesdriftige lid van die Afrikanerbond.

Smartt was voorsitter van die bekend Scab-kommissie in 1892 en die voortreflikheid van sy verslag lei daartoe dat die Afrikanerbond hom nomineer as hul kandidaat vir die kiesafdeling Wodehouse in 1894 se algemene verkiesing. So neem hy sy plek in in die Kaapse Wetgewende Vergadering. Sy nooienstoespraak het gewys hy was 'n kenner op die gebied van Kaapse aangeleenthede.

Die Jameson-inval het die Kaapse politieke toneel ontwrig en Smartt, wat uit aanvoeling met die Bond geraak het, sluit by die groepering van Cecil John Rhodes aan wat die Progressiewe Party stig. Im 1897 kom Rhodes se regering tot 'n val en Smartt word minister van binnelandse sake in sir Gordon Sprigg se kabinet. In 1898 kom ook die Sprigg-regering tot 'n val en Smartt word as lid van die Wetgewende Vergadering vir Cathcart verkies. Met die uitbreek van die Anglo-Boereoorlog in 1899 word hy saam met Rhodes in Kimberley beleër. Daar word hulle boesemvriende.

Hy word in 1900 kommissaris (minister) vir openbare werke, maar onttrek sy steun aan Sprigg toe laasgenoemde gekant is teen die opheffing van die Grondwet. Smartt staan sy aansprake op premierskap van die Kaapkolonie in 1904 aan Leander Starr Jameson af en word minister van lande en openbare werke in Jameson se kabinet van 1904 tot 1908. As waarnemende eerste minister in 1905 ondersteun hy die uitbreiding van die kolonie vir armblanke-vestiging op Kakamas en stel 'n gekose komitee aan oor die toewysing van onbewoonde Kroongrond aan geskikte aansoekers.

Van 1908 tot 1909 is Smartt lid van die Nasionale Konvensie wat die weg baan vir Uniewording in 1910. In 1911 word hy geridder en stig hy die Britsgesinde Unionisteparty, die Amptelike Opposisie in die Volksraad vir die Suid-Afrikaanse Party. Hy volg Jameson as partyleier op in 1912. Intussen is hy tydens die eerste verkiesing na Uniewording verkies as Volksraadslid vir Fort Beaufort. Hy haal in 1915 en 1920 weer die paal as Unionis en in 1924 as S.A.P.-kandidaat. In 1920 sluit hy 'n koalisie met genl. Jan Smuts se S.A.P. en word hy minister van landbou. Toe genl. Jan Smuts in 1924 verslaan word, tree Smartt op as die tweede in bevel van die Amptelike Opposisie van die Pakt-regering.

Hy tree voor die verkiesing van 1929 uit die politiek en sterf op 17 April daardie jaar in die Moederstad. Ondanks die sterk imperialistiese neigings van sy Unionisteparty was hy gewild by sy politieke teenstanders.



</doc>
<doc id="57086" url="https://af.wikipedia.org/wiki?curid=57086" title="Cido Arena">
Cido Arena

Die Cido Arena is 'n veeldoelige arena in Panevėžys, Noord-Litaue. Dit is die tuisstadion van die korfbalspan Panevėžio Techasas. Danksy 'n fietsrenbaan met 'n lengte van 250 meter word hier ook fietswedrenne gehou.

Die arena, waar ook konserte plaasvind, is teen 'n koste van 108 miljoen LIT (31,3 miljoen €, waarvan 13,9 miljoen € as fondse van die Europese Unie ontvang is) opgerig.

In 2010 is die Litause Jeugdag met meer as 6 000 deelnemers in die arena gehou. In Augustus en September 2011 is dit een van altesaam ses Litause stadions waar wedstryde van die Europese korfbal-kampioenskap EuroBasket 2011 gehou sal word.



</doc>
<doc id="57089" url="https://af.wikipedia.org/wiki?curid=57089" title="Panevėžys">
Panevėžys

Panevėžys is die vyfde grootste stad van Litaue en die hoofstad van die etnografiese gewes Aukštaitija in die noorde van die land. Die stad is halfpad tussen twee Baltiese hoofstede, Vilnius (130 km) en Riga (150 km) geleë en word deur die Via Baltica-snelweg met Skandinawië en Wes-Europa verbind.

Panevėžys is aan die Nevėžis, die sesde langste rivier in Litaue, geleë waarvan ook die stadsnaam afgelei is. Die stad is een van die beduidendste industriële sentrums in die land.


</doc>
<doc id="57099" url="https://af.wikipedia.org/wiki?curid=57099" title="Abraham Jonker">
Abraham Jonker

Dr. Abraham Hendrik Jonker (distrik Boshof, 22 April 1905 - Kaapstad, 10 Januarie 1966) was 'n Afrikaanse skrywer en joernalis en Suid-Afrikaanse politikus. Hy is die vader van die Afrikaanse digter Ingrid Jonker. Hy skryf ook onder die skuilname Maurice Becker, R. Bezema en Marcellus Prins .

Hoewel hy in die Vrystaat op die plaas Kalkfontein, distrik Boshof, gebore is, trek die gesin in 1910 na Christiana in Wes-Transvaal en ontvang hy sy skoolopleiding in Transvaal waar hy in Desember 1922 die Transvaalse Trap II aflê. Die volgende jaar gaan hy na die Universiteit Stellenbosch waar hy studeer in die klassieke tale, regte en teologie. In 1925 verwerf hy sy B.A.-graad met lof, soos trouens al sy grade. In 1926 gaan hy na die Teologiese Kweekskool op Stellenbosch, maar studeer terselfdertyd vir die M.A. in Grieks, wat hy in 1927 met lof behaal. Hy slaag die Teologiese Kandidaatseksamen, maar laat hy hom inskryf as student in die regte en volg die kursus vir LL.B. Tydens sy joernalistieke loopbaan verwerf hy in 1940 'n B.A.-graad in die regte per korrespondensie. Daarna verwerf hy die enigste D.Litt. wat cum laude aan Stellenbosch toegeken is met 'n proefskrif oor "Die roman: sy aard, ontstaan en soort" (1942).

In April 1930 word hy aangestel as reisende organiseerder vir die Nasionale Party in Kaapland, waardeur sy regstudies onderbreek word. In Mei 1932 word Jonker lid van die redaksie van "Die Burger" en is later drie jaar lank assistentredakteur van die "Huisgenoot". Uiteindelik is hy redakteur van "Die Jongspan", die eerste Afrikaanse weekblad vir kinders. In 1932 verskyn sy "Gebeurtenisse" en in 1932 sy eerste twee romans, "Die kanker van die jare" en "Die plaasverdeling". In 1936 word hy lid van die redaksie van die Verenigde Party se nuwe mondstuk in Kaapstad, die middagblad "Die Suiderstem", waarvan hy van 1937 tot 1945 redakteur is. In 1938 publiseer hy sy "Maskers", die eerste Afrikaanse proefneming met die nuwe saaklikheid. In 1945 tree hy uit die redaksie van "Die Suiderstem" en stig sy eie blad, "Monitor". Dit was aanvanklik tweetalig Afrikaans en Engels, maar verskyn later net in laasgenoemde taal. Dit was weekliks vanaf 30 November 1945 en tweeweekliks vanaf 16 Mei tot 26 September 1947, toe dit ophou bestaan het. Hy het deurentyd bydraes tot tallose koerante en tydskrifte gelewer, veral in Afrikaans. Sedert hy Stellenbosch verlaat het, het hy hom meer en meer op die letterkunde toegespits. Hy was medestigter en mederedakteur van "Ons Eie Boek" in die eerste drie jaar asook een van die stigters van die Vereniging vir die Vrye Boek, wat Afrikaanse letterkunde wou verhef bo die vlak van blote voorgeskrewe werk vir skole. 

Hy word in 1946 hy ondervoorsitter van die Verenigde Party. Op 18 Februarie 1948 tree hy toe tot die Volksraad as die Verenigde Party se lid vir Kaapstad-Tuine toe hy onbestrede verkies word in 'n tussenverkiesing. Op 26 Mei daardie jaar kry hy in dieselfde kiesafdeling teenstand van die onafhanklike H.G. Borcherds, maar wen met 'n gemaklike meerderheid van 3 749. In 1953 se verkiesing vaar hy selfs beter en wen dieselfde kiesafdeling teen die Nasionale Party se F.W. Gericke met 'n meerderheid van 5 270 toe hy driekwart van die stemme op hom verenig. 

Sy bundel "Leiers" verskyn ook in daardie jaar. In 1953 word hy uit die Verenigde Party gesit en stig saam met Bailey Bekker, Arthur Barlow, Blaar Coetzee en dr. Vernon Shearer die Nasionale Konserwatiewe Party. Skaars drie jaar later is hy terug in sy oorspronklike politieke tuiste toe hy hom weer by die Nasionale Party aansluit. In 1958 en weer in 1961 word hy verkies as Volksraadslid vir Fort Beaufort, wat eens 'n veilige V.P.-setel was. Die kiesafdeling is afgeskaf tydens die herafbakening voor die verkiesing van 1966.

Uit sy eerste huwelik, met Beatrix Cilliers, die suster van prof. A.C. Cilliers van Stellenbosch, is die digteres Ingrid Jonker gebore. Later is hy met die Afrikaanse skryfster Suzanne Jacomina (Lulu) Brewis getroud.



</doc>
<doc id="57100" url="https://af.wikipedia.org/wiki?curid=57100" title="Leon van Nierop">
Leon van Nierop

Leon van Nierop (gebore 18 Februarie 1953 in Brakpan) is 'n Suid-Afrikaanse akteur, vervaardiger, skrywer en rolprentresensent. Hy skryf resensies vir verskeie publikasies soos "Huisgenoot", "The Citizen", "Rapport", "De Kat", "LIG" asook Radio Sonder Grense (RSG) se Monitor. Hy skryf ook rubrieke, verhale en artikels onder verskeie skuilname. As voorbeeld, gee hy sy liefdesverhale onder die skuilnaam "Jacqueline Brink" uit. Hy is al sedert 1975 omroeper by die Suid-Afrikaanse Uitsaaikorporasie (SAUK), en tans as vryskutomroeper en -nuusleser, asook regisseur by RSG. Hy tree op as medevervaardiger van "DEKAT TV" op SABC3 in 2009, en skep en bied 'n reeks van 26 episodes oor die geskiedenis van die Afrikaanse rolprentwese, DAAR DOER IN DIE FLIEK op kykNET aan in 2011. Hy werk tans aan 'n opvolg van die reeks.

Van Nierop begin sy skoolloopbaan in 1959 by Kommando Laerskool in Brakpan, Transvaal waar sy moeder ook 'n onderwyseres was. Ná hy matriek voltooi het, doen hy sy diensplig in Kimberley. Hierna studeer hy tale en drama aan die Universiteit van Stellenbosch waar hy sy B.A.-graad in 1974 behaal. In Januarie 1975 begin hy as omroeper en regisseur by die SAUK en later by Springbokradio werk. Hy skryf verskeie treffer-radioverhale, waaronder byna 900 episodes van "Wolwedans in die skemer" (debuut in Augustus 1979), "Herberg vir 'n vlugteling", "Stralerjakkers" en "Die huis in Hertestraat". Sedert 1984 skryf hy ook verskeie TV-dramas en TV-reekse soos "Ballade vir 'n enkeling" I en II, skep die TV-reeks "Villa Rosa", "Wolwedans in die skemer", "Huisjakker" en "Moord op die lug".

Hy het vir 20 jaar klas gegee in rolprentontleding en was vir vier jaar lank hoof van die Rolprentakademie (filmskool) by die Tegnikon Pretoria waar hy jong rolprentmakers opgelei het.

Van sy boeke:

Onder sy skuilnaam, "Jacqueline Brink":

In Desember 1999 ontvang hy die "Twilight Life Time Achievement Award" van 'n reklame-agentskap vir sy bydrae as veral resensent tot die rolprentbedryf in Suid-Afrika die vorige 25 jaar.

Hy het in 2009 die Caxton-toekenning gekry as beste skrywer van die jaar en in 2011 ook dieselfde toekenning. En sy drama "Twyfelberg" is met die tweede prys vir die RSG-Sanlam-radiodrama-skryfkompetisie bekroon. Hy word ook met 'n ATKVeertjie in 2011 bekroon as beste radioregisseur vir sy regie van Hirosjima, mon amour.

In 2011 word hy met 'n ATKV-MediaVeertjie bekroon vir die beste dokumentêre program of programreeks vir "Die Afrikaanse rolprent gister en vandag".


</doc>
<doc id="57103" url="https://af.wikipedia.org/wiki?curid=57103" title="Die Jongspan">
Die Jongspan

Die Jongspan was die eerste weeklikse Afrikaanse tydskrif vir kinders. 

Dit het ontstaan uit "Die Kleinspan", wat die eerste maal op 13 Februarie 1925 verskyn het as 'n rubriek in en later bylaag tot die "Huisgenoot" onder redaksie van M.E.R. (mev. M.E. Rothmann) toe sy redakteur was van die vroueafdeling van sowel "Die Burger" as die "Huisgenoot". Sy is oorspronklik bygestaan deur mej. Ida Theron. 

"Die Kleinspan" is op 16 November 1935 herdoop tot "Die Jongspan" en verskyn vanaf 24 Januarie 1936 as 'n selfstandige weekblad. Vanaf 1958 is "Kleinspan" bykomend tot "Die Jongspan" gepubliseer, maar in 1962 smelt die twee blaaie saam. Met die uitgawe van 7 April 1969 hou "Die Jongspan" op bestaan en word vervang deur "Vonk", waarin van kleur gebruik gemaak is. Die redakteurs was Abraham Jonker (Januarie tot Augustus 1936), dr. C.F. Albertyn (1936 tot 1945), dr. P.J. Olckers (1945 tot 1946) en C. Mostert (1947 tot 1969).



</doc>
<doc id="57104" url="https://af.wikipedia.org/wiki?curid=57104" title="Graaf van Clarendon">
Graaf van Clarendon

George Herbert Hyde Villiers, die Graaf van Clarendon (Engeland, 7 Junie 1877 - 13 Desember 1955) was goewerneur-generaal van die Unie van Suid-Afrika.

Hy kry sy skoolopleiding aan Eton-kollege en word in 1922 hoofsweep van die regering in die Hoërhuis van Brittanje. In 1925 word hy onderminister van dominiale sake en voorsitter van die Overseas Settlement Committee. Twee jaar later word hy voorsitter van die British Broadcasting Corporation. In 1931 stel die Britse koning hom aan as goewerneur-generaal van die Unie van Suid-Afrika. Hy keer in 1938 terug na Engeland waar hy 'n belangrike amp in die koninklike huishouding aanvaar. Hy tree in 1952 af en sterf drie jaar later. 

Die Laer en Hoër Meisieskool Clarendon in Oos-Londen is na hom vernoem.



</doc>
<doc id="57105" url="https://af.wikipedia.org/wiki?curid=57105" title="Águas de São Pedro">
Águas de São Pedro

Águas de São Pedro is 'n stad in die suide van die Brasiliaanse deelstaat São Paulo, sowat 184 km noordwes van die metropool São Paulo.



</doc>
<doc id="57106" url="https://af.wikipedia.org/wiki?curid=57106" title="William Palmer, 2de Graaf van Selborne">
William Palmer, 2de Graaf van Selborne

William Waldegrave Palmer, 2de Graaf van Selborne (17 Oktober 1859 - 26 Februarie 1942) was 'n Britse staatsman.

Hy is in 1859 gebore as seun van die eerste Graaf van Selborne en kry sy opleiding aan die Universiteit van Oxford. In 1882 word hy sekretaris van sy vader wat destyds Lord Chancellor was. In 1885 word hy lid van die Britse Laerhuis vir Petersfield, Hampshire. Tien jaar later erf hy sy vader se titel, word lid van die Hoërhuis en onderminister van kolonies. In 1900 word hy minister van mariene. In 1905 volg hy lord Alfred Milner op as hoë kommissaris in Suid-Afrika en goewerneur van Transvaal en die Oranje-Vrystaat. Twee jaar later stel hy met behulp van ander 'n memorandum op oor die vereniging van die Suid-Afrikaanse kolonies. Hy vertrek kort voor Uniewording in 1910 terug na Engeland, waar hy in 1915 minister van landbou word. In 1916 bedank hy egter uit die Britse regering omdat hy nie met die regering se Ierse beleid kon saamstem nie. Hy sterf in 1942.

Die Laer en Hoër Seunskool Selborne in Oos-Londen is na hom vernoem.



</doc>
<doc id="57110" url="https://af.wikipedia.org/wiki?curid=57110" title="Philippus Jacobus Olivier">
Philippus Jacobus Olivier

Philippus Jacobus (P.J.) Olivier (distrik Fauresmith, 11 Januarie 1911 - Kaapstad, 27 Maart 1958) was goewerneur van Kaapland.

Hy gaan boer op 23-jarige ouderdom op die plaas Sendelingsfontein in die distrik Fauresmith. Tydens die tussenverkiesing in Kuruman op 7 Februarie 1940 verslaan hy as kandidaat van die Nasionale Party vir T.J.B. Melville van die Verenigde Party met 3 255 teenoor 2 452 stemme en word Volksraadslid. In die verkiesing van 1943 vergroot hy sy meerderheid in Kuruman tot 1 078 teen C.H. Badenhorst van die V.P. en J.J. Moorcroft van die Afrikanerparty. In 1948 vaar hy selfs beter teen die V.P. se L.H. Fick en wen met 1 678 stemme om die derde keer agtereenvolgens Volksraadslid vir Kuruman te word. In 1951 word hy egter as administrateur van Kaapland aangestel, waarna H.R.H. du Plessis onbestrede vir die N.P. in Kuruman verkies word in die tussenverkiesing op 10 September 1951.

Die enigste Afrikaanse hoërskool, wat ook uit 'n laerskoolafdeling bestaan, in Grahamstad is na hom genoem asook die Kunssentrum P.J. Olivier op Stellenbosch.




</doc>
<doc id="57112" url="https://af.wikipedia.org/wiki?curid=57112" title="Tarakan">
Tarakan

Tarakan is die derde grootste stad in die provinsie Oos-Kalimantan in Indonesië. Dit is ook die 17de rykste stad in Indonesië. Hierdie stad het 'n oppervlakte van 250,8 km² en het in 2010 'n bevolking van soveel as 239 787 mense gehad.


</doc>
<doc id="57114" url="https://af.wikipedia.org/wiki?curid=57114" title="Harry Frederick Oppenheimer">
Harry Frederick Oppenheimer

Harry Frederick Oppenheimer (* 28 Oktober 1908 in Kimberley; † 19 Augustus 2000 in Johannesburg) was 'n prominente Suid-Afrikaanse besigheidsman en een van die rykste mense ter wêreld.

Oppenheimer was die seun van May Pollack en Ernest Oppenheimer. Hy is gebore in 'n geassimileerde Joodse familie van Duitse oorsprong in Kimberley, die oorspronklike gebied waar diamante gemyn is, maar leef vir die grootste deel van sy lewe in Johannesburg. Toe hy dertien word het hy 'n formele Bar mitzvah-seremonie in 'n sinagoge in Kimberley ontvang, maar neem die Christelike geloof met sy troue aan.

Nadat hy laerskool in Johannesburg voltooi het, woon hy die Charterhouse School in Engeland by. Daarna skryf hy in aan Christ Church, Universiteit van Oxford en gradueer in 1931 in filosofie, politiek en ekonomie.


</doc>
<doc id="57117" url="https://af.wikipedia.org/wiki?curid=57117" title="Nicolaas de Wet">
Nicolaas de Wet

Nicolaas Jacobus de Wet (plaas Mooifontein, distrik Aliwal-Noord, 11 September 1873 – Pretoria, 16 Maart 1960) was 'n Suid-Afrikaanse kabinetsminister, hoofregter, waarnemende goewerneur-generaal en van 1943 tot 1951 kanselier van die Universiteit van Suid-Afrika.

De Wet verwerf in 1893 'n graad aan die Victoria-kollege en gaan na die Universiteit van Cambridge om in die regte te studeer. Hy vestig hom drie jaar later in Kaapstad as advokaat toe hy lid van die Kaapse balie word.

In September 1913 tree hy toe tot die politiek, word verkies tot Volksraadslid vir Wakkerstroom en word minister van justisie, wat hy bly tot 1924. Later verteenwoordig hy die kiesafdeling Potchefstroom. In 1921 word hy tot senator benoem en bly in die Senaat tot 1929. In 1932 word hy as regter in Transvaal aangestel.

De Wet is in 1935 benoem tot voorsitter van die Nasionale Parkeraad en in 1937 aangestel as appèlregter, voor hy op 15 Julie 1939 aangestel word as hoofregter. Van 1942 af vervul hy die pligte van die goewerneur-generaal as amptenaar belas met die uitvoerende gesag, maar hoewel hy meer as een keer die pos van voltydse goewerneur-generaal aangebied is, weier hy dit telkens.

In 1943 tree hy af as hoofregter en dien van daardie jaar tot in 1951 as kanselier van die Universiteit van Suid-Afrika. Hy sterf in 1960 in Pretoria. Die Johannesburgse voorstad Dewetshof is sowat ses jaar tevore na hom genoem.




</doc>
<doc id="57118" url="https://af.wikipedia.org/wiki?curid=57118" title="John Truter">
John Truter

Sir Johannes Andries (John) Truter (Kaapstad, 11 Oktober 1763 – Rondebosch, Kaapstad, 5 Junie 1845) was 'n Suid-Afrikaanse regsgeleerde.
Truter gaan studeer in die regte aan die Universiteit van Leiden en behaal die graad LL.D. in 1787. Hy keer na die Kaap terug en tree in diens van die H.O.I.K.. In 1803 stel goewerneur Janssens hom aan as sekretaris van die Raad van Justisie. Tydens die Bataafse bewind word hy Sekretaris van die Raad op Beleid. In 1806 begin hy privaat praktiseer aan die Kaap. In 1809 word hy aangestel as fiskaal en drie jaar later as eerste hoofregter van die Kaapkolonie. Hy beklee die pos tot en met sy aftrede in 1828 toe hy tot lid van die Raad van Advies benoem word. Hy sterf in 1845 op Rondebosch.

Hy word beskou as vader en stigter van die NG gemeente Wynberg, wat in 1829 gestig is as slegs die derde NG gemeente in die Kaapse Skiereiland. Dit was Truter wat toestemming by die kerkraad van die NG gemeente Kaapstad en die goewerneur gekry het om die nuwe gemeente op Wynberg te stig omdat lidmate nie gereeld die tog na die Groote Kerk kon aflê om dienste daar by te woon nie. Hy was destyds ook verteenwoordiger van die regering in die Kerk se Sinode. Die grond vir die kerkgebou is op 3 Maart 1831 toegestaan mits bouwerk binne nege maande begin en binne nog nege maande voltooi kon word. Truter lê die hoeksteen van die kerkgebou op 24 Maart 1831. Sir Lowry Cole, goewerneur, het die verrigtinge bygewoon, soos trouens ook die inwyding van die kerk op Sondag 20 September 1832.

Truter het ook in die eerste raad van direkteure van die Suid-Afrikaanse Kollege, wat later die Universiteit van Kaapstad en SACS sou word, gedien.



</doc>
<doc id="57119" url="https://af.wikipedia.org/wiki?curid=57119" title="Eric Whitacre">
Eric Whitacre

Eric Whitacre (2 Januarie 1970) is 'n Amerikaanse komponis, dirigent en dosent. Hy is een van die mees gewilde en uitgevoerde komponiste van sy generasie. In 2008 het die CD wat slegs koorwerke van Whitacre bevat (opgeneem deur die Britse ensemble Polyphony) 'n internasionale topverkoper geword, eerste op die klassieke trefferlyste geëindig en 'n Grammy-nominasie gekry. Robert Hollingworth het opgemerk: "wat jou tussen die oë slaan is die eerlikheid, optimisme en loutere geloof wat enige aanmatiging verbygaan. Dit is musiek wat jou werklik kan laat glimlag." Whitacre se Virtuele Koor-projekte op YouTube het sy musiek aan 'n nuwe gehoor blootgestel. Whitacre het 'n langtermyn platekontrak met Decca geteken in 2010 en werk steeds aan sy bekroonde musiekblyspel "Paradise Lost". 'n Verkorte konsertweergawe is in 2010 in die Carnegiesaal gehou.








Winter (vir strykers, koor en siter)



Whitacre se were word uitgegee deur Chester Music; G. Schirmer; Walton Music; Santa Barbara Music; Shadow Water Music; en Carpe Ranam Music.


</doc>
<doc id="57120" url="https://af.wikipedia.org/wiki?curid=57120" title="Henry Loch">
Henry Loch

Lord Henry Brougham Loch (23 Mei 1827 - 20 Junie 1900) was Britse goewerneur van die Kaap van 1889 tot 1896.

Hy tree in 1840 toe tot die Britse leër en gaan in 1844 as luitenant in die berede mag na Bengale, Indië. In 1857 is hy verbonde aan die sending van graaf Elgin na China. In 1863 word hy aangestel as luitenant-goewerneur van die "Isle of Man". Nadat hy van 1884 af diens doen as goewerneur van Victoria, Australië, kom hy in 1893 Kaap toe as goewerneur van die Kaapkolonie en hoë kommissaris in Suid-Afrika.

Lord Loch ontmoet pres. Paul Kruger in 1893 en die tweede Swaziland-konvensie word gesluit waarvolgens die Zuid-Afrikaanse Republiek magte oor Swaziland (nou eSwatini) sonder insluiting sou verkry op voorwaarde dat die Swazi's hul goedkeuring daaraan heg. Dit het egter nooit in werking getree nie.

In 1895 word hy as goewerneur en hoë kommissaris in Suid-Afrika opgevolg deur sir Hercules Robinson. Tydens die Anglo-Boereoorlog bring hy "Loch's Horse" op die been. Die geskiedkundige brug buite Wellington in die Wes-Kaap is na sy vrou, Lady Loch, vernoem, maar anders as met soveel ander kommandeurs en goewerneurs van die Kaap is lord Loch se naam nie in 'n pleknaam verewig nie.




</doc>
<doc id="57121" url="https://af.wikipedia.org/wiki?curid=57121" title="George Yonge">
George Yonge

Sir George Yonge, 5de Baronet (1731 - 25 September 1812) was Britse oorlogsekretaris van 1782–1783 en 1783–1794 en waarnemende goewerneur van die Kaapkolonie vir kort tydperke tussen 1799 en 1801.

Hy ontvang sy opleiding aan Eton en die Universiteit van Leipzig. In 1765 trou hy met Elizabeth Bourchier Clieve, maar dit was 'n kinderlose huwelik. In Engeland dien hy as lid van die Laerhuis vir die kiesafdeling Honiton van 1754 tot 1761 en weer van 1763 tot 1796. In 1782 word hy lid van die Geheime Raad. Hy tree vanaf 1799, ongeveer drie jaar, vir kort rukkies as goewerneur van die Kaapkolonie op.

Yonge was 'n kenner op die gebied van Romeinse paaie en sy naam leef voort in Yongestraat, die hoof deurpad in die Kanadese stad Toronto. Dit is tussen 1795 en 1796 gebou.

Hy sterf op 25 September 1812 in die Hampton Court-paleis.



</doc>
<doc id="57122" url="https://af.wikipedia.org/wiki?curid=57122" title="George Thomas Napier">
George Thomas Napier

Sir George Thomas Napier (Londen, 30 Junie 1784 - Genève, 16 September 1855) was 'n Britse goewerneur.

Napier was die seun van kolonel George Napier en die oudste broer van die beroemde soldaat-skrywer van "History of the Peninsular War". Hy sluit hom in 1800 op die ouderdom van 16 jaar aan by die Britse leër en dien van 1808 as "aide-de-camp" van sir John Moore in Portugal tydens die Skiereiland-oorlog teen Napoleon. In 1812 verloor hy sy regterarm in die slag van Ciudad Rodrigo in Portugal. Hy word dieselfde jaar tot luitenant-kolonel bevorder, in 1837 tot majoor-generaal en in 1846 tot luitenant-generaal. In 1837 stel die Britse regering hom aan as goewerneur en opperbevelvoerder aan die Kaap. Hy besoek die volgende jaar die Oosgrens en dring by die Britse regering aan op skadevergoeding vir die koloniste. Hy stuur maj. Charteris om Port Natal te beset. In 1839 word hy egter verplig om Charteris terug te roep omdat die Britse regering geen uitbreiding van sy gebied in Suider-Afrika wou hê nie. In 1842 stuur hy kapt. Smith om Natal te beset en word dit Britse gebied.

Napier keer in 1843 terug na Engeland, maar vestig hom in Nizza. Hy word in 1854 tot generaal bevorder en sterf in 1854 in Genève. Sy outobiografie, "Passages in the Early Military Life of General Sir G.T. Napier", is uitgegee deur sy oorlewende seun, genl. William Craig Emilius Napier. Die dorpie Napier in die Wes-Kaap is na hom vernoem.




</doc>
<doc id="57123" url="https://af.wikipedia.org/wiki?curid=57123" title="Richard Bourke">
Richard Bourke

Generaal sir Richard Bourke (4 Mei 1777 – 13 Augustus 1855) was 'n Britse goewerneur.

Hy is in Dublin, Ierland, gebore en kry sy opvoeding in Westminster en studeer in die regte aan Christ College, Universiteit van Oxford. Hy sluit op 22 November 1798 by die Britse leër aan en doen diens in Nederland met die hertog van York voor hy na Suid-Amerika verplaas word in 1807 en deelneem aan die beleg en bestorming van Montevideo. Hy word in 1821 bevorder tot majoor-generaal. Ná die Skiereiland-oorlog in Portugal tree hy uit die leër en gaan woon op sy landgoed in Ierland, maar versoek uiteindelik om 'n amp in die Britse regering te kry om sy inkomste aan te vul. Hy word in die Kaapkolonie aangestel as luitenant-goewerneur vir die Oostelike Provinsie, maar neem ook waar as goewerneur vir die Oostelike sowel as die Westelike Provinsie.

In 1831 word hy aangestel om sir Ralph Darling as goewerneur van Nieu-Suid-Wallis op te volg. Hy beklee die amp tot 1837 en word in 1851 tot generaal bevorder. Hy sterf in 1855 naby Limerick, Ierland.



</doc>
<doc id="57125" url="https://af.wikipedia.org/wiki?curid=57125" title="John William Jagger">
John William Jagger

John William Jagger (Yorkshire, 20 September 1859 - Kaapstad, 20 Junie 1930) was 'n Suid-Afrikaanse sakeman en kabinetsminster.

Hy kom in 1880 na Suid-Afrika en word 'n klerk in 'n sakeonderneming in Kaapstad. In 1883 stig hy sy eie onderneming as invoerder van weefstowwe en lê die grondslag vir die latere bekende firma met sy naam. Hy het ywerig in die ekonomie belang gestel en word 'n woordvoerder vir die handel. In 1902 of '03 word hy lid van die Kaapse Wetgewende Vergadering (waar hy 'n groot voorstander van vrye handel was) vir Kaapstad, later vir Kaapstad-Sentraal in die Unie-Volksraad.

Van 1908 tot 1909 is hy lid van die Nasionale Konvensie wat die Suid-Afrika-wet opstel en die weg baan vir Uniewording. Hy word in die verkiesing van 1915 herkies as Unie-Volksraadslid. In 1921 word hy minister van spoorweë in genl. Jan Smuts se kabinet. Hy moes die ongewilde beleid van afleggings uitvoer. Hy het ruim bygedra tot die opvoedingsaak en die Jagger-biblioteek aan die Universiteit van Kaapstad is na hom genoem. Hy sterf in 1930 in die Moederstad.



</doc>
<doc id="57126" url="https://af.wikipedia.org/wiki?curid=57126" title="Hendrik Mentz">
Hendrik Mentz

Kol. Hendrik Mentz (Wittebergen, Vrystaat, 1870 - 1938) was 'n Suid-Afrikaanse kabinetsminister.

Hy gaan na Transvaal in 1887 en bekwaam hom as prokureur. In die Anglo-Boereoorlog veg hy onder genl. Christiaan Frederik Beyers en vestig hom daarna in 'n regspraktyk in Pretoria. In die Eerste Wêreldoorlog gaan veg hy in Suidwes-Afrika. In 1915 word hy tot die Unie-Volksraad verkies as ondersteuner van genl. Jan Smuts se Suid-Afrikaanse Party en word minister van lande in 1920. Hy is in 1938 oorlede.



</doc>
<doc id="57127" url="https://af.wikipedia.org/wiki?curid=57127" title="Polatsk">
Polatsk

Polatsk (dikwels ook gespel as Polotsk, Wit-Russies Полацк "Polatsk" of Полацак "Polazak", Russies Полоцк "Polotsk", Pools "Połock", Litaus "Polockas") is die oudste stad in Wit-Rusland en hoofstad van die gelyknamige rajon (distrik). Polatsk is in die noorde van die land aan die Daugava-rivier (Wit-Russies: "Dzwina"), sowat 250 km noord van Minsk, geleë.
In administratiewe opsig maak Polatsk deel uit van die woblast (gewes) Witebsk. In die vroeë Middeleeue was Polatsk die politieke sentrum van een van die drie vorstedomme wat in die gebied van die huidige Wit-Rusland bestaan het. Hulle het hul historiese oorsprong in die Kiëf-Roes en word deur Wit-Rusland as sy historiese voorlopers beskou. Wes van Polatsk het 'n groot voorstad, Nawapolatsk, ontstaan. 'n Klein lughawe is 9 km suid van Polatsk gevestig.

Polatsk was steeds 'n belangrike handelsplek en vesting. In moderne tye het dit tot 'n spoorwegsentrum en nywerheidstad ontwikkel. Naas 'n olieraffinadery en petrochemiese aanlegte steun die plaaslike ekonomie op die vervaardiging van glasvesels asook hout- en voedselverwerking. 

Polatsk se stadsbeeld word oorheers deur die Sint Sofiakatedraal wat oorspronklik tussen 1044 en 1066 in die historiese middestad ontstaan het en destyds met gelyknamige katedrale in Kiëf (Kyiv) en Nowgorod meegeding het. Groot dele van die katedraal is in oorlogstye vernietig en heropgebou, maar sy oostelike gedeelte en dele van die fondament dateer uit die ontstaantydperk.

Sy stigtingsdatum (862) maak van Polatsk nie net die oudste nedersetting in Wit-Rusland nie, maar ook een van die oudstes in die Slawiessprekende wêreld. Die stad is in sy stormagtige geskiedenis verskeie kere deur Wikings uit die noorde asook Kruisvaarders aangeval en ingeneem. 

Polatsk was een van die vroeë Christelike sentrums van Kiëf-Roes. Dit is die geboorteplek van Euphrosyne van Polatsk, die eerste Wit-Russiese vrou wat deur die Kerk gekanoniseer is. Later, tussen die 10de en 13de eeue, was Polatsk die magtige middelpunt van die gelyknamige hertogdom. In 1307 is die stad by die Groothertogdom Litaue ingelyf, maar het in 1498 die status van selfregerende stad gekry. In 1563 is Polatsk deur Iwan die Verskriklike ingeneem, maar vyftien jaar later weer aan Litaue teruggegee.

Gedurende die Napoleontiese Oorloë het twee beslissende veldslagte naby die stad plaasgevind. Polatsk het in die vroeë 20ste eeu 'n bloeitydperk beleef. Vanaf 1941 is dit tydens Adolf Hitler se veldtog teen die Sowjetunie deur die Duitse Weermag beset en drie jaar later deur die Rooi Leër bevry. Vandag is die stad, wat in 2010 as Wit-Rusland se eerste "kultuurhoofstad" aangewys is, 'n gewilde toeristebestemming.


</doc>
<doc id="57128" url="https://af.wikipedia.org/wiki?curid=57128" title="Henry Burton">
Henry Burton

Henry Burton (Kaapstad, 1866–1935) was 'n Suid-Afrikaanse politikus en kabinetslid.

Hy is in Kaapstad gebore en ontvang sy skoolopleiding aan die St. Andrew-seunskool in Grahamstad. Hy word in 1892 tot die balie toegelaat en begin in Kimberley praktiseer waar hy kort voor lank welslae behaal. Weens die Jameson-inval word hy 'n vurige ondersteuner van die Afrikanerbond en word as lid van dié party in 1902 tot die Kaapse Wetgewende Raad verkies. Baie kort daarna bring Burton die regering van sir Gordon Sprigg tot 'n val op grond van die vraagstukke oor krygswet en oorlogsverliese. John X. Merriman sluit hom in by sy kabinet in 1908 as prokureur-generaal en ná Uniewording in 1910 word hy eers minister van naturellesake, later van spoorweë. Sy temperament het die spoorwegmense omgekrap en hy word oorgeplaas na die ministerie van finansies in 1920, waar hy ongewilde maatstawwe moes uitvoer. Hy tree in 1924 uit die Volksraad en sterf in 1935.



</doc>
<doc id="57129" url="https://af.wikipedia.org/wiki?curid=57129" title="Thomas Watt">
Thomas Watt

Sir Thomas Watt (naby Glasgow, Skotland, 1857 - 1947) was 'n Suid-Afrikaanse politikus en kabinetsminister.

Watt studeer aan die Glasgow-universiteit en word 'n advokaat. In 1883 kom hy in Natal aan en gaan op Dundee. Nadat hy vir Brittanje diens doen in die Anglo-Boereoorlog, word hy tot die Natalse Wetgewende Vergadering verkies en word hy minister van justisie en onderwys vir kolonie en later van 1908 tot 1909 lid van die Nasionale Konvensie wat die Suid-Afrika-wet opgestel het ingevolge waarvan Uniewording die volgende jaar moontlik was. Ná die unifikasie word hy minister van poswese en van openbare werke in genl. Louis Botha se kabinet. Hy dien onder hom en genl. Jan Smuts tot die Suid-Afrikaanse Party in 1924 tot 'n val kom as minister van volkswelsyn, binnelandse sake en spoorweë. Hy sterf in 1947 in die ouderdom van 90 jaar.



</doc>
<doc id="57130" url="https://af.wikipedia.org/wiki?curid=57130" title="HTS Nic Diederichs">
HTS Nic Diederichs

Die Hoër Tegniese Skool Nic Diederichs is 'n hoërskool in Krugersdorp. Die skool is in 1962 geopen en genoem na Nicolaas Johannes Diederichs, 'n voormalige staatspresident van Suid-Afrika. 'n Vorige hoof, Günther Bühner, is op 14 Junie 2015 in 'n motorongeluk saam met sy vriendin en haar dogtertjie van 5 jaar oud oorlede.

Die skool was in 2008 in die nuus nadat 'n skolier 'n medeleerling met 'n swaard doodgemaak en verskeie ander gewond het.



</doc>
<doc id="57136" url="https://af.wikipedia.org/wiki?curid=57136" title="Slag van Bronkhorstspruit">
Slag van Bronkhorstspruit

Die Slag van Bronkhorstspruit was die eerste geveg wat tydens die Eerste Vryheidsoorlog plaasgevind het. Die Slag het op 20 Desember 1880 by Bronkhorstspruit plaasgevind.

Na die Boere op 13 Desember 1880 by Paardekraal besluit het om te veg vir hulle onafhanklikheid, het die Transvalers die Britse garnisoen by Potchefstroom beleër en 'n voorlopige regering op Heidelberg ingestel. Intussen was die 94e regiment van die Britse magte onder bevel van lt.kol. P.R. Anstruther onderweg van Lydenburg om hulle by die Britse magte in Pretoria aan te sluit. Die opdrag vanaf Heidelberg was dat die Britse magte (nege offisiere en 154 manskappe) verhoed word om Pretoria te bereik.

Die Boeremag van 200 man onder bevel van kommandant Frans Joubert het naby Bronkhorstspruit gelê en wag. Hier het hulle 'n handgeskrewe versoek na Anstruther gestuur om om te draai. Hy het geweier. In die geveg van 10 minute is 56 Britse soldate dood en 91 gewond. Van die gewondes het 21 met inbegrip van Anstruther later gesterf. Van die Boeremagte is twee man dood en vyf gewond.



</doc>
<doc id="57139" url="https://af.wikipedia.org/wiki?curid=57139" title="Gary Player">
Gary Player

Gary Player OIG (gebore 1 November 1935) is 'n Suid-Afrikaanse professionele gholfspeler. Hy word wêreldwyd as een van die grootste spelers in die geskiedenis van gholf beskou. Player het 165 toernooie op ses kontinente oor ses dekades gewen. Hy is in 1974 ingehuldig in die "World Golf Hall of Fame". 

Player het meer as 160 professionele toernooie gewen, waaronder:

24 keer:

Die groot kampioenskappe word in vetdruk aangedui.

Suid-Afrikaanse-toer (nou die Sunshine-toer)
73 oorwinnings tussen 1955 en 1981 waaronder:

PGA Toer van Australasië
18 oorwinnings tussen 1956 en 1981 waaronder:

Gary Player het talle gholfbane ontwerp, onder andere:


</doc>
<doc id="57142" url="https://af.wikipedia.org/wiki?curid=57142" title="Slag van Laingsnek">
Slag van Laingsnek

Die Slag van Laingsnek het op 28 Januarie 1881 net suid van die dorp Charlestown plaasgevind tydens die Eerste Vryheidsoorlog. Britse magte onder bevel van generaal sir George Pomeroy Colley het probeer om 'n pad oop te veg deur die Boere magte onder bevel van Kommandant-generaal Piet Joubert. Die Britse magte is verslaan met 'n lewensverlies van 84 manskappe.



</doc>
<doc id="57143" url="https://af.wikipedia.org/wiki?curid=57143" title="Pieter-Dirk Uys">
Pieter-Dirk Uys

Pieter-Dirk Uys (gebore 28 September 1945 in Kaapstad) is 'n Suid-Afrikaanse satirikus, verhoogkunstenaar, skrywer en sosiale aktivis.

Hy is die seun van 'n Afrikanerpa en 'n Berlynsgebore Joodse moeder. Hy het in die tradisies van die NG Kerk grootgeword en was 'n leerder aan die Afrikaanse staatskool in die Kaapse voorstad Mowbray, die Hoërskool Nassau. Sy vader, Hannes Uys was 'n orrelis van 1928 tot 1982 in agtereenvolgens die NG gemeente Drieankerbaai, NG gemeente Kaapstad (Groote Kerk) en NG gemeente Rondebosch en van 1962 tot 1972 'n musiekonderwyser aan die Hoërskool Groote Schuur in Nuweland, terwyl sy suster, Tessa, haar onderskei het as konsertpianiste.

In 2005 ontvang Uys die Erepenning vir Toneelkuns van die Suid-Afrikaanse Akademie vir Wetenskap en Kuns terwyl Pieter Toerien in dieselfde jaar die Erepenning vir Teaterbevordering ontvang.

Evita Bezuidenhout is die vroulike alter ego van Pieter-Dirk Uys. Uys beskryf haar as “die mees bekende wit-vrou in Suid-Afrika” en hy het selfs al vir haar 'n biografie geskryf. As Tannie Evita lewer Uys politieke en sosiale kommentaar op ŉ satiriese wyse en gebruik hy sy alter ego op 'n aktivistiese wyse.

Sy boeke:

As skrywer:

As akteur:

As homself:




</doc>
<doc id="57144" url="https://af.wikipedia.org/wiki?curid=57144" title="Glückstad">
Glückstad

Glückstadt is 'n klein dorpie in KwaZulu-Natal, Suid-Afrika. Die dorpie lê op die R34 hoofweg 35 km suidoos van Vryheid. Die naam is Duits vir: "Stad van geluk".

Die dorp is in 1906 deur 'n klompie Duitse families gestig. Die dorp is waarskynlik vernoem na die stad met dieselfde naam langs die Elberivier in Duitsland.




</doc>
<doc id="57150" url="https://af.wikipedia.org/wiki?curid=57150" title="Joe Slovo">
Joe Slovo

Joe Slovo (Obeliai, 23 Mei 1926 – 6 Januarie 1995) was 'n Suid-Afrikaanse politikus, leier van die Suid-Afrikaanse Kommunistiese Party, en 'n vooraanstaande lid van die ANC.

Slovo is in Obeliai in Litaue vanuit 'n Joodse familie gebore. Hy emigreer in 1933 na Johannesburg in Suid-Afrika, waar Slovo al op 'n jeugdige leeftyd (in 1941) 'n lid van 'n landelike vakbond word. In 1942 sluit hy by die SAKP aan, maar tydens die oorlogsjare (1942–1945) was hy meer aktief as 'n militêre vrywilliger.

Terug in Suid-Afrika studeer Slovo regte aan die Universiteit van die Witwatersrand, waar hy onder andere met Nelson Mandela en Harry Schwarz bevriend raak.

Tussen 1984 en 1991 was Slovo die Sekretaris-Generaal van die SAKP. Vanaf April 1994 tot met sy dood funksioneer hy as Minister van Behuising in die Kabinet van Nelson Mandela.

Slovo is op op 6 Januarie 1995 aan kanker oorlede.


</doc>
<doc id="57152" url="https://af.wikipedia.org/wiki?curid=57152" title="Monument">
Monument

'n Monument is 'n standbeeld, gedenksteen of 'n gebou wat opgerig is ter herinnering aan 'n persoon of 'n belangrike gebeurtenis. Monumente word gewoonlik kunstig ontwerp om die voorkoms van 'n stad of plek te verbeter. Die grootste monumente word deur regerings en owerhede opgerig, maar besighede doen dit ook soms. Kleiner gedenktekens word dikwels gemaak in die vorm van 'n plaket of gedenkplaat.


</doc>
<doc id="57153" url="https://af.wikipedia.org/wiki?curid=57153" title="Bruce Fordyce">
Bruce Fordyce

Bruce Fordyce (gebore 3 Desember 1955 in Hong Kong) is 'n Suid-Afrikaanse maraton- en ultramaratonatleet. Hy is bekend dat hy die Suid-Afrikaanse Comrades-maraton 'n rekord van nege keer, waarvan agt keer agtereenvolgens, gewen het. Hy het ook die "Londen na Brighton-maraton" drie jaar in 'n ry gewen. Hy hou tans die wêreldrekord vir die oor-50 myl en het vantevore ook die wêreldrekord vir die oor-100km gehou.

Fordyce is in Hong Kong gebore en verhuis op 13-jarige ouderdom saam met sy gesin na Johannesburg. Hy voltooi sy skoolloopbaan aan die Woodmead Hoërskool en studeer daarna aan die Universiteit van die Witwatersrand, waar hy in 1977 'n BA-graad en in 1979 'n honneursgraad verwerf. Gedurende die tyd was hy ook 'n lid van die universiteit se studenteraad, sowel as 'n komiteelid van die Wits Atletiekklub.

In 1977 neem Fordyce aan sy eerste Comrades-maraton deel en eindig 43ste vanuit 1678 inskrywings. Hy kom 14de in 1978, 3de in 1979, 2de in 1980, en wen daarna die wedloop vir 'n ongekende agt agtereenvolgende jare (1981-1988). Daarna wen hy weer in 1990. Geen ander atleet in die geskiedenis van die Comrades kon al die prestasie ewenaar nie. Fordyce het ook 'n rekord tyd met die opdraande-wedloop (Durban na Pietermaritzburg) aangeteken en sy rekord van 5:24:07 vir die afdraande-wedloop (Pietermaritzburg na Durban) staan ​​vir 21 jaar vanaf 1986 totdat dit in 2007 deur Rusland se Leonid Shvetsov verbeter is.

Hy het dus 30 Comrades-marathons voltooi, insluitende die merkwaardige uitslag van die identiese tye in 1985 en 1987. In 2011 het hy gemik op 'n silwermedalje, maar dit het 31 sekondes gemis. (afrondingstyd van 7 uur 30 minute 31 sekondes).



</doc>
<doc id="57165" url="https://af.wikipedia.org/wiki?curid=57165" title="Appèl">
Appèl

'n Appèl is 'n beroep op 'n hoër liggaam teen die beslissing van 'n hof of 'n ander besluitnemende liggaam. In die appèl word die hoër liggaam formeel versoek om 'n besluit te wysig of ter syde te stel.

Soms sal regters appèl toestaan as hulle van mening is dat 'n ander hof tot 'n ander besluit kan kom. Indoen nie kan die reg tot appèl geweier word.

Appèl word gewoonlik oorweeg indien:


</doc>
<doc id="57168" url="https://af.wikipedia.org/wiki?curid=57168" title="Bakteriologie">
Bakteriologie

Bakteriologie is die studie van bakterieë, veral met betrekking tot die geneeskunde en landbou. Dit word gesien as 'n onderafdeling van mikrobiologie en behels die identifikasie, klassifikasie en karakterisering van spesies bakterieë.

'n Persoon wat bakteriologie studeer word 'n bakterioloog genoem.


</doc>
<doc id="57172" url="https://af.wikipedia.org/wiki?curid=57172" title="Gwen Gill">
Gwen Gill

Gwen Gill (1936 - 2011) was 'n veteraan-joernalis wat veral bekend was vir haar verbruikersartikels. Sy het 'n rubriek in die Sunday Times behartig. Later jare het sy merendeels geskryf oor bekendes en die glanswêreld. 

Gill is op 23 Januarie 1936 by die Royal Leamington Spa in Engeland gebore.

In 1971 begin sy by Sunday Times te werk en raak gou bekend as 'n formidabele verbruikersjoernalis en ontvang 'n toekenning vir haar werk in die vroeë 1990's.

In 2008 wen sy die "Vodacom Lifetime Achievement Award" tydens die "Women in the Media Awards".

Sy is op Woensdagaand, 24 Augustus 2011 in Johannesburg op die ouderdom van 75 na lang siekbed oorlede. Vriende en kollegas het Gill geloof vir haar bydrae tot joernalistiek. Ray Hartley, redakteur van die Sunday Times, het gesê sy was "die beste van 'n groot generasie van skrywers". 


</doc>
<doc id="57173" url="https://af.wikipedia.org/wiki?curid=57173" title="Gysmanshoekpas">
Gysmanshoekpas

Gysmanshoekpas (ook in die verlede as die Plattekloofpas en die Hudsonpas bekend), is 'n bergpas oor die Langeberge.

Tot met die opening van die Garciapas in 1879 was die Gysmanshoekpas die enigste pad in die omgewing van Riversdal oor die Langeberge na die Klein Karoo. Die trekboere was vasberade om 'n oorgang oor die Langeberge te kry en in ongeveer 1740 is die Plattekoofpas begin gebruik. Gou het dit die hoofroete tussen die Kein Karoo en die kusgebied geword. Op 'n kaart van Burchell uit 1772 word die pas reeds aangedui. Die pas is in 1841 en weer in 1860 verbeter en is daarna na die magistraat van Oudtshoorn, J. Hudson, vernoem. In 1841 is die pas herbou en effens verlê. Dit is 'n baie steil pas en loop oor 'n nek bo-op die Kanetberg, suid van die plaas Brandrivier. Ook vanaf die Karoo-kant is die opdraand lank en steil. Teenswoordig word die pad uitsluitlik gebruik deur plaaslike boere en die Departement Bosbou. By die ingang van die pas is die bouval van 'n tolhuis.



</doc>
<doc id="57175" url="https://af.wikipedia.org/wiki?curid=57175" title="Denis Worrall">
Denis Worrall

Denis John Worrall (Benoni, 29 Mei 1935) is 'n Suid-Afrikaanse akademikus, sakeman en voormalige politikus en ambassadeur.

Hy was Suid-Afrika se ambassadeur in Australië van 1982 tot 1984 en daarna ambassadeur in die Verenigde Koninkryk van 1984 tot 1987. In daardie jaar kom hy Suid-Afrika toe met vakansie met die voorneme om te bedank, veral na aanleiding van die destydse staatspresident, P.W. Botha se Rubicon-toespraak. Ná sy bedanking belê Tertius Myburgh, destydse redakteur van die "Sunday Times" 'n vergadering met Worrall en Wynand Malan, Volksraadslid vir Randburg wat kort vantevore uit die Nasionale Party bedank het, om hulle om te praat om saam te werk in die naderende verkiesing vir die Volksraad. Hoewel Worrall, Malan en Esther Lategan, wat as kandidaat in Stellenbosch sou staan, as 'n driemanskap behandel is, was hulle inderdaad onafhanklik van mekaar. Malan het byvoorbeeld 'n toespraak of twee in Helderberg kom lewer ter ondersteuning van Worrall se kandidaatskap, maar Worrall het nooit in Randburg toesprake gelewer nie.

Worrall het nie sy weg oopgesien om by die Progressiewe Federale Party aan te sluit en as P.F.P.-kandidaat die verkiesing te beveg nie oor wat hy die party se "arrogansie" noem en hulle vaste oortuiging dat hulle "altyd reg" was. Die P.F.P. kon volgens hom ook nooit Afrikanersteun trek nie, iets wat weens die demografie van die wit bevolking destyds (60% van die kiesers was Afrikaanssprekend) lewensbelangrik was vir sukses by die stembus. Van die P.F.P.-lede in Helderberg, wat grotendeels uit Somerset-Wes bestaan het, het Worrall wel in sy veldtog gehelp, maar hy het hulle op die agtergrond gehou sodat hy nie as Prog gebrandmerk kon word nie. Die P.F.P. het Worrall nie in Helderberg teengestaan nie, maar die Konserwatiewe Party wel, wat in 'n mate tot sy sukses bygedra het omdat die party die meer verkrampte stem verdeel het tussen die N.P. en hul kandidaat. Voor die verkiesing het Worrall met dr. Anton Rupert ontmoet wat geglo het hy kon die pyp rook, maar hom gewaarsku het: ""Die Burger" gaan jou doodmaak."

Worrall glo hy het die verkiesing verloor (met 39 stemme teen Chris Heunis, minister van grondwetlike beplanning) weens die insluiting van 'n deel van die konserwatiewe, Afrikaanse voorstad Brackenfell, waar die N.P. oorweldigende steun geniet het. Selfs die wynboere aan die Stellenbosse kant van sy kiesafdeling het hom ondersteun teen die N.P. omdat hulle raadop was met die sanksies teen Suid-Afrika wat wynuitvoer belemmer het. Natal se suikerboere wou hê hy moes in die kiesafdeling Port Natal staan (jare lank 'n veilige Verenigde Party-setel, maar later 'n N.P.-vesting) en hy glo hy kon die setel gewen het, maar hy het op Helderberg besluit al was hy bekend as universiteitslektor in Durban. Worral se eerste ervaring as verkiesingskandidaat was elf jaar vantevore toe hy in 'n tussenverkiesing op 5 Mei 1976 in Durban-Noord gestaan het as Nasionale Party-kandidaat en derde gekom met 3 139 stemme in die Progressiewe Reformiste Party se eerste en enigste oorwinning by die stembus toe S.A. Pitman (4 243 stemme) met 'n skrale meerderheid van 324 wen teen die V.P. se W.B. Reynolds (3 919 stemme).

Ná die verkiesing stig Worrall die Onafhanklike Party, waarin Jannie Momberg ook 'n leidende rol gespeel het, maar Malan, wat die voormalige ambassadeur Glenn Babb oortuigend in Randburg verslaan het om die setel te behou, stig sy eie Nasionale Demokratiese Beweging saam met Esther Lategan. Sy het Stellenbosch verloor, maar besonder goed gevaar het in die Nasionale Party-bastion. Malan, wie se uitkyk waarskynlik breër was as Worrall s'n, veral wat die A.N.C. betref het, was nie gemaklik met Worrall nie, wie se O.P. toenemend steun onder wit kiesers begin trek het.

Worrall vertel: "Louis Luyt het my op 'n dag gebel en gesê: Hierdie ding dat julle (O.P., N.D.B. en P.F.P.) afsonderlik is, is str***. Julle moet bymekaar kom. Ek sal my huis beskikbaar stel." Worrall sê Luyt wou self die leier van die te stigte party wees, maar nadat die haakplekke uitgestryk is, is die Demokratiese Party op 8 April 1989 gestig met al drie gewese partyleiers as medeleiers.

Worrall staan in die 1989-verkiesing as D.P.-kandidaat in die veilige opposisiesetel Berea in Durban en word so uiteindelik Volksraadslid. Dit het hom ontstel dat die D.P. se ou Prog-element onder Zach de Beer se leiding hom laat baklei het vir die kandidaatskap in Berea. Hy het egter persoonlik seker gemaak dat Momberg die kandidaat word vir Simonstad, waar hy gewen het. In daardie verkiesing het die Nasionale Party swaar verliese na links en regs gely met die D.P. wat 33 setels en die K.P. 39 setels gewen het.

Reeds in 1990 stig hy Omega Investment Research (Pty.) Ltd., waarvan hy die Kaapse kantoor en sy seun, Lyndon Matthew Worrall, die Londense kantoor behartig. Die maatskappy bevorder buitelandse belegging in Suid-Afrika.

As D.P.-afgevaardigde neem hy deel aan Kodesa in Kempton Park waar die onderhandelings gevoer is wat sou uitloop op Suid-Afrika se eerste demokratiese verkiesing op 27 April 1994. Reeds voor die verkiesing het hy vir De Beer gesê hy sien nie meer kans vir die aktiewe politiek nie en wil hom liewer op sy sakebelange in Omega toespits. So kom sy kort loopbaan van skaars vyf jaar as parlementslid tot 'n einde.

In 1971 verskyn uit sy pen "South Africa government and politics", die eerste algemene handleiding oor die onderwerp, en hy lewer onder andere ook 'n bydrae oor die Suid-Afrikaanse kiesstelsel vir "Perspektief op ons partypolitiek en politieke partye" van 1976.

Worral het gedoseer aan die Universiteit van die Witwatersrand en universiteite in Nigerië en Amerika. Hy was ook adjunkpresident van die Internasionale Bank van Suider-Afrika, voormalige voorsitter van die Australiese mynmaatskappy Crown Diamonds N.L., direkteur van verskeie maatskappye en konsultant van die Wêreldbank en verskeie multinasionale korporasies.


</doc>
<doc id="57176" url="https://af.wikipedia.org/wiki?curid=57176" title="Kommandowurm">
Kommandowurm

Die kommandowurm, ("Spodoptera exempta" , Lepidoptera: Noctuidae), is 'n motsoort van Afrika. Dit is 'n besonder skadelike plaag, wat in staat is om hele aanplantings van gesaaides in 'n kwessie van weke uit te wis. Die larwe voed op alle soorte grasse, vroeë stadia van graansoorte, bv. mielies, rys, koring, gars, sorghum, suikerriet, en by geleentheid kokosneut. Die kommandowurm ontleen sy naam aan hul gewoonte om in groot getalle uit grasveld na gesaaides te "marsjeer". Hulle neig om in die reënseisoen in baie hoë digthede voor te kom, veral in die naloop van langdurige droogtes. Tydens die lang droëseisoen in Oos-Afrika is hul bevolkingsdigtheid baie laag. Omdat groot uitbrake nooit in die droëseisoen waargeneem word nie, staan dit as die "buite-seisoen" bekend onder diegene wat hulle moniteer.
"Spodoptera exempta" se motstadium lewe ongeveer 10 dae. Die wyfie kan 'n maksimum van sowat 1 000 eiers in haar leeftyd lê. Die ivoorkleurige legsels van kommandowurms word in groepies op blare geplaas. Die eiers broei in 2 tot 5 dae uit. Die ses ruspestadia word in 2 tot 3 weke voltooi. Die ruspes word in twee morfologies onderskeibare vorme aangetref: 'n "skoolvormende" tipe, wat swart is met geel strepe, en 'n alleenlopende vorm, wat bruin of groen is. Die morfologiese vorm word bepaal deur digtheid, en skoolvorming vind plaas by hoër digthede. Nietemin vertoon kommandowurms nie die ware swermgedrag van byvoorbeeld sprinkane nie, en dit is slegs die skoolvormende tipe wat vir uitbrake verantwoordelik is. Oor die algemeen word kommandowurms nie deur landbouers opgemerk voordat die ruspes 10 dae oud is, en van groen na swart verander het nie. In die laaste stadium, grawe die larwe 2 tot 3 cm in die grond in om te pupeer. Volwassenes kom na 7 tot 10 dae te voorskyn. Die motte migreer oor tiene, en waarskynlik oor honderde kilometers tussen hulle pupeerplekke en oviposisie-liggings. Die waarneming dat uitbrake skielik kan plaasvind in areas wat vir etlike maande vry van die peste was, het die hipotese laat ontstaan dat die motte wel oor honderde kilometer kan migreer. Getuienis wat hierdie hipotese ondersteun, sluit in:

Die spesie is ook teenwoordig in Jemen, sekere Stille Oseaan-eilande, en dele van Australië.


</doc>
<doc id="57177" url="https://af.wikipedia.org/wiki?curid=57177" title="Homel">
Homel

Homel (Wit-Russies: Гомель "Homel", Russies Гомель "Gomel") is die tweede grootste stad in Wit-Rusland met 'n bevolking van meer as 526 872 inwoners (2015 sensus). Die stad fungeer as die administratiewe setel van die gelyknamige "woblast" (administratiewe gewes) en "rajon" (distrik).

Homel, Wit-Rusland se kultuurhoofstad in 2011, is naas Oeljanofsk in Rusland ook as een van twee kultuurhoofstede van die Gemenebes van Onafhanklike State in daardie jaar aangewys.


</doc>
<doc id="57180" url="https://af.wikipedia.org/wiki?curid=57180" title="Strausberg">
Strausberg

Strausberg is 'n stad oos van Berlyn in die distrik Märkisch-Oderland van die deelstaat Brandenburg. 


</doc>
<doc id="57181" url="https://af.wikipedia.org/wiki?curid=57181" title="Die Brandwag">
Die Brandwag

Die Brandwag was 'n Afrikaanse tydskrif wat van 1 Februarie 1937 tot 24 September 1965 weekliks in Johannesburg verskyn het.

Die Afrikaanse Pers Beperk het hom kort na die verskuiwing uit Pretoria na Johannesburg van "Die Vaderland", wat op 2 Julie 1936 die eerste maal as middagblad verskyn het, beywer om deur algemene drukwerk sy geldelike posisie te versterk. Nog 'n weg waarlangs die pers sy eie bestaan meer wou beveilig was die verskyning van 1 Februarie 1937 af van 'n weeklikse byvoegsel tot "Die Vaderland" met die naam "Die Brandwag". Die naam is gekies ter ere van sy voorganger, die eerste Afrikaanse weekblad van gehalte in die Noorde van die land wat van 1910 tot 1922 in Pretoria uitgegee is in 'n ernstige poging om die Afrikaanse taal te bevorder, potensiële skrywers te ontdek en aan te moedig en om Afrikaners se leeslus te prikkel. 

Die eerste "Brandwag" het vanaf Uniewording op 31 Mei 1910 tot Februarie 1922 onder mederedakteurskap van dr. W.M.R. Malherbe en dr. Gustav Preller verskyn en was die mondstuk van die Afrikaanse Taalgenootskap (sien Geskiedenis van Afrikaans). Malherbe het van September 1910 tot 1919 alleen die redakteurskap behartig, waarna Preller by hom oorgeneem het. Die tydskrif het 'n belangrike bydrae gelewer tot die ontwikkeling van die Afrikaanse letterkunde in die nadraai van die Anglo-Boereoorlog en 'n lewendige belangstelling by sy lesers in die geskiedenis van die land aangewakker deur artikels soos byvoorbeeld dié deur Preller geskryf oor die Voortrekkers. Dit het onder meer insiggewende artikels oor die skilder- en beeldhoukuns bevat en het met buiteblaaie gespog wat deur kunstenaars soos Pierneef en Frans Oerder ontwerp is. 'n Ruk lank het dit 'n hoë letterkundige standaard gehandhaaf en bydraes van die voorste Afrikaanse skrywers en digters. Onder hulle het Jan F. Celliers, Louis Leipoldt, Leon Maré en Jochem van Bruggen getel. Die eerste gedig van Toon van den Heever het in "Die Brandwag" verskyn, naamlik "In die Hoëveld", die Afrikaanse verwerking van "De Mynwerker", wat in die Joernaal van die Ermelo-Hoërskool se Jongensklub in 1913 opgeneem is. Vanaf Maart 1920 het "Die Banier" as maandblad oor die wetenskap en letterkunde saam met "Die Brandwag" verskyn. Nadat "Die Brandwag" self tot niet gegaan het, het "Die Banier" nog enkele jare lank op sy eie voortbestaan. 

'n Onverwante blad van hoë letterkundige waarde was "Die Nuwe Brandwag" wat van 1929 tot November 1933 verskyn het met prof. M.L. du Toit en Pierneef as redakteurs. Omdat die plek van die eerste "Brandwag" teen daardie stadium hoofsaaklik deur die "Huisgenoot" ingeneem is, het "Die Nuwe Brandwag" hom veral op die letterkunde en kuns van 'n hoë gehalte toegespits. Artikels oor musiek, beeldhoukuns, argitektuur en skilderkuns het gereeld verskyn en afdrukke van kunswerke is hiermee tesame geplaas. Dit het 'n forum vir oorspronklike Afrikaanse digkuns, prosa en drama geword en ook resensies bevat van Afrikaanse, Nederlandse en Engelse letterkunde. Dit was waarskynlik een van die beste Afrikaanse tydskrifte van sy soort tot dusver.

Die groeiende gewildheid van die bylaag tot "Die Vaderland" het die bestuur laat besluit om dit reeds van September 1937 as 'n selfstandige weekblad te laat verskyn. As sodanig het dit geleidelik bekendheid verwerf danksy die knap manne wat as redakteurs gedien het en die talentvolle medewerkers en bydraers, bykans almal ontluikende skrywers van formaat wat die Afrikaanse letterkunde mettertyd sou verryk en by die Afrikaanse publiek in al groter getalle 'n besondere leeslus sou wek. Die eerste redakteur van "Die Brandwag" was Otto Schwellnus. Van die eerste medewerkers wat later groot bekendheid sou verwerf, was onder meer Ella van Heerden, vrou van die hoofredakteur van "Die Vaderland", Elisabeth Eybers, Uys Krige en S. Ign. Mocke. 

Na tien maande volg A.M. van Schoor vir Schwellnus op. Met hom as toe reeds geroetineerde joernalis gaan "Die Brandwag" 'n tydperk van groot vooruitgang tegemoet sodat die leserstal nagenoeg 40 000 was toe hy teen die einde van 1945 die redakteurskap aan een van sy eertydse assistente, Rud. P. Visser, oorhandig het. Schwellnus kon intussen 'n gedugte span medewerkers byeenbring: C.M. van den Heever, Kleinjan (dr. J.L.R. van Bruggen), N.P. van Wyk Louw, I.D. du Plessis, dr. P.J. Nienaber, prof. dr. T.H. le Roux, prof. H.M. van der Westhuizen, Kootjie van den Heever, G.A. Watermeyer, Johannes van Melle, dr. P. de V. Pienaar, dr. William Nicol, dr. A.H. Murray, Lulu Latsky, J.M. Friendenthal, dr. G. Eloff, Willem Kamp, Mikro, prof. dr. T.J. Haarhoff, dr. Gustav Preller, Gerhard R.A. Moll, dr. G.S. Nienaber, Sophie Roux, mev. T.C. Pienaar en andere. Die tydskrif bereik in September 1948 'n verkoopsyfer van 100 000. 

'n Geruime tyd lank het prof. Abel Coetzee boekbesprekings vir sowel "Die Vaderland" as "Die Brandwag" waargeneem terwyl hy ook 'n reeks van 453 artikels in "Die Brandwag" die lig laat sien het oor die Afrikaner se volkskundig-kulturele besit, die eerste studie van die aard wat in Suid-Afrika gepubliseer is. Mev. S. de Kock, wat as Sita landwye bekendheid verwerf het as onderhoudende skrywer en groot vriendin van die Afrikanerjeug, was ook een van die uitmuntende persoonlikhede op wie se medewerking "Die Vaderland" en "Die Brandwag" trots kon steun. 

Baie jare lank was "Die Brandwag" 'n gewilde huisvriend van duisende lesers oor die hele land as weekblad van die Afrikaanse Pers Beperk en daarna van die Afrikaanse Pers (1962) Beperk. Na die eerste drie redakteurs kom Dirk Richard in Oktober 1954 en neem die leisels oor. (Hy was sedert 1962 die hoofredakteur van "Dagbreek en Landstem"). Ná Richard kom agtereenvolgens I.D. van der Walt, At de Beer, wat in 1968 nuusredakteur sou word van "Hoofstad", die Afrikaanse middagblad in Pretoria, Jan Breytenbach, wat vroeër diens gedoen het in die redaksie van "Rooi Rose", en uiteindelik van 1961 tot 24 September 1965 weer I.D. van der Walt.

Op daardie dag is "Die Brandwag" as afsonderlike blad gestaak en sou dit voortaan by "Fleur" ingelyf wees as bylae tot die Afrikaanse Pers (1962) Beperk se uiters geslaagde Sondagblad, "Dagbreek en Landstem". Die staking van so 'n groot en bekende blad was die besluit van die Pers se besturende direkteur, Marius Jooste, wat dit met die oog op moontlike probleme in die toekoms wou inlyf by 'n ander publikasie voor dit dalk uiteindelik 'n ondraaglike geldlas vir die maatskappy kon word. (Die sukses wat "Huisgenoot" later jare vir die Nasionale Pers behaal het, bewys sy besluit was na alle waarskynlik verkeerd.) Dit was gegrond op die gevolgtrekkinge van Otto Schwellnus en Willem Schoombie tydens 'n intensiewe en ekstensiewe ondersoek ter plaatse na die uitwerking van die fenomenale en summiere verowering van die een huishouding na die ander in Amerika, Engeland en Europa deur wat destyds in Suid-Afrika nog as beeldradio bekend gestaan het, op die gesinstydskrif. Hulle het "bo alle twyfel" bevind dat die medium vernietigend op die bestaan van die gesinstydskrif inwerk en dat "nagenoeg al sodanige tydskrifte in sowel Amerika as Europa na die solder gerelegeer is". Dit was egter in 1964, ruim 12 jaar voor "beeldradio" sy verskyning in die Republiek sou maak. 'n Bykomende oorweging was dat die opknapping van die blad om heeltemal aan die smaak en vereistes van die Pers se bestuur te voldoen, so 'n kolossale kapitaal sou vereis het, dat die aanwending daarvan in weerwil van wat hulle as "gevaartekens" beskou het, nie raadsaam sou wees nie. Daarom besluit hulle om die kapitaal liewer aan te wend om die Sondagblad op 'n stewiger grondslag te plaas en om die gewildheid van "Rooi Rose" verder uit te bou. 

"Fleur" was in grootte nie die portuur van "Die Brandwag" op sy dag nie, maar hy het ruimskoots daarvoor vergoed in inhoud en tipografiese voortreflikheid.

Van 1971 af verskyn daar in Johannesburg weer eens 'n weekblad met die naam "Die Brandwag" waarvan die redakteur Johan Fourie was en die sirkulasie in 1975 68 412. Dit is nie bekend wanneer dié tydskrif gestaak is nie en ook nie wanneer 'n Kaapse "Die Brandwag", wat ses maal per jaar verskyn het, die eerste keer sy buiging gemaak het nie. Die redakteur was M. Heine en die sirkulasie van Januarie tot Junie 1975 52 841. Dit is uitgegee deur Brandwagpers (Edms.) Bpk.



</doc>
<doc id="57188" url="https://af.wikipedia.org/wiki?curid=57188" title="Leon Maré">
Leon Maré

Hendri Leon Francious Maré (1889–1983) was 'n Afrikaanse skrywer en Hertzogpryswenner vir prosa in 1920. Al het hy later jare feitlik onbekend en vergete geword, bly hy een van die grondleggers van die Afrikaanse prosa, dié pionier op die gebied van die Afrikaanse verhaalkuns wat die weg vir latere prosaïste gebaan het.

Leon Hendry Francois Maré is op Saterdag, 14 September 1889 op Pietersburg gebore as die jongste van sewe kinders, van wie ses grootword. Sy vader is die magistraat Dietlof Siegfried von Schönfeld Maré (27 Mei 1824 – 27 Junie 1890) en sy moeder is die onderwyseres Carolina Augusta von Eberhardt (2 Julie 1856 – 27 September 1943). Sy broers en susters is Maria Fransina (gebore 23 Augustus 1877), Margaretha Susanna Sophia (23 Desember 1878), Dietlof Siegfried von Schönfeld (3 Maart 1881), Aletta Elizabeth Cornelia (6 Januarie 1883), Carolina Augusta (1885, wat kort na geboorte oorlede is) en Carel Rudolph Anton von Eberhardt (21 Januarie 1887).

Leon se ouma, Johanna Maré, was ’n suster van die Voortrekkerleier Andries Pretorius en sy oupa Paul Maré was ’n landdros op Graaff-Reinet. Uit sy vader se eerste huwelik met Johanna Elizabeth Kruger is veertien kinders gebore. Sy eerste vrou is in 1874 oorlede, waarna hy in 1876 in Marabastad met Leon se moeder getroud is.

Pres. Paul Kruger is ’n groot vriend van Leon se vader en hy kom gereeld by die gesin aan huis, terwyl die Boereverkenner Danie Theron ’n tyd lank by die gesin loseer. Binne ’n jaar ná Leon se geboorte is sy pa oorlede. Leon gaan skool op Pietersburg aan die skool waar mnr. Teubes die hoof was, en belewe eerstehands die gebeurtenisse van die Jameson-inval in 1896, verskeie skermutselings met opstandige swart stamme (soos die opstand van Mpefoe, die seun van Magatoe) en die Tweede Vryheidsoorlog. Toe hy tien jaar oud was, volg die oorlog, toe hy en sy broer hul moeder gehelp het om dag en nag brode vir die kommando's te bak. Tydens hierdie oorlog maak hy nabye kennis met die Engelse soldate wat die blokhuise rondom die dorp beman en is hy ook ooggetuie van die Boere se pogings om die blokhuise in te neem, waar die Engelse soldate ’n aantal Boere doodskiet. Later het Engelse soldate die Boere se plek ingeneem en het die kinders van die dorp goed met hulle bevriend geraak. Hy het omstreeks 1949 geskryf: "Die driejarige oorlog het die grootste indruk op verstand gemaak. Alles hiervan bly onuitwisbaar. Ek lewe die tydperk oor en oor en sien nog altyd weer met watter roekelose dapperheid 'n handjievol burgers van wyle. genl. Beyers die blokhuis bokant ons huis een oggend bestorm. Dit alles besiel my nog steeds vandag met 'n gees van vaderlandsliefde. Watter groot liefde koester ons nie vir daardie jong seun wat die dig aanmekaargevlegde drade van 'n blokhuis in die skemerlig een oggend deurgeknip het en met draadknipper en sambok so 'n entjie van die grondwal van die fortjie opsy doodlê – met 'n Lee-Metfordkoeël deur die hart. Onder die ander gesneuweldes sien ons ook 'n grysaard byna in toiings. Watter opoffering! Ons wil ons goeie vriende – die soldate van die blokhuis – haat vir dié onmenslike daad wat hulle gepleeg het nie. Hulle verseker ons egter dat dit eenvoudig ons plig was om op die Boere te skiet en dat hulle met ons innige medelye het. Hulle praat mooi met ons en leer ons naderhand Engelse liedjies sing."

Hy en sy ouer broer is van jongs af ywerige lesers, maar is aangewese op Engelse leesstof, veral Engelse prentverhale soos "Chokee Bill" en "Ally Sloper". Sy eerste kennismaking met Afrikaanse leesstof is met "Mooi Annie" van D’Arbez, waarna hy ook die verse van F.W. Reitz en S.J. du Toit se "Koningin van Skeba" in die hande kry.

Na die oorlog gaan Leon en sy broer verder studeer op Wellington Boys High School in die Kaap, waar hulle in die Sunnyside koshuis bly. Die prinsipaal van die skool was die Skot mnr. MacCrone. Leon kom hier in aanraking met seuns van alle dele van Suid-Afrika en kry ook periodiek klas by die bekende ds. Andrew Murray. In 1907 skryf hy hom in by die Eendragskool in Pretoria, waar dr. N.M. Hoogenhout (seun van C.P. Hoogenhout) pas aangestel is as die prinsipaal.

Daarna studeer hy privaat vir junior-matriek en ontmoet 'n ou dokter van Edinburgh wat nie meer gepraktiseer het nie, maar in Suid-Afrika kom rondreis het.

""Ek vertel hom van my groot en enigste begeerte om in die medisyne te studeer. Hy moedig my baie aan. Na my Matriek sal ons dan dadelik met mekaar in verbinding tree. As kind al was ek baie lief vir dokters. Ek kon dikwels 'n skerp mes of lem vat en op pampoene, hottentosvye, ens., 'operasies' uitvoer. Watter genot was dit nie vir my nie! Ek wil baie graag dokter word, maar dit gelyk my nie. In pleks van my kosbare studies voort te sit, sluit ek by die Staatsdiens aan en watter noodlottige stap! My grootste ideaal was nou daarmee heen.""

Hy voltooi egter nie sy skoolopleiding nie, en moes noodgedwonge by die Staatsdiens aansluit.

Hoewel hy die eerste deel van die Staatsdienslaerweteksamen suksesvol aflê, besluit hy teen die regswese as loopbaan. Vir die res van sy werkende loopbaan is hy in die Staatsdiens. Hy is eers klerk in die Departement van Justisie op Potchefstroom, waar hy te doen kry met rapporte betreffende tereggesteldes en ander misdadigers en so interessante insigte verkry in die geskiedenis van sommige van die land se bekendste misdadigers. Hy is later na Pretoria verplaas, waar die gesin in Mountain View bly. Hier het hy noue kontak met Jan F.E. Celliers, wat op daardie stadium ook in die Staatsdiens werksaam is.

In 1930 word hy vertaler in die Staatsdiens. Hierna lê hy ’n vertalerseksamen af en word dan as staatsvertaler bevorder na die Departement van Handel en Nywerheid. Daarna is hy vertaler by die Provinsiale Administrasie, waar hy in 1940 aftree. Na sy amptelike aftrede werk hy nog vir meer as twintig jaar in tydelike hoedanigheid by die Staatsdiens om sy karige pensioen aan te vul, ten slotte in die argiefafdeling van die Departement Onderwys, Kuns en Wetenskap.

In 1930 is Leon getroud met Carolina Theodora van Staden en uit die huwelik word ’n dogter gebore, Carolina Augusta Theodora Meleachi Maré, wat na troue mev. Zevenbergen word. Die egpaar het ook ’n seun, wat vroeg oorlede is.

Ná sy finale aftrede bly hy en sy vrou in ’n hotelkamer in Pretoria, met Leon se pensioen as hulle enigste vaste inkomste. Om hierdie inkomste aan te vul verkoop hulle potplante wat hulle in die beperkte ruimte van die hotelkamer gekweek het.

Leon is op 1 Mei 1983 na ’n siekbed van vier maande in Pretoria oorlede.

Maré se werk word getipeer deur ’n fyn waarneming en raak beskrywing van die mens, wat vir hom voorrang geniet bo die avontuur of blote storie, terwyl hy sy verhale op boeiende wyse vertel. Ongelukkig word sy verhale ontsier deur ’n gebrekkige taalkennis en lompe segswyse, wat geforseerd en kunsmatig aandoen en nie die toets van die tyd deurstaan nie. Daar moet egter in gedagte gehou word dat ten tye van sy eerste publikasies Afrikaans se taalreëls nog nie eens gevorm en gestandaardiseer was nie en hy dus hoofsaaklik die manier waarop mense die taal gepraat het as maatstaf moes neem. Syne was dus baie belangrike baanbrekerswerk in ons prosa.

Wanneer sy eerste kortverhaal deur "Het Westen" van Potchefstroom gepubliseer word, begin hy om feitlik al sy vrye tyd aan skryf af te staan. Hierdie eerste kortverhaal is "Vertrek van Dassiefontein, 1838", oor ’n denkbeeldige Voortrekkergesin wat hulle plaas in die ou Kaapkolonie verlaat. Hy is vanaf 1911 ’n getroue medewerker vir "Die Brandwag" en wen met sy reeks verhale oor "Oom Klaas Rensburg" ’n prys by hierdie tydskrif. "Die Brandwag" ken ook in 1914 ’n eerste plek in ’n wedstryd toe aan sy kortverhaal "Die kommandering van Japie Moolman" en dit word dan in die uitgawe van 10 Desember 1914 in die tydskrif gepubliseer. Die tweede prys in hierdie spesifieke kompetisie het gegaan aan Jochem van Bruggen vir sy "Die praatmesien". Een van Leon se eerste gepubliseerde verhale is "Vir vryheid", waarin hy die verhaal vertel van ’n dapper jong seun wat by die blokhuis in Pietersburg onder die Engelse koeëls gesterf het, maar nie voordat hy die drade rondom die blokhuis geknip het sodat sy manskappe kan deurstorm nie. Hierdie verhaal is gebaseer op ’n ware voorval waarvan hy ooggetuie was.

Sy eerste bundel kortverhale is "Nuwejaarsfees op Palmietfontein", met ’n voorwoord deur Jan F.E. Celliers, wat hom hierin die lof toeswaai dat hy dinge sien en sê soos geen ander skrywer voor hom in Suid-Afrika nie. Die bekende kunstenaar Erich Mayer sorg vir die illustrasies in die boek. Meeste van die verhale in die bundel is reeds vroeër in veral "Die Brandwag" gepubliseer. Die titelverhaal het aanvanklik as "Hoe die mense nuwe jaar gehou het in die ou dae" as vervolgverhaal in "Het Westen" verskyn. "Die putgrawer" verskyn ook in hierdie bundel, ’n kortverhaal wat hy reeds in ongeveer 1910 geskryf het en wat beskou word as een van die eerste ware kortverhale in Afrikaans. Dit vertel die verhaal van die arme, sieklike putgrawer Toot, wat die lewensgevaarlike werk gehad het om in die gate in die aarde af te sak om dinamietskote te plant. Hierdie figuur is goed geteken waar hy vasgedruk is tussen die letterlike harde rotsbanke onder die grond en die figuurlike hardheid van sy medemens (die ryk prokureur) bo die grond, wat beter bedeeld is as hy en geen simpatie met sy omstandighede het nie. "Die houtryer" vertel van ’n arm boer se stryd om met houtry in die Bosveld ’n lewe te maak, terwyl "Freek en sy ou perd Bles" die Anglo-Boereoorlog in die Soutpansberg as agtergrond het, waar die stryd gevoer word teen verraaiers met hulle swart huurlinge. "Die Nuwejaarsfees" is later vir die radio verwerk en is in 1966 in Radioteater oor die Afrikaanse diens van die SAUK heruitgesaai. Met die tweede druk van hierdie bundel is ’n retoriese beskrywing van ’n storm ("Die storm") weggelaat en drie nuwe verhale, "Wrange vrugte", "Moebie" en "Joggem Helberg" is bygevoeg, terwyl hy die taalgebruik in die verhale grondig hersien en verbeter het. In "Wrange vrugte" word ’n geëerde volksraadslid deur kinderpraatjies en die afskietery van klappers op Kersfeesaand aan sy verraad in die oorlog herinner. Die skets gee blyke van skerp sielkundige insig. Ten spyte van die feit dat hierdie sy eerste bundel is, verteenwoordig dit steeds die hoogtepunt in sy kortverhaaloeuvre.

"Ou Malkop" bevat agt verhale, met die titelverhaal wat ’n plaaswerker as hoofkarakter het. Gebrekkige taalvernuf kelder ongelukkig meeste van die verhale, al is daar treffende gedeeltes in "Fekkie," die verhaal van ’n blommeverkopertjie, en "O so ’n harde hart", waarin die besoekers van ’n kantien geteken word. In 1919 word die Hertzogprys toegeken aan die oorspronklike manuskrip van "Ou Malkop", toe nog onder die titel "Ag Afrikaanse sketse en verhale". "Verbygerolde dae" gee losstaande grepe uit die verlede. Hoewel van die karakters in al die sketse behalwe die laaste twee verskyn, is daar geen samehangende verhaal nie en ook nie karakterontwikkeling nie. Die hoofdoel is om die avonture en ontberings van grootwildjagters weer te gee in die dae toe die boer nog in hoofsaak jagter ook was, terwyl die gesinne wat tuis op hulle terugkoms moes wag nie weet of hulle lewend gaan terugkeer nie. Dit is dan ook die sketse oor die olifantjagters wat hoogtepunte is in hierdie bundel. Die titel van die bundel herroep die “verbygerolde dae” van die Voortrekkers.

"Mooi lemoene!" ontstaan tydens die moeilike tyd van die Groot Depressie in die dertigerjare en beskryf hoofsaaklik die lot van die minderbevoorregte blankes in die agterbuurtes van die stad. Daar is gevoelige sketse oor armes en misdeeldes, die ou trekkers en jagters van Schoemansdal, verhale uit die oorlog en die lewe van swart mense. Die langste verhaal is "Die Waaghals", wat eenvoudig ’n opsomming (sonder klimaks) is van die misdade wat deur die aanvoerder van ’n bende swart misdadigers gepleeg is. "Die straatongeluk" is die bevredigendste verhaal in hierdie bundel.

"Hardepad" ontstaan in dieselfde tydsgees en bevat soortgelyke verhale as "Mooi lemoene!"

Sy kortverhale word in verskeie versamelbundels opgeneem, soos vier verhale in "Nuwe Afrikaanse kortverhale" van 1932, "Die putgrawer" in "Kernbeeld van die Afrikaanse kortverhaal", "Geelpokke" in "Die jongste Afrikaanse kortverhale" saamgestel deur M.S.B. Kritzinger en "Onvergeetlike Kersdae" in "Twaalf Afrikaanse Kortverhale" onder redaksie van Sarel Marais. Ander versamelbundels waarin sy werk verskyn, sluit in "Afrikaanse letterkunde" onder redaksie van D.F. Malherbe.

"Pronkdae" is ’n avontuurverhaal oor struikrowers in die tyd van die poskoetse in die ou Transvaal net voor die Anglo-Boereoorlog. Ted Ross en Henri Weskamp is twee struikrowers wat griewe teen die gemeenskap het en wraak neem deur van die ryk passasiers van poskoetse “belasting” te vorder. Die polisie stuur al groter veldtogte van stapel en dit raak half onvermydelik dat die twee gevang sal word, waarna die doodstraf wag. Die skrywer bou die hoofkarakters egter tot sulke helde op dat so ’n einde nie vir lesers aanvaarbaar sal wees nie en vind dan ’n innoverende oplossing vir sy dilemma.

Die roman "Togwaens" beskryf die avonture van die togryers in die ou Transvaal, met die klem wat net so veel op die mense val as op die intrige.

As vertaler sit hy die "Verhale van die see uit vroeër dae" (in twee dele) en "Vir die admiraal" (’n verhaal uit die tyd van die Hugenote) van W.J. Marx in Afrikaans oor.

Vir die jeug skryf hy "Gelukkige outjies", wat sketse is uit die plaaslewe vir jonger kinders. Hierin word tipiese voorvalle en voorwerpe in die lewe van ’n plaaskind beskryf, soos ’n veldbrand, ’n piekniek, voëlnessies, sprinkane en die dorsmasjien.

"Bartjie Koekemoer en ander seunsverhaaltjies" beskryf voorvalle soos gebeurtenisse uit die skoollewe, jagstories en avontuurlike visvangste.

"Profeet Bobbejaan" en "Die towersambreel" is ook werke vir die jeug. In laasgenoemde werk is Adoons ’n jong bobbejaanprofeet en die eerste spruit van Septimus en Adina van die Stormberge. Adoons aard na sy grootvader, oupa Towejas, wat ’n groot reputasie onder die trop gehad het, al was hy te eiesinnig na baie bobbejane se sin. Adoons besluit dat daar nie genoeg eer vir ’n profeet in sy eie land is nie en vat die pad. Op sy swerftogte deur die berge kom hy baie diere teen en maak nuwe vriende, maar sy uitgesproke profesieë en akkurate lesing van die weerkaart haal hom ook die gramskap op die hals van menige voëls en diere.

Hy skryf ook dramas soos "Die jonge Du Pree", waarin hy F.W. Reitz se gedig verwerk, wat op sy beurt weer ’n verwerking is van "Young Lochinvar" van Walter Scott.

"Mooi Annie" is ’n verwerking van D’Arbez se roman, waarin Anne de Sully in 1773 deur Wolraad Woltemade van die gestrande skip Jonge Thomas gered word. Annie word groot tot volmaakte, beeldskone jong vrou, wat verlief raak op die voortreflike jong grensboer Piet Joubert. Na ’n geveg met ’n wilde dier word Piet se fisieke voorkoms geskend en wil hy Annie as resultaat haar vryheid terug gee. Intussen het Annie ook ryk geërf en is daar bose familielede wat hierop beslag wil lê. Daar is feitlik geen realisme in hierdie drama nie, met karakters wat of net goed of net sleg is, gebeurtenisse wat hoogs onwaarskynlik is en optredes wat sleg gemotiveer word. Leon se dramas is eerder melodramas met ’n sedelessie en steek sterk af by die kwaliteit van sy kortverhale.

Rinie Stead skryf in die "Lantern" van Maart 1961:

""Hy is ons eerste skrywer wat die gawe besit het om sy karakters te laat lewe en om ’n eie persoonlike klank in die Afrikaanse prosa te laat hoor. Hy vertel nie ’n verhaal ter wille van die uiterlike gebeure nie, maar laat die lig op die algemene menslike val. Met ’n diepe insig in die menslike hart en ’n fyngevoelige waarnemingsvermoë belig hy die eienaardighede, gewaarwordings strewe, stryd, wanhoop of heroïek van eenvoudige mense in hulle daaglikse lewensbestaan. Dikwels skryf hy oor die verarmdes en verdruktes van die samelewing of oor die romantiek van die heroïese nasionale verlede wat hy self deurgemaak en ’n onuitwisbare indruk op sy ontvanklike jong gemoed gehad het""

As ’n mens die skamele opbrengs en powerheid van die Afrikaanse letterkunde van toerentyd in gedagte hou, kan jy jou voorstel hoe diep sy sketse en verhale destyds sy lesers beïndruk het. In die voorwoord tot "Die Nuwejaarsfees" getuig Jan F.E. Celliers:

""Hier het ons met iemand te doen wat dinge so gesien en gesê het as nog geen ander skrywer in ons land nie.' Maré kan ook skerp lewenskontraste teken, soos o.m. in Die Putgrawer, soms wrang of ironies, dan weer versag deure die besef van die algemeenheid van menslike blindheid en selfsug. Sommige van sy figure bly onuitwisbaar in die geheue: die sukkelende houtryer, die sieklike putgrawer, Moebi, die patetiese swaksinnige klonkie, die volksraadlid, die jong boerseun wat by die blokhuis sneuwel, die dappere boeremeisie uit die Vrystaat, en so meer.""

""Maré is boonop ’n knap, boeiende verteller, Sy taal is suggestief-skilderend, sy styl realisties, dog nimmer fotografies-realisties. Hy hanteer dramatiese gebeure vlot en knap. 'Met die Nederlandse Ta gtiger Jacques van Looy het Maré due kuns van die ‘skilderende’ woord en die treffende aanskoulikheid gemeen'," sê dr. Rob Antonissen in "Afrikaanse Letterkunde van die Aanvang tot die Hede.""

Daar is destyds baie geskryf teen Maré se "jammerlike gebrek aan taalkennis", sy taalfoute, soms te gebonde styl, ens. Selfs as bejaarde was by hom nog steeds ’n teer punt. Hy sê in die artikel in "Lantern": “"Ek het in daardie dae maar geskryf soos die mense gepraat het. Daar was nie ’n woordeboek, spelreëls of grammatikaboeke vir ons nie. ’n Mens het maar net jou beste gedoen.”"

Dr. P.C. Schoonees skryf in sy "Prosa van die Tweede Taalbeweging": ""Sy krag lê nie in groot-opgesette tonele nie; dit is die vlugge vegies waarmee hy op verrassende wyse ’n realiteits-illusie kan skep. In sy werk is daar ’n innigheid wat die kleinste voorval beglans met ’n suiwer lig. Dan klink daar ook op in sy sinne ’n sterk persoonlike aksent, dan vind hy die juiste emosie om te vertolk.""

In 1962 ken die Afrikaanse Skrywerskring by ’n huldigingsaand ’n spesiale erepenning aan hom toe. Tydens die byeenkoms hou professor M.S.B. Kritzinger ’n rede oor Maré se betekenis in die Afrikaanse letterkunde en dra die Nasionale Toneelorganisasie se Jeuggroep van sy sketse voor.

Ten tye van sy 93e verjaarsdag verras die Raad vir Geesteswetenskaplike Navorsing (RGN) hom met ’n unieke bundel, "Verspreide geskrifte", wat saamgestel is uit sy ongepubliseerde werke wat by die RGN se Sentrum vir S.A. Letterkundenavorsing in bewaring gehou word.

Werke uit sy pen sluit in:





</doc>
<doc id="57190" url="https://af.wikipedia.org/wiki?curid=57190" title="Jochem van Bruggen">
Jochem van Bruggen

Jochem van Bruggen (1881–1957) was 'n Afrikaanse prosaskrywer en die eerste wenner van die Hertzogprys vir prosa sy werk, "Teleurgestel", in 1917. Hy is lid van die Tweede Afrikaanse Taalbeweging en verwerf vir al bekendheid vir "Ampie," 'n reeks wat armblankes se situasie in die depressiejare as tema het.

Jochem van Bruggen is op 29 September 1881 op die dorp Groede in die provinsie Zeeland, Nederland, gebore. Sy ouers is Jan van Bruggen en Pieternella Hendrika Drewes en hy is die oudste van sewe kinders. Sy susters is Reina Pieternella (Reina), Maria, Pieternella Hendrika (Nellie) en Alida Anna (Alida) en sy broers is Edde en Jan Reinder Leonard (die skrywer Kleinjan (J.R.L.) van Bruggen). Alida en Kleinjan is in Suid-Afrika gebore en die ander kinders in Nederland. As kind doen hy ’n spraakgebrek op terwyl hy besig is om te herstel van longontsteking, wat hom as grootmens teruggetrokke en effens afsydig maak. Sowat twee jaar voor die res van die familie kom sy vader na die Transvaal om inkomste te verdien en ’n woonplek vir die gesin voor te berei. In Johannesburg huur hy die ou Hollandse kerkgebou as woning en die ruimte wat oor is, gebruik hy vir skoolhou. Deur private lesse te gee verdien hy goed en hy is selfs vir enkele maande Hollandse onderwyser in ’n Engelse skool. Nadat hy gevestig is, kan hy sy familie dan na Suid-Afrika laat kom. Saam met sy moeder, broer en susters kom Jochem dan op Nuwejaarsdag 1893 in Kaapstad aan en die gesin vestig hulle in Johannesburg. Hy gaan aanvanklik skool by sy vader en later vanaf 1895 by die Nederlandstalige Staatsgymnasium in Pretoria, waar Nico Hofmeyr ’n groot invloed op hom het. Van sy eerste pennevrugte word in die joernaal van die debatsvereniging van hierdie skool, "Dicendo Discimus" (deur praat leer ons), gepubliseer. In ’n lesing oor "De letterkunde van Zuid-Afrika" wat Nico Hofmeyr voor die Nederlandse Vereniging in Johannesburg hou, spog hy reeds met sy leerling se werk.

Met die uitbreek van die Anglo-Boereoorlog sluit hy as vrywilliger by die Boere aan en hy neem deel aan die stryd tot met die inname van Johannesburg. Sy vader is ook op kommando, maar sy moeder en broers en susters is ter wille van hulle veiligheid terug gestuur Nederland toe. Na die inname van Johannesburg werk hy eers vir ’n karige inkomste by ’n agentskantoor en kort na die vredesluiting vir ’n ietwat beter salaris by ’n wassery. In hierdie tyd sluit hy aan by ’n debatsvereniging, met die voorsitter, ’n Hollandse onderwyser, wat ook bekwame dirigent van die kerkkoor was. By hom leer die jong Jochem sanglesse en leer hy baie van die dirigeerkuns. Na die vredesluiting gaan woon hy op die plaas Steenkoppies naby Magaliesburg, wat aan die boeregesin van Gerhardus Jacobus (Gys) Oosthuizen (’n ou skoolmaat van die Staatsgymnasium) behoort. Vanaf 1903 is hy vir agtien maande C.N.O.-onderwyser op die eenmanskool by Steenkoppies, maar word gedwing om die onderwys te verlaat as gevolg van kritiek op sy “afwykende” onderrigmetodes. Hy leer naamlik sy leerlinge om gewone liedjies met kort en lang note twee- en driestemmig te sing, terwyl die skoolkommissie slegs Psalms en Gesange in die lang koraalnote wou toelaat! In 1905 is hy getroud met Maria Petronella Oosthuizen, dogter van die eienaars van die plaas, en hulle het ses kinders, naamlik Helena Dorothea (Lena), Jan, Pieternella Hendrika (Nellie), Gerhardus Jacobus (Gert), Maria Reina en Jochem (Joggie).

Saam met sy swaer, Gys Oosthuizen, begin hy dan ’n tabakonderneming, maar die besigheid misluk en teen 1909 is hy diep in die skuld en byna bankrot. In sy kortverhaal "Ouboet" verwys hy sydelings na hierdie moeilike tydperk. Hy bly hierna aan op die plaas as boer en in ’n periode van meer as veertig jaar skryf hy daar bykans al sy werke. Vir ’n periode van ses maande probeer hy ook sy geluk as diamantdelwer, met weinig sukses en keer dan terug na die boerdery. Tydens die depressie neem hy sy toneelstukke op toere regdeur die land om so sy inkomste te probeer aanvul, maar die probleme oorskry die geleenthede en in stede van groot winste maak hy verdere verliese. Hieroor skryf hy later breedvoerig in "Met Ampie deur die depressie".

Die gedeelte van die plaas wat hy bewoon, herdoop hy tot Terrasse. Hier is hy baie betrokke by die kultuurlewe in sy omgewing en is die leier van verskillende kore oor die jare, asook regisseur vir die Toneelvereniging en voorsitter van die Debatsvereniging. Verskeie van die toneelstukke wat hy self skryf (onder andere "Oom Kasper in Johannesburg"), word so deur die toneelvereniging opgevoer. Die toneel- en debatsverenigings loop telkemale dood en word dan weer deur Van Bruggen tot stand gebring, totdat hulle in die veertigerjare opgaan in die Magaliesburg Kultuurvereniging met ’n onafhanklike bestuur.

Jochem van Bruggen is op Woensdagoggend 22 Mei 1957 in sy huis op Steenkoppies naby Magaliesburg oorlede.

Reeds op skool in Pretoria trek hy die aandag met Nederlandse verse in die joernaal van die debatsvereniging, "Dicendo Discimus". In hierdie blad verskyn tien van sy gedigte, maar ook ’n aantal Nederlandse prosastukke, waaronder sy spottende beskrywing van die heldhaftige optrede van die Johannesburgers met die Jameson-inval, "De avond voor Kerstfeest te Johannesburg" en ook "De familie Greyling of een episode uit de Dorstland Trek door Parvus", "Iets over de Dorstlandtrek" en "Vaderlandsliefde". Sy gedigte uit hierdie tyd loop oor van nasionalistiese trots en vaderlandsliefde en sluit in "Dr. Jameson of het begin van 1896", "Retief en Dingaan", "De moord op de boeren in Natal", "Een mislukking" (oor die dood van Dirk Uys) en "De inval van Dr. Jameson", terwyl hy ook natuurgedigte skryf soos "Langdurige droogte", "Een onweder", "Des morgens na den regen" en "De nacht". In hierdie tyd skryf hy ook reeds toneelstukkies, wat plegtig deur sy maats opgevoer is. Hy gaan voort met die skryf van Nederlandse gedigte in die styl van die Nederlandse domineedigters van die negentiende eeu totdat hy in 1912 vir ’n hele versameling daarvan tevergeefs na ’n uitgewer soek. Hierna lê hy hom feitlik uitsluitlik toe op prosa, hoewel hy per geleentheid ook dramas skryf.

Dit is veral met sy langer prosa wat hy ’n belangrike plek in die Afrikaanse letterkunde inneem. Hy is by uitstek die skrywer wat die verarmde en plattelandse Afrikaner se stryd aan die begin van die twintigste eeu uitbeeld, geskilder teen die politieke, sosiale en ekonomiese toestande van daardie tyd. So bring hy dan die armblanke probleem onder die aandag van die breë gemeenskap. Sy tematiek kan tot groot wins vir die Afrikaanse letterkunde gereken word en so ook sy humoristiese inslag en sober skryfstyl. Sy dialoog is uniek in die vroeë Afrikaanse prosa daarin dat dit natuurlik karakter-onthullend is en hy voer sy karakterisering grootliks konsekwent deur. So slaag hy daarin om die eerste werklike volronde mense in die Afrikaanse prosa te skep en daarbenewens is sommige van sy karakters van die onvergeetlikste in die Afrikaanse prosa. Ampie, oom Lood van "Die burgemeester van Slaplaagte", Lambertus Bredenhand van "Die sprinkaanbeampte van Sluis" en Org Basson van die gelyknamige verhaal is enkeles. Hinderlik egter is sy geïdealiseerde wêreldbeeld, waar die skeiding tussen goed en sleg te duidelik afgepen word, die moraliserende toon onderliggend aan menige van sy verhale, die inmenging van die skrywer in die verhaal waar die leser voorgesê word wat om van die karakter of situasie te dink en ook die gebrekkige konstruksie van die  romans, waar die verhaal dikwels slegs ’n (somtyds onlogiese) opeenvolging van tonele is en nie ’n meesleurende noodwendigheid nie.

Van Bruggen se eerste roman, "Teleurgestel", wat tydens die Anglo-Boereoorlog afspeel, gaan nog mank aan gebrekkige karakteruitbeelding, terwyl sy taalaanwending ook nog veel te wense oorlaat. Veral sy dialoog is styf en boekerig. Die karakters is oor die algemeen ook slegs edel of slegs boos, hoewel die karakter van Liepie Stols ’n vonds is. Stols is ’n lewende karakter met vermenging van goed en kwaad en sy woordgebruik sluit goed aan by die spraakwerklikheid. Hierdie roman sluit ten nouste aan by die romantiese tradisie van ’n liefdesdriehoek geskets teen ’n historiese agtergrond. Die Boere van Waterval en omstreke is besig met skyfskiet as hulle deur die veldkornet opgekommandeer word. Dirk Liebenberg probeer om Maria Brinkman oor te haal om met hom te trou, maar sy verkies vir Gysbert Kloppers. Na vyftien maande kom ’n kommando Nuwejaar vier op Waterval. Dirk wil oorgee aan die Engelse, maar daarvan wil die vrouens nie hoor nie. Hy probeer vir Liepie Stols en Luikes Greef oorhaal om saam met hom oor te gee, maar Greef weier. Ook Maria het steeds nie van plan verander jeens hom nie en in verbittering sluit hy dan by die Engelse aan, waardeur hy sy pa se dood veroorsaak. Deur Dirk se verraad word Gysbert en Dawid, Maria se broer, vasgekeer in ’n grot, waaruit hulle met moeite ontsnap. Gysbert word later gewond en die vrouens na die konsentrasiekampe geneem. Na die vrede trou Gysbert met Maria, en Dawid met Elsie Greef, terwyl Dirk ’n suiplap word. Die manuskrip van "Teleurgestel" word in 1917 met die Hertzogprys bekroon. In 1925 verskyn die derde, heeltemal omgewerkte uitgawe van hierdie roman. Van Bruggen behou in hierdie uitgawe die raamwerk van die verhaal, maar skryf die hele boek feitlik oor [null om weg te doen met die vernaamste gebreke van die eerste uitgawe], sodat dit baie meer afgerond is.

"Die burgemeester van Slaplaagte" is die verhaal van die sukkelaar oom Lood en sy mooi dogter Levina. Hierdie roman beeld eerstens die euwel van plaasverdeling uit, waar die eertydse groot plaas naderhand so opgesny en onderverdeel word dat die nakomelinge almal tot ’n sukkelbestaan gedoem word. Oom Lood word so tot armoede gedoem, al is hy iemand wat waarskynlik in beter omstandighede in elk geval ’n mislukking sou gewees het. Levina word na die stad gedwing om daar ’n heenkome te vind, waar sy die slagoffer word van meer wêreldwyse mense. Haar werk as fabriekwerkster gee sy op om met ’n slegte man te trou, wat haar na die geboorte van hulle baba verlaat. Sy keer met haar skande terug na die dorp, waar oom Lood die gevare van die stadslewe met sy naïewe maar treffende Slaplaagte logika probeer oplos. Hierdie novelle is ’n groot verbetering op Van Bruggen se debuut, met die karakters wat meer lewensgetrou geskets word met hulle eienaardighede en gebreke. Baie van die newekarakters is egter slegs tipes, soos die Joodse winkelier en die onderwyser op Slaplaagte, terwyl die stedelike uitgebeeld word deur die besoekende Harry Peach. Die ondergang van die eenvoudige boermeisie in die stad word ook nie goed uitgebeeld nie en word ’n opsomming van gebeure en feite, eerder as dramatiese beelding.

Die "Ampie"- trilogie, wat deur baie kenners as die toppunt van sy kuns bestempel word, skilder die armblankedom teen ’n wye doek. Aanvanklik sien die skrywer sy bekende Ampie-karakter slegs as kortverhaalkarakter en Ampie maak dan ook sy verskyning in "Die Brandwag" van 10 Desember 1921, waar die kortverhaal gepubliseer en ook bekroon word. Hierna verskyn nog twee Ampie-kortverhale in "Die Burger". Die ontstaan van die roman as kortverhale kan grootliks die fragmentariese en episodiese aard van die roman-trilogie verduidelik, waar die struktuur as een van die vernaamste swakhede gereken kan word. Met die figuur van die “natuurkind” Ampie as kern, ondersoek Van Bruggen onder andere die maatskaplike probleme van die tyd, waar baie Afrikaners deur negatiewe omstandighede in doodloopstrate verval. Die stryd net om te oorlewe is groot, hetsy dit op die plaas is of op die beloftes wat die delwerye bied, elkeen met sy eiesoortige versoekings. Ampie is egter ’n eiesoortige figuur in ons letterkunde, wat nie konformeer of “inpas” nie, en ondervind die verwagtings om volgens gewoonte en oorlewering ouers te vra om te trou, in die kerk aangeneem te word, te bid en boeke te vat, alles as struikelblokke. Ten tye van die verskyning van die eerste werke in hierdie trilogie is daar sterk kritiek teen Van Bruggen en langdurige briefwisseling in onder andere "Die Kerkbode" oor die uitbeelding van ’n persoon wat uit die laer klasse stam en dus die Afrikaner as agterlik uitbeeld. Ampie se realistiese taalgebruik kom ook onder skoot.

"Ampie: die natuurkind" is die eerste deel van die trilogie, waarin die leser aan Ampie, sy gewelddadige pa, ou Goor Dawid, sy nooi Annekie en haar familie (met haar pa, Oom Tys, wat ’n belangrike rol speel) en sy weldoener Kasper Booysen voorgestel word. Ons ontmoet ook sy donkie Jakob, aan wie hy baie geheg is. Ampie is ’n ruwe natuurkind, met goeie bedoelinge en ’n sagte hart, maar iemand wat nog ongetem is en nie sy drifte kan beheer nie. Veral het hy gely in sy opvoeding deur die gebrek aan liefde en aanvaarding van sy vader. Ampie word die simboliese verteenwoordiger van ’n hele volksgroep van armblankes, wat ontaard het en slegs ’n dun vernis van beskawing oor het. Hulle gevoelens en drome is basies, maar word intens beleef. Die verhaal begin met Goor Dawid wat vir Ampie dwing om Jakob by die vendusie te verkoop, sodat hy kan varkvleis koop om te eet. Sy weldoener Booysen koop vir Jakob, maar Ampie se bitterheid teen sy vader neem in felheid toe. Hy soek troos by Annekie en gebruik dan die geld wat hy vir Jakob gekry het, om vir haar ’n ring te koop, terwyl hy hom terselfdertyd aan lekkernye te buite gaan. Dit bring hom in botsing met die gereg en sy pa, waarna hy besluit om vir Booysen te vra vir werk sodat hy weer naby Jakob kan wees. Booysen probeer sy bes om Ampie op te voed. Dit is hier waar Ampie Annekie se afsê-brief ontvang, wat ’n kostelike juweel is van karaktertekening. Ampie gaan soek sy troos weer by ou Jakob, terwyl hy aanlê by Hester Staander, wat baie meer sin het in ’n kêrel van die dorp. Wanneer Jakob deur die weer doodgeslaan word, is Ampie verpletter en sy smart word uitmuntend uitgebeeld. Hierna soek hy weer troos by Annekie en draai sy lewe rondom sy verhouding met haar. "Ampie: die natuurkind" word in 1925 met die Hertzogprys bekroon, nadat dit in manuskripvorm beoordeel is.

In "Ampie: die meisiekind" word Ampie se vordering van selfbewuste en naïewe jongman tot bruidegom en vader geskets. Annekie en haar familie speel hierin ’n baie groter rol as in die eerste roman. Onder die invloed van die liefde kom Ampie se beste eienskappe tot uiting. Ten spyte van sy beperkte intelligensie en sy ru en onbeskaafde uiterlike, beleef hy tog diep menslike en teer emosies. Voordat hy kan trou, lê daar egter groot struikelblokke voor, want hy moet sy aanstaande skoonouers oorreed dat hy ’n geskikte man is vir Annekie en hy moet katkiseer en deur die kerk aangeneem word. Die huweliksplegtigheid is ’n uiters eenvoudige, maar tog aandoenlike geleentheid, met veral Ampie se moeder se gelukwense wat van ironie spreek. Daar is ’n moeilike aanpassing tot sy nuwe rol as man van die huis, waar daar onder andere verwag word dat hy die godsdiens moet lei, maar ook hierdie fase raak die nuwe huwelikspaar baas, al is dit met stampe en stote. Ampie se natuurlike aard kom pragtig tot uiting wanneer konvensie verwag dat hy sy eersgebore seun na sy vader vernoem. Hy weier, omdat hy nooit enige liefde van sy pa gekry het nie. Hierdie liefde en aanvaarding het hy wel van sy donkie gekry en sy eersgeborene word dus na Jakob, sy oorlede donkie, vernoem. "Ampie: die meisiekind" word in 1927 met die Hertzogprys bekroon.

Veertien jaar later verskyn die slotstuk van die trilogie, "Ampie: die kind", waar Ampie as volwassene sy plek in die samelewing moet volstaan. Hy is steeds die slaaf van sy primêre instinkte, wat driftig kan reageer op die stimulus van elke gebeurtenis. As resultaat van sy vaderskap het hy ’n groter selfstandigheidsgevoel, maar sy swak wilskrag en verstandelike vermoëns maak hom ’n maklike prooi van slegte maats, wat hom tot dronkenskap verlei. In hierdie boek wil Ampie padwerker word om vir sy vrou en kind te kan sorg, maar Annekie se broer Bart keer van die delwerye terug met ’n vyfpondnoot en ’n eenkaraatdiamant. Ampie en sy hele familie word omgepraat om na die delwerye te gaan. Hier laat hy hom deur Bart verlei tot dronkenskap en onverantwoordelike optrede, maar die wysheid van Booysen en die liefde van Annekie bring hom tydelik weer terug op die regte pad. Wanneer Annekie bekeer word onder invloed van ’n charismatiese sekte en begin getuienis lewer van haar geloof, verwaarloos sy vir Ampie en die kind, wat weer veroorsaak dat Ampie onder Bart se slegte invloed afdwaal. Regdeur is Jakob, Ampie se seun, die anker wat hom tot bedaring laat kom. Jakob word egter siek en onder invloed van haar sekte weier Annekie om hom medisyne te gee en wanneer sy tot haar sinne kom, is dit te laat. Jakob se dood is ’n keerpunt in Ampie se lewe. Dit bring ’n einde aan die godsdienstige moeilikhede wat ’n wig tussen Ampie en Annekie gebring het en Ampie besluit om terug te gaan plaas toe, waar hy vir Booysen versoek om Jakob by sy naamgenoot, die donkie, onder die doringboom te begrawe. So eindig Ampie se vergeefse pogings om ’n selfstandige plek in die samelewing te verower en kan hy onder die wyse leiding van Kasper Booysen en die vertroude plaasomgewing sy lewe slyt buite bereik van meeste versoekings. Die fragment "Die stormloop" uit hierdie roman word opgeneem in die versamelbundel "Tussen die engtes". In 1935 wys "Die Volksblad" en "Die Vaderland" se lesers in ’n meningsopname "Ampie" aan as die beste Afrikaanse prosawerk, terwyl "Die Burger" se lesers dit tweede plaas na "Uit oerwoud en vlakte" van Sangiro.

"Met Ampie deur die depressie" vertel die tragikomiese sage van die skrywer se wedervaringe op sy reise in die dertigerjare met die verwerking van sy romans as drama wat regdeur die land opgevoer is. Hierin verklaar hy dat hy dit jammer vind dat hy die drama "Ampie" ooit geskryf het en dat dit as drama nie geslaagd is nie. Beide KRUIK en TRUK bied nietemin later heropvoerings van hierdie drama aan.

"Die sprinkaanbeampte van Sluis" word saam met "Ampie" as ’n groot hoogtepunt in sy oeuvre beskou. Dit vertel die verhaal van Lambertus Bredenhand wat opeenvolgens blye en droewe situasies ervaar in ’n sterk sikliese raamwerk. Lambertus speel bankrot en beset slegs deur die goedgunstigheid van sy swaer Lewies steeds ’n hoekie van die plaas. Hy verbeel hom dat hy ’n baie bekwame ambagsman is en maak veral deur sy hoogdrawende styl aanspraak op ander se respek, maar is in werklikheid ’n armsalige sukkelaar wat sy eie kinders verwaarloos. Hy verdra egter nie kritiek hieroor nie en beskou homself as ’n voorbeeldige vader wat na die beste van sy vermoë op Christelike wyse opvoed. So lei hy ’n dubbelbestaan waar hy in die werklikheid ’n pateet is maar in sy verbeelding iemand besonders. Wanneer hy aangestel word as sprinkaanbeampte verander sy lewe en die van sy gesin. Hy begin weer hoop dat sy droom van ’n vrou, na wie hy alewig op die soektog uit is, nou bewaarheid sal word en ook dat sy kinders weer met hoop die toekoms kan ingaan. Hierdie boek se hegte eenheid beïndruk. Die milieu is tot Sluis en die distrik beperk en die gebeure speel in slegs ongeveer drie weke af. Daar is drie hoofmotiewe in die verhaal, wat almal besonder heg inmekaar gevleg is en bevredigend ontknoop word. Die motiewe is Bredenhand se eensaamheidsgevoel en soektog na ’n tweede vrou, sy verhouding tot sy kinders en tot sy familie, en sy funksies as sprinkaanbeampte en as ambagsman van Sluis. Eindelik word die verhaal siklies voltooi deur die verwysing na die ouderwetse liedjie waarmee die verhaal ook begin. Die afwesigheid van ’n moraliserende verteller of karakter wat in sommige van die skrywer se  ander werke die uitbeelding verswak, is hier ook ’n groot plus. Die verhaal verloop weer in hoofsaak in episodes, waar elke hoofstuk gewoonlik een of meer tonele aanbied waarby Bredenhand betrokke is. Die hoofkarakter ondergaan egter ’n hewige krisis en die slot bring ’n duidelike ontknoping, al word dit dan by wyse van 'n opsomming gegee. "Die sprinkaanbeampte van Sluis" word in 1933 met die Hertzogprys bekroon.

"Booia" is die eerste roman in Afrikaans met ’n swart hoofkarakter en ook ’n eerste wat die tragiek verbonde aan die swart mense se bestaanswyse beskryf. Die jong Booia voel homself verstote in sy huiskring. Dan vind hy aanklank by die ouer Sagrys, self ietwat van ’n buitestaander in die swart gemeenskap. Sagrys het selfs Engels leer lees en skryf en word ’n mentor vir Booia. Die familie trek van Putfontein na hulle ou woonplek, Kromloop, waar Booia se vader, Ou-Rooi, as diaken benoem word. Booia begin drome droom van ’n beter lewe, met ’n verlange na bemagtiging en erkenning van sy menswaardigheid. Op die dag van sy voorstelling is Ou-Rooi egter so dronk dat hy die plegtigheid nie kan bywoon nie. Hierna trek hulle terug na Putfontein, om die skande van hierdie gebeurtenis te ontwyk. Deur hierdie omstandighede word Booia se groot ambisie om die plaaslike skool te besoek, verydel. Hy keer terug na sy nederige werk as beeswagter, met weinig vooruitsigte op lewensverbetering. Die verhaal word geteken uit die oogpunt van Booia, maar die roman doen fragmentaries aan met gebeurtenisse wat beskryf word eerder as ’n karakterontwikkeling en Booia word weinig meer as ’n swart Ampie. Die beskrywing van die leefwyse van die swart gemeenskap is realisties en soortgelyk aan die skrywer se behandeling van die bywonerfiguur. Ten spyte van ’n patriargale wit perspektief wat soms deurskemer, is dit ’n eerlike poging om die swart gemeenskap van binne af te beleef en nie van buite af te beskryf nie. Hierdie roman word eervol vermeld tydens toekenning van die Hertzogprys vir 1933.

Die roman "Kranskop Deel I: Oupa" (die eerste deel van wat waarskynlik ’n biografiese romansiklus sou word maar nooit verder gevoer is nie), is merkwaardig daarin dat dit die eerste roman in Afrikaans is om “feit” (die familiegeskiedenis) en “fiksie” (gebruik van fiktiewe ek-verteller) te vermeng. Sodoende is dit die vroeë voorloper van die dokumentêre realisme in die Afrikaanse prosa, wat eers baie later in werke van onder meer Koos Prinsloo en Christoffel Coetzee tot wasdom sou kom. Die roman is gebaseer op die geskiedenis van Van Bruggen se skoonfamilie, die Oosthuizens, wat in Transvaal afspeel in die laaste jare van die negentiende eeu. In hierdie roman word die rustige agrariese boerelewe versteur deur die ontdekking van goud en die oorwinning van kapitalisme. Oupa is die patriarg wat met ’n ysterhand sy gemeenskap en familie lei en alle belangrike besluite word eers aan sy goedkeuring onderwerp. Hierdie gemeenskap se behoeftes is klein en die tradisies kan in die trae ontwikkelingsgang maklik gehandhaaf word. Wanneer Oupa egter vir die smous Siets ’n staanplek gee op Kranskop, word hulle blootgestel aan modernisering en nuwe gewoontes, waar kapitalisme die oorhand kry. Siets slaag daarin om meer grond en water te kry en rig ’n meule en tabakfabriek op om die boere se produkte te verwerk, waarna die outydse leefwyse vir ewig verby is en Oupa sy houvas op die sedes verloor. Die roman gee nie alleen ’n beeld van Oupa en Kranskop nie, maar ook ’n beeld van die betrokke historiese tydvak en die tipiese leefwyse en gewoontes van die Boere. Hierdie familiekroniek is ’n vernuwing binne Van Bruggen se eie oeuvre en die belangrikste werk uit sy latere periode.

Van Bruggen se laaste romans is minder geslaag en is eerder ’n teruggryp na sy romanties-historiese eerste werke as ’n voortsetting van sy meer realistiese sketse van die armblanke. Veral "Haar beproewing" en "Die noodlot" val in eersgenoemde kategorie.

In "Haar beproewing" is Elsie ’n goed opgevoede meisie wat haar ouerhuis verlaat en as onderwyseres op ’n eensame Bosveldplaas beland. Hier bots Elsie met die ruwe boer Bromberg, wat nie in volle beheer van sy sinlike drifte is nie en ook nie teenstand duld nie. Sy dominerende en verkleinerende houding het van sy vrou weinig meer as ’n gewillige slavin gemaak wat alleen by haar kinders en vee ’n bietjie lewensvreugde vind. Elsie se besliste optrede en haar bytende sarkasme laat egter die fondament van Bromberg se lewenshouding inmekaar tuimel. Die karakter van hierdie eiesinnige, selfsugtige boer is potensieel interessant, maar Van Bruggen se uitbeelding is te oppervlakkig en fragmentaries om dit geloofbaar te maak.

"Die noodlot" het as agtergrond die Rebellie-jare van 1914–1915 en speel op Klimoplaagte af, die spogplaas van die Jonkers. Die eens skouspelagtige natuurpark in die kom voor die huis het later ontaard tot ’n wildernis, wat aanleiding gee tot spookstories. Die erfgenaam Pieter Jonker is nog ongetroud, maar die jongmeisies van die omtrek trek hom nie aan nie. Wanneer Debora Scheepers, die dogter van die bywoner, ernstig siek word, besef hy dat sy die meisie vir hom is. Sy is egter ’n slaapwandelaar en veroorsaak die gerugte oor spoke. Haar vader is om hierdie rede gekant teen haar verhouding met Pieter, want sy sal die plaaswerkers verwilder en die gesin trek dus weg. Die intrige is egter onwaarskynlik.

"Die damwal", "Stryd" en "Die weduwee" is ’n trilogie en weerspieël die daling in die kwaliteit by Van Bruggen se werk. Die trilogie dek die tydperk van die Zuid-Afrikaansche Republiek vanaf die vroeë 1870’s tot die tydperk net na die Anglo-Boereoorlog. Onderliggend aan die intrige is die deurlopende filosofie dat menselewens aan die noodlot onderworpe is wat in groot mate die lewensverloop bepaal. Hierdie romans word egter weinig meer as historiese avontuurromans met die tipiese romantiese held en skurk wat hierin figureer. In "Die damwal" is dit juis vroeëre sterkpunte, naamlik die skepping van lewendige en geloofwaardige karakters, wat afwesig is. Die baasspelerige delwer Jurie Wendsel en sy saggeaarde maat Koenraad trou onderskeidelik met die gedienstige Makkie en Kaatjie, ’n meisie met ’n sterk persoonlikheid. Die twee pare koop saam die plaas Duikerhoek en bou daarop ’n groot dam, wat hulle boerdery ’n groot stoot vorentoe sal gee. Weens hulle persoonlikhede speel Jurie en Kaatjie baas in hulle huwelike. Op grond van ’n saketransaksie word klein Jurie bestem om met sy nig Lena te trou, sodat die spogplaas in die familie se besit kan bly. Daar is egter ’n vloed wat die damwal meesleur en hierdie onsinnige huwelik verhoed, terwyl beide Jurie en Kaatjie in die vloed omkom. Koenraad en Makkie trou nou met mekaar en hierdie twee gedienstige en onderdanige persoonlikhede word omgetower tot energieke, vooruitstrewende boere wat weer die plaas regruk. "Stryd" sit die sage van die families voort, met klein Jurie Wendsel wat as ’n opperste skurk uitgebeeld word en eindelik selfmoord pleeg wanneer sy bose planne nie uitwerk nie.

Van Bruggen skryf ook korter prosa. In 1914 ontvang hy die tweede prys van die ou "Die Brandwag" se verhaalwedstryd met "Die praatmasjien" (waarin Stephanus met hierdie nuwe uitvinding uit die stad die rus op die plaas kom versteur) en in 1916 ken die Akademie ’n eerste prys aan hom toe vir "Oom Jannie of Dis nie goed dat mens alleen bly nie". Hierdie twee verhale word later opgeneem in die kortverhaalbundel "Op veld en rande", waarin Van Bruggen die leser vir die eerste keer doelbewus aan sy bywonerkarakters voorstel. Dit is veral die mini-novelle "Bywoners" in hierdie bundel wat beïndruk. Die lot en toestande van hierdie mense word belig, wat ten einde raad ’n heenkome moet vind óf in die myne, waar hulle gesondheid tot niet gaan, óf op die plase as bywoners. As bywoners is hulle oorgelaat aan die genade van hulle leenheer en word hulle nie as mense geag nie. Dit is veral die karakter Cornelis Sitman wat baie goed uit die verf kom met sy spoggery om sy eie nietigheid te bedek, terwyl hy voortdurend aan’t planne maak is om uit die werk te kan bly. In beheer is die plaaseienaar Andries Vry, wat as soort vaderfiguur leiding verskaf en later weerklank sal vind in die figuur van kaper Booysen in "Ampie". Hierdie bundel bevat ook die geslaagde verhaal "Ouboet" en die mindere verhaal "Die beeswagtertjie" .

"In die gramadoelas" bevat die verhale "Org Basson", "Napoleon", "Ou Loek", "’n Fragment", "Geloof, hoop en liefde", "Tommie" en "Vrouestemreg". Die hoogtepunt is "Org Basson", waarin die wedywering en naywer tussen Org Basson en sy meer gegoede swaer, die vrederegter Andries Homan, weergegee word. Org word tot ouderling verkies bo Homan en hy verkneukel hom hierin terwyl hy sy ampspligte met groot toewyding maar gebrekkige kennis en aanleg uitvoer. Sy gebrekkige insig, maar ook tipies menslike reaksies tot omstandighede, word bekoorlik uitgebeeld. Homan kry egter sy beurt om wraak te neem wanneer hy sy kar en donkies aan Org verkoop, net om Meester se Ford aan te skaf. Org Basson word een van die eerste onvergeetlike karakters in ons prosa. "Ou Loek" is ’n weergawe van die skuldlas by ’n San-bediende. Loek is een van daardie helpers wat altyd so besig moontlik lyk terwyl hy so min moontlik doen. Een dag in die veld kom hy op ou Jim se lyk af en stroop dit van sy skoene en ander besittings, maar dan begin sy gewete by hom spook. "Vrouestemreg" is ’n kostelike voorbeeld van die onortodokse en irrasionele plattelandse redeneerkuns. Twee susters voer ’n heftige debat oor die vrouestemreg en ofskoon die snelheid waarmee hulle van standpunt verander onwaarskynlik is, bereik die skrywer tog hierdeur ’n baie geslaagde komiese effek. Die ander verhale bereik nie dieselfde hoogtepunte nie. "Napoleon" is die droewige verhaal van ’n hond. Die bundel "In die gramadoelas" word eervol vermeld tydens toekenning van die Hertzogprys vir 1933.

A.P. Grové en S. Strydom versamel drie verspreide prosastukke van hom in "Drie prosastukke van Jochem van Bruggen", naamlik "Bywoners", "Org Basson" en "Die laaste stadium". "Die laaste stadium" beskryf die mynteringlyer Wouter Pienaar wat sy laaste lewensdae nie met versoenende berusting nie, maar met ’n amper-sinisme benader waarin hy stry onder die bittere besef van sy eie totale magteloosheid en nutteloosheid. Dit pla hom veral dat weens sy toestand hy nie meer ’n ware man vir sy vrou in die huwelik kan wees nie.

Na Van Bruggen se dood word ’n keur uit sy werk (kortverhale en fragmente uit sy romans) opgeneem in die versamelbundel "Karakters op ons vlaktes". Van sy kortverhale word in verskeie versamelbundels opgeneem, soos byvoorbeeld "Depressie", "Sy opdrag" en "Die laaste stadium" in "Nuwe Afrikaanse kortverhale", "Bywoner Gouws" in "Kortpad", "Ou Loek" in "Halfeeu" en "Outa Frans se laaste gang" in "Twaalf Afrikaanse Kortverhale", "Vlugte", "Flitse" en "Mooi loop". Koos Human neem "Ampie kry ’n brief" (’n fragment uit "Ampie die natuurkind") en "’n Man kry werk" (’n fragment uit "Die sprinkaanbeampte van Sluis") op in die bloemlesing "Willekeur". "Depressie" word ook in F.V. Lategan se "Kernbeeld van die Afrikaanse kortverhaal" opgeneem. Ander versamelbundels waarin sy werk verskyn sluit in "Afrikaanse letterkunde" onder redaksie van D.F. Malherbe en "Tydskrif" saamgestel deur Daniel Hugo.

In sy omgewing is hy baie betrokke by die Toneelvereniging en hy skryf dan ook dramas vir plaaslike opvoering, soos die ongepubliseerde "Oom Kasper in Johannesburg".

Vir landswye opvoering verwerk hy dan van sy romans vir die verhoog, waaronder "Ampie" en "Die burgemeester van Slaplaagte", laasgenoemde wat "In die maalstroom" word. André Huguenet word landswyd bekend vir sy vertolking van die rol van Ampie in "Ampie – die toneelspel", wat ook as drama gepubliseer word. Hierdie drama word op die rug van die bekendheid van die eerste twee romans in die trilogie regdeur die land opgevoer, maar oortuig nie as drama nie en mis die dramatiese hegtheid, noodwendigheid en konflik wat noodsaaklik is vir sukses in hierdie vorm. Die drama is weinig meer as ’n reeks taferele waarin Ampie telkens die sentrale figuur is, met min dramatiese noodwendigheid en geen dramatiese krisis by die hoofpersoon nie. Beide KRUIK en TRUK bied nietemin later geslaagde heropvoerings van hierdie drama aan. "In die maalstroom" is ’n dramatisering van "Die burgemeester van Slaplaagte" en gaan gebuk onder dieselfde tegniese probleme. Hierdie drama is ook onder die naam "Levina" opgevoer.

Met die publikasie van die sewende jaarboek van die Afrikaanse Skrywerskring se Jaarboek in 1942, is Jochem van Bruggen die eregas by die dinee wat by hierdie geleentheid gehou is. Die tydskrif "Helikon" hou in Desember 1953 ook ’n dinee tot sy eer en dra die Kersuitgawe van hierdie tydskrif aan hom op. Die Suid-Afrikaanse Akademie vir Wetenskap en Kuns vereer hom in 1951 met erelidmaatskap. In 1953 ken die Universiteit van Pretoria ’n eredoktorsgraad in die lettere aan hom toe. Die Afrikaanse Skrywerskring bring in 1959 ’n gedenkplaat op sy graf aan.

Die interhoërskool-vasvrawedstryd van die Afrikaanse Kultuurvereniging van die Suid-Afrikaanse Polisie (Akpol) in 1982 word gehou oor sy werk.

Verskeie studente skryf proefskrifte en verhandelings oor sy werk, insluitende N.T. Blignault se "Die kunstenaar Jochem van Bruggen" vir ’n D.Litt.-graad in 1942 en P.D. Coetzee se "Jochem van Bruggen in die Afrikaanse literêre kritiek" vir ’n M.A.-graad in 1969.Van Bruggen wen uiteindelik vier keer die Hertzogprys vir prosa:

Werke wat uit sy pen verskyn sluit in:





</doc>
<doc id="57191" url="https://af.wikipedia.org/wiki?curid=57191" title="Nicolaas Johannes Brümmer">
Nicolaas Johannes Brümmer

Prof. Nicolaas Johannes Brümmer (distrik Wodehouse, 27 Julie 1866 – Stellenbosch, 13 Mei 1947) was 'n Afrikaanse skrywer, NG predikant en hoogleraar in die wysbegeerte aan die Kweekskool op Stellenbosch.

Hy het 'n leidende rol in die stryd om die erkenning van Afrikaans gespeel en was onder andere medestigter van die Afrikaanse Taalvereniging, medestigter van die Suid-Afrikaanse Akademie vir Wetenskap en Kuns en voorsitter van die eerste kommissie om Afrikaanse spelreëls op te stel. Brümmer het 'n sprankelende humorsin gehad wat met diepe erns gepaard gegaan het. Hy was 'n fynbeskaafde en ewewigtige mens, maar kon vlymskerp wees in sy kritiek en het 'n saak wat hom ter harte gaan, reguit en onomwonde gestel. Hy was 'n gewilde prediker en redenaar wat dikwels by volksfeeste opgetree het. Sy liefhebbery was tuinmaak en stap en hy het tot op hoë leeftyd blakende gesondheid geniet.

Nicolaas Johannes Brümmer is op die plaas Prospect in die distrik Wodehouse (Dordrecht) gebore as een van nege kinders in die gesin. Hy was ’n agterkleinseun van Johann Wichard Brümmer uit die dorp Menslage, distrik Osnabrück, Nedersakse, Duitsland. In 1785 tree Johann Brümmer in diens van die Verenigde Oos-Indiese Kompanjie en gaan na Oos-Indië waar hy vyf jaar deurbring. In 1792 kom hy na die Kaap en dien daar 'n tyd lank as artilleris. Toe het hy burger geword en hom op Graaff-Reinet gaan vestig waar hy in 1828 oorlede is. Hy het agt kinders gehad, van wie prof. Brümmer se oupa Johann Wichard (1813–1888) die tweede jongste was. Johann Wichard het 12 kinders by sy vrou, Anna Elizabeth Jacoba van der Merwe, gehad van wie prof. Brümmer se vader die vierde oudste was.

Brümmer se ouers was Barend Jacobus Brümmer (12 April 1840 – 1 Maart 1924) en Gerbrecht Wilhelmina van Zyl (6 Januarie 1849 – 15 Augustus 1907). Hy het drie broers en vyf susters gehad. Hy het sy skoolopleiding op Barkly-Oos ontvang by C.J.N. Visser, wat later die leier geword het van die uitgeweke Boere in Argentinië. Barkly-Oos is eers in 1874 aangelê nadat die NG gemeente Barkly-Oos die vorige jaar deels van die NG gemeente Dordrecht en deels van die NG gemeente Lady Grey afgestig is. Mnr. Visser se skool was die eerste wat Brümmer besoek het en toe was hy al 16 jaar oud. Hy vorder egter fluks sodat sowel die predikant as onderwyser by sy vader aangedring het om hom na Stellenbosch te stuur. Dit gebeur in 1885 toe hy daar die Gimnasium besoek waar Jan Smuts 'n medestudent was. Hy lê in sy matrikulasie-intermediêre en B.A.-eksamens met lof af (1890) en was eerste in Suid-Afrika in laasgenoemde eksamen. Daarna was hy vier jaar lank (1891–1894) student aan die Kweekskool en het hy terselfdertyd die M.A.-eksamen in die wysbegeerte en staathuishoudkunde afgelê. Hy was in hierdie jare hoofredakteur van die eerste uitgawe van die "Stellenbosch Students' Annual" (Oktober 1893), 'n blad wat later die "Students' Quarterly" en eindelik "Die Stellenbosse Student" sou word. In 1894 is hy na Edinburgh in Skotland en deurloop die kursus vir D.Phil. (volgens ’n ander bron B.D.), wat hy in 1895 verwerf. Daarna is hy na Leipzig, Duitsland, waar hy al sy aandag aan eksperimentele sielkunde onder prof. W. Wundt gewy het.

Hierna word hy as predikant na Suid-Afrika beroep en omdat daarop aangedring is dat hy dadelik moes kom, het hy die doktorsgraad laat vaar en gaan arbei in die uitgestrekte NG gemeente Jansenville, destyds bekend om sy groot aantal armblankes. Hier beywer hy hom, naas sy kerklike werk, veral vir die kulturele en ekonomiese opheffing van sy gemeentelede en stig hy in 'n tydperk van drie jaar 16 nuwe skole in die distrik. Hy was een van die eerste mense wat die erns en omvang van die armblankevraagstuk besef en die noodsaaklikheid van 'n studie daarvan onder die openbare aandag gebring het. Op Jansenville trou hy met Ruth Magdalena Stegmann (1872–1929), die jongste dogter van ds. Georg Stegmann, wat vir hom 'n groot steun in sy maatskaplike opheffingswerk was.

In 1899 vertrek ds. Brümmer na die NG gemeente Drieankerbaai in Kaapstad. Hier sou hy twaalf jaar lank arbei. Hy neem van dié tyd af ywerig deel aan allerlei stedelike, opvoedkundige, kerklike en filantropiese ondernemings. Hy dien onder meer as kurator van die Normaal School, Kaapstad, as raadslid en eksaminator van die Universiteit van die Kaap die Goeie Hoop, was eksaminator van die Taalbondeksamen en skriba van die Kaapse Ring.

Sy belang vir die Afrikaanse taal is die leiding wat hy neem met die bevordering van Afrikaans. In sy dae as predikant is hy een van die weinige leraars wat hom vir die erkenning van Afrikaans beywer.

Dr. Bümmer se lesing voor Stellenbosse studente "Die Afrikaanse nasie" verskyn in die "Goede Hoop" (September 1903) en as brosjure in 1908. In die dae toe die predikante en die NG Kerk onverskillig gestaan het teenoor Afrikaans, was ds. Brümmer een van die weinige leraars wat hom vir die erkenning van die taal beywer het. Saam met J.H.H. de Waal en ’n paar ander persone stig hy in 1905 in Kaapstad die Afrikaanse Taalvereniging (ATV) en is per geleentheid ook hierdie liggaam se voorsitter. Later dien hy as lid van die ATV-kommissie wat die spelreëls moes opstel. Hy is in 1909 medestigter van die Suid-Afrikaanse Akademie vir Taal, Lettere en Kuns en lid van die kommissie wat die ontwerpstatute moes opstel. In 1910 is hy een van die hoofsprekers met die amptelike openingskongres van die Akademie. Jare lank is hy lid van die Akademieraad. Vir lank beoefen hy die joernalistiek. Van 1914 tot 1930 is hy redakteur van die maandblad "De Goede Hoop" as opvolger van J.H.H. de Waal. Ná sy aftrede as professor in 1940 dra hy ruim by tot verskeie Afrikaanse tydskrifte, insluitende "Die Kerkbode" en "Die Naweek".

In Januarie 1911 word ds. Brümmer aangestel as professor in wysbegeerte aan die Stellenbosse Victoria-kollege, ’n leerstoel wat hy ook aan die Universiteit van Stellenbosch tot sy aftrede in 1941 beklee. Voor die stigting van die universiteit was hy een van die eerste voorsitters van die Senaat. Aan die stigting van die universiteit het hy 'n baie groot aandeel gehad. In 1915 was hy lid van die senaatsafvaardiging wat die minister van onderwys gespreek het oor die beoogde wetgewing vir die omskepping van die Victoria-kollege tot 'n universiteit. In 31 jaar van sy hoogleraarskap het hy deur sy persoon en onderrig 'n onberekenbare invloed uitgeoefen op die vorming van honderde toekomstige predikante van die NG Kerk. Die wysgerige standpunt wat hy voorgestaan het, was dié van die idealisme, soos dit veral verteenwoordig word deur J.E. Turner en J. Leighton.

Prof. Brümmer het baie lank die joernalistiek beoefen. Saam met dr. J.D. du Toit en De Waal het hy meegewerk aan die tydskrif Ons Taal (1907–09), wat "Ons Klyntji" opgevolg het. Van 1914 tot 1930 was hy redakteur van die maandblad "De Goede Hoop" – 'n blad met 'n algemene kulturele strekking – as opvolger van adv. De Waal. Hy het elke maand tot 'n groot gehoor gespreek. Ná sy aftrede as professor in 1940 het hy ruim bygedra tot verskeie Afrikaanse tydskrifte.

Brümmer het verskeie boeke oor godsdienstige onderwerpe geskryf, waaronder "Spoken", "De eerbied" en "Die Unie-burger", asook ’n groot aantal brosjures, soos "Die Afrikaanse nasie" (’n lesing gehou vir die Stellenbosse studente in 1908) en "De Afrikaner en onzedelijkheid". "Die spraaksame ossewa" bevat sedepreke wat sedert 1918 in "De Goede Hoop" verskyn het. ’n Versameling van sy geskrifte en dokumente word in die J.S. Gericke biblioteek van die Universiteit van Stellenbosch bewaar.

Prof. Brümmer was twee maal getroud. Uit sy huwelik met Ruth Madeline Stegmann (1 Augustus 1872 – 19 Februarie 1929), een van die agt kinders van ds. Georg Stegmann (1814–1890) en Sarah Fuller (1837–1913, sy derde van drie vroue; daar was ook 'n seun uit die eerste huwelik), is twee kinders gebore, Amanda Fuller de Wet en dr. Felix Brümmer, later sosioloog en staatsamptenaar. Uit sy tweede huwelik, in 1931 met Hester Henrietta (Ettie) Marais (19 April 1892–1973), ’n dogter van prof. Marais, is een seun, Vincent, gebore.



</doc>
<doc id="57192" url="https://af.wikipedia.org/wiki?curid=57192" title="SC Heerenveen">
SC Heerenveen

sc Heerenveen is 'n sokkerspan wat in die Nederlandse Eredivisie speel en uit die dorp Heerenveen kom. Die span speel sy wedstryde in die Abe Lenstra Stadion (kapasiteit: 26 100 toeskouers), wat na die klubikoon Abe Lenstra genoem is. Die span is gewild in provinsie van Friesland.





</doc>
<doc id="57193" url="https://af.wikipedia.org/wiki?curid=57193" title="Excelsior Rotterdam">
Excelsior Rotterdam

Excelsior is 'n Nederlandse sokkerspan in Rotterdam, wat in die Eredivisie speel. "Excelsior" speel in die kleine stadion Woudestijn, wat slegs 3500 sitplekke het. Dis omdat die klub na Sparta en Feyenoord die derde span van die stad is en dus ampel ondersteuners het.




</doc>
<doc id="57198" url="https://af.wikipedia.org/wiki?curid=57198" title="Manali">
Manali

Manali (Hindi: मनाली) is 'n nedersetting in noordelike Indië met 'n bevolking van 17 786 (2005). Dit lê in die deelstaat Himatsjal Pradesj.

Volgens die 2005-sensus het Manali 'n bevolking van 17 786 gehad, waarvan 64% manlik was en 36% vroulik.


</doc>
<doc id="57199" url="https://af.wikipedia.org/wiki?curid=57199" title="Wynand Malan">
Wynand Malan

Wynand Malan (gebore 25 Mei 1943) is 'n verligte, Afrikaanssprekende Suid-Afrikaanse politikus en regsgeleerde.

Hy tree in 1977 toe tot die politiek toe hy verkies word as Volksraadslid van die Nasionale Party vir Randburg. Hy was deel van die verligte kamp in die regerende party en was as sodanig krities jeens pres. P.W. Botha se huiwerige benadering tot hervorming en die gedurige noodtoestande van die middel-tagtigerjare. Hy bedank voor die algemene verkiesing van 1987 uit die N.P. en staan as onafhanklike kandidaat in Randburg teen Suid-Afrika se voormalige ambassadeur na Kanada, Glenn Babb. Hoewel hy oor dieselfde kam geskeer is as dr. Denis Worrall, onafhanklike kandidaat in Helderberg, en Esther Lategan, onafhanklike kandidaat in Stellenbosch, het elkeen individueel aan die verkiesing deelgeneem. Ná Malan sy setel wen, stig hy die Nasionale Demokratiese Beweging met Lategan as lid van die nuwe party, maar Worrall slaan sy eie rigting in met die stigting van die Onafhanklike Party. 

Louis Luyt het kort daarna die leiers van die N.D.B., O.P. en Progressiewe Federale Party bymekaar gebring om te onderhandel oor die stigting van 'n nuwe parlementêre party links van die N.P. Dit lei op 8 April 1989 tot die stigting van die Demokratiese Party onder leiding van die gewese P.F.P.-leier Zach de Beer, Malan en Worrall. Malan wen Randburg in die verkiesing van 6 September 1989 met 'n vergrote meerderheid. Worrall het, nadat hy in Helderberg met 39 stemme teen die minister van grondwetlike ontwikkeling, Chris Heunis, verloor het, in 1989 in die veilige opposisiesetel Berea in Durban gestaan en ook die paal gehaal. Malan bly hierna tot 1993 medeleier van die D.P.

In 1994 word hy ondervoorsitter van die Waarheids-en-Versoeningskommissie, waarvan Desmond Tutu voorsitter was.


</doc>
<doc id="57202" url="https://af.wikipedia.org/wiki?curid=57202" title="Onafhanklike Party">
Onafhanklike Party

Die Onafhanklike Party was 'n politieke party links van die destydse regerende Nasionale Party in Suid-Afrika van 1987 tot 1989.

Suid-Afrika se destydse ambassadeur na Groot Brittanje, dr. Denis Worrall, het in 1987 uit sy amp bedank om tot die politiek toe te tree en die regering teen te staan weens die stadige pas van hervorming en die herhaalde noodtoestande gedurende die middel-tagtigerjare. Worrall staan as onafhanklike kandidaat in die Kaapse kiesafdeling Helderberg (in die omgewing van Somerset-Wes) teen Chris Heunis, minister van grondwetlike beplanning, en kry die steun van invloedryke mense soos dr. Anton Rupert, Jannie Momberg en vooraanstaande sakelui. Hy verloor met net 39 stemme, veral danksy die Konserwatiewe Party se deelname aan die verkiesing in Helderberg wat die behoudende stem verdeel het. Terselfdertyd wen nog 'n onafhanklike kandidaat, Wynand Malan, die kiesafdeling Randburg teen die N.P. se Glenn Babb, eweneens 'n voormalige ambassadeur. In Stellenbosch verloor die onafhanklike kandidaat Esther Lategan, maar lok baie stemme weg van die N.P., wat toe al dekades lank telkens Stellenbosch gewen het.

Ná die verkiesing stig Worrall, Momberg en andere in Februarie 1988 die Onafhanklike Party, maar weens persoonlike verskille sluit Malan hom nie by die party aan nie, maar gaan sy eie gang in die Nasionale Demokratiese Beweging saam met Esther Lategan. Die Onafhanklike Party kry 'n onverwagse hupstoot toe die Nuwe Republiek Party, erfgenaam van die eens magtige Verenigde Party wat net een setel in 1987 kon wen, op 'n vergadering in Scottburgh in Natal in Maart 1988 besluit om te ontbind na 11 jaar van kwynende steun. Die nasionale leier, Bill Sutton, raai die net meer as 40 000 kiesers wat die jaar vantevore vir die party gestem het, om die Onafhanklike Party te ondersteun.

Skaars 'n jaar na die O.P. se stigting smelt die party, die N.D.B. en die Progressiewe Federale Party op 8 April 1989 saam in die Demokratiese Party, met Worrall, Malan en Zach de Beer as die drie medeleiers.



</doc>
<doc id="57203" url="https://af.wikipedia.org/wiki?curid=57203" title="Attie van der Colf">
Attie van der Colf

Dr. Adriaan Petrus (Attie) van der Colf (1933 - Johannesburg, 10 Junie 2002) was 'n predikant in die Nederduitse Gereformeerde Kerk, onder meer van 1977 tot 1995, toe hy sy emeritaat aanvaar het, verbonde aan die NG gemeente Linden, en 'n digter verantwoordelik vir 126 omrymings in die "Liedboek van die Kerk".

Van der Colf was een van die grootste drie bydraers tot die "Liedboek". Sy vars, eietydse berymings sluit verbeterings van ouer Afrikaanse tekste, nuwe Afrikaanse tekste vir bekende geestelike liedere in ander tale en nuwe oorspronklike Afrikaanse tekste in. Sy bekendste lied is waarskynlik die Afrikaanse weergawe van "Amazing Grace".

Hy was getroud met Fesia en het vyf kinders en sewe kleinkinders gehad.



</doc>
<doc id="57204" url="https://af.wikipedia.org/wiki?curid=57204" title="Leh">
Leh

Leh (Tibettaans: लेह / གླེ་) is 'n nedersetting in noordelike Indië met 'n bevolking van 27 513 (2001). Dit is in die omstrede deelstaat Jammu en Kasjmir aan die oewer van die Indus geleë.

Volgens die 2001-sensus het Leh 'n bevolking van 27 513 gehad, waarvan 61% manlik was en 39% vroulik.


</doc>
<doc id="57207" url="https://af.wikipedia.org/wiki?curid=57207" title="Abe Lenstra">
Abe Lenstra

Abe Lenstra (Heerenveen, 27 November 1920 – Heerenveen, 2 September 1985) was 'n Nederlandse sokkerspeler. Die aanvaller was een van die beste spelers van die land met die invoering van beroepsokker in Nederland (in 1954). Tussen 1940 en 1954 het Abe Lenstra vir SC Heerenveen gespeel, waarby met sy goeie spel die klub uitgegroei het van dorpsklub tot 'n klub met nasionale faam. Met Abe Lenstra het SC Heerenveen twee keer as naaswenner van die Nederlands kampioenskap geëindig.

Toe beroepsokker in 1954 in Nederland begin het, het Abe Lenstra na die groter span Sportclub Enschede gegaan. Met Abe Lenstra het die klub steeds boaan die nuwe Eredivisie gelê, maar die span kon nie die kampioenskap wen nie. In 1958 het die span selfs boaan die Eredivisie geëindig saam met DOS, maar het hulle in die ekstra eindstryd verloor (1-0 na 180 (!) minute).

In 1960 het hy op 39-jarige leeftyd verhuis na die tweede span in Enschede: die Enschedese Boys, wat in die Eerste divisie gespeel het. Daar het hy saam met die Suid-Afrikaanse sokkerspeler Darius Dhlomo gespeel. In 1963 het hy die skoene opgehang. Daarna het hy onder meer negen jaar die sokkerspan van die Universiteit Twente (ook in Enschede) afgerig.

Hy het ook 47 keer uitgedraf vir die Nederlandse nasionale sokkerspan, waartydens hy 33 doelpunte aangeteken het.
Die stadion van SC Heerenveen is na hom vernoem (Abe Lenstra Stadion).


</doc>
<doc id="57208" url="https://af.wikipedia.org/wiki?curid=57208" title="Telstar">
Telstar

Telstar is 'n Nederlandse sokkerspan wat in die Eerste divisie speel. Die span speel sy tuiswedstryde in die TATA Steel Stadion in Velsen (kapasiteit: 3000 sitplekke). Die klub is 'n kombinasie van Stormvogels en VSV (wat in 1938 die KNVB-Beker het gewen).




</doc>
<doc id="57209" url="https://af.wikipedia.org/wiki?curid=57209" title="HVV Den Haag">
HVV Den Haag

HVV is 'n amateur sokkerspan in Den Haag. Die klub is in 1883 gestig en is dus een van die oudste sokkerspanne in Nederland. "HVV" was al tien keer die kampioene van Nederland gewees. Die span het die KNVB-Beker in 1903 gewen.



</doc>
<doc id="57210" url="https://af.wikipedia.org/wiki?curid=57210" title="EFC Prinses Wilhelmina">
EFC Prinses Wilhelmina

EFC Prinses Wilhelmina (of "PW") is 'n Nederlandse amateursokkerspan in Enschede. Aan die begin van die 20ste eeu was die span baie suksesvol gewees, maar kon nooit die nasionale titel wen nie. In 1914 is hulle uit die Eerste klasse (toe die 1ste afdeling in Nederland) gerelegeer. PW speel naas sokker ook krieket.
Die professionele sokkerspan Willem II het die spankleure van PW oorgeneem.



</doc>
<doc id="57211" url="https://af.wikipedia.org/wiki?curid=57211" title="P.K. Albertyn">
P.K. Albertyn

Ds. Petrus Kuypers Albertyn (Stellenbosch, 6 Desember 1814 - Botrivier, 11 April 1878) was predikant in die Nederduitse Gereformeerde Kerk en 'n agterkleinseun van die stamvader van die Albertyns, Adam, wat van Delft, Nederland, na die Kaap gekom het asook die tweede jongste seun van Christoffel Albertyn (1756-1820) en sy tweede vrou, Johanna Susanna de Villiers (1778-1817).

Albertyn het geheet na sy halfsuster se man, die eertydse Hollandse artillerie-offisier Pieter Huybert Kuypers (1767-1832), wat met sy vrou op Stellenbosch as 'n groot sendingvriend bekend was. Albertyn se jongste suster was die vrou van eerw. Paul Daniel Lückhoff en die jongste broer, Abraham J.D. Albertyn (1817-1884), was lank geneesheer op Caledon.

Hy was een van die eerste studente aan die Zuid-Afrikaansch Athenaeum in Kaapstad van 1829 tot '32 en word verder deur dr. Abraham Faure voorberei op sy teologiese studie wat hy in Utrecht voltooi van 1836 tot '39. In Junie 1839 word hy in Den Haag georden en op 9 Januarie 1840 in Kaapstad gelegitimeer. 

Op Stellenbosch help hy met die sendingwerk en van 1841 tot '44 los hy ds. G.W.A. van der Lingen tydens sy siekte in die Paarl af. In Maart 1844 beroep die Voortrekker-volksraad hom na Natal, maar hy gaan vir tydelike diens na Clanwilliam totdat hy op 2 Maart 1845 as eerste vaste predikant van die NG gemeente Swartberg (Prins Albert) bevestig word. Hy was senuagtig van geaardheid en deels ter wille van sy gesondheid vertrek hy vroeg in 1851 na Caledon waar hy in 1870 weens 'n keelkwaal die bediening neerlê en op sy oudste seun se plaas gaan woon. Hier sterf hy na 'n lang lyding en word by die ou kerk op Caledon begrawe.

Van Maart tot Mei 1848 besoek hy met ds. Andrew Murray sr. en ouderling Barend Pienaar van Richmond as eerste afvaardiging van die Kaapse Sinode hul geloofsgenote in Transoranje en ook op Mooirivierdorp (Potchefstroom), waar die Evangelie toe vir die eerste keer deur leraars van die NG Kerk verkondig word. Op die terugreis word daar by Sannasdorp 'n gemeente (NG gemeente Fauresmith) gestig en op die hele tog 800 kinders gedoop. As sterk voorstander van die sending word hy in 1857 deur die Kaapse Sinode tot lid gekies van 'n nuwe kommissie wat die sending in die binneland sowel as in die buiteland moet bevorder en waarin hy jare lank sou dien.

Op 29 April 1841 trou hy op Stellenbosch met Margaretha Elisabeth Louw (1824-1905), 'n dogter van Johannes Rudolph Louw en Johanna Frederika Auret van die Paarl. Van hul sewe seuns word drie predikante, onder andere Johannes Rudolph Albertyn, en die jongste 'n sendeling van die NG Kerk. Van die vier dogters is een met ds. W.A. Alheit en een met ds. P.T. Retief (1856-1913) getroud. Verskeie van die kleinseuns tree in die bediening en 'n kleindogter was die vrou van prof. John du Plessis van Stellenbosch.

Volgens ds. H.C. Hopkins was Albertyn "'n toegewyde en minsame herder en vanweë sy erns en die feit dat hy een van die welsprekendste redenaars van sy Kerk was, vir die kansel van sy tyd 'n ware sieraad".



</doc>
<doc id="57212" url="https://af.wikipedia.org/wiki?curid=57212" title="John Daniel Kestell">
John Daniel Kestell

Dr. John Daniel Kestell, ook bekend as Vader Kestell, (Pietermaritzburg, 15 Desember 1854 – Bloemfontein, 9 Februarie 1941) was predikant in die Nederduitse Gereformeerde Kerk, Bybelvertaler, skrywer en kultuurleier. As skrywer het hy soms die skuilname Afrikanus Jr. en Leinad gebruik. Laasgenoemde is sy tweede naam agterstevoor gespel.

John Daniel Kestell was die vyfde van ses kinders. Sy ouers was die Engelsman Charles Kestell (gebore op 9 Augustus 1818 in Wallis) en die Afrikaner Dorothea Louisa Weyer (26 Maart 1820 – 2 September 1858), wat op 31 Oktober 1845 deur eerw. Daniel Lindley op Pietermaritzburg in die huwelik bevestig is. Aan vaderskant was hy ’n regstreekse afstammeling van ’n Britse Setlaarsfamilie wat hulle aanvanklik in die distrik Albanie gevestig en later na Grahamstad verhuis het.

In 1845 het John se vader met die skip Rosebud na Natal gekom en hom op Pietermaritzburg gevestig, waar hy as sterk gelowige by die NG Kerk aangesluit en hier as diaken en ouderling gedien het. Sy moeder is in 1858 oorlede toe John vier jaar oud was. Sy vader se tweede huwelik was op 24 Augustus 1859 met Johanna Susanne van den Berg. John het begin skoolgaan by mej. Osborne van die St. Andrew’s Church en later aan die goewermentskool in die Voortrekkerkerkie, waar eerw. W. Nisbett skoolhoof was. As kind het hy talle Voortrekkers ontmoet, onder wie Sarel Cilliers, J.N. Boshoff, Erasmus Smit, Daniel Bezuidenhout en Marthinus Oosthuijse. Op 31 Maart 1869 het sy vader hom uit die goewermentskool gehad en hom in die skool van mnr. Muirhead geplaas waar hy sy eerste lesse in Grieks ontvang het.

Hy het die skool in 1870 verlaat en op 6 Oktober 1870 by P. Maré begin werk. In hierdie tyd is diamante in Griekwaland-Wes ontdek en op 17 Mei 1871 het hy en sy vader na die diamantkleims by New Rush vertrek, waar hulle genoeg verdien het om aan die lewe te bly en ’n bietjie te spaar. Hulle het die kleim anderhalfjaar later verkoop en in Januarie 1873 teruggekeer na Pietermaritzburg.

Kestell het vanaf Maart 1873 verder aan die Stellenbosch Gimnasium studeer en op die dorp losser by ene mej. Faure loseer. Hy het sy matriek in 1875 voltooi. In hierdie tyd was H.F. Schoon en Abraham Kriel van sy medeskoliere.

Vroeg in 1874 het tot bekering gekom en op 6 Februarie 1874 in sy dagboek aangeteken dat hy besluit het om predikant te word. Ná skool het hy om aan die Kweekskool op Stellenbosch ingeskryf waar proff. N.J. Hofmeyr en John Murray hoogleraars was. Intussen het sy vader groot finansiële terugslae gely met transportry na plekke soos Durban, Pretoria, Middelburg, Tvl., en Bloemfontein. In 1876 het hy osse op skuld gekoop om ’n vrag na Middelburg te vervoer, maar onderweg het weerlig die meeste van die osse doodgeslaan. Hierna is hy verplig om John te laat weet dat hy hom nie meer geldelik kon help nie. Ds. Abraham van Velden (leraar van Pietermaritzburg van 1868 tot 1879 toe hy die bediening moes neerlê weens 'n "swakheid" wat sy meester geword het) het £40 by sy lidmate ingesamel om Kestell te help, help hom om ’n lening vir nog onkoste te sluit en ook om sy lewe te verseker sodat hy sy studie kon voortsit. Tydens sy studie op Stellenbosch kon John dit nie bekostig om huis toe te gaan nie en het dus vakansietye by vriende deurgebring. Eers in September 1878 kon hy vir die eerste keer in langer as vyf jaar huis toe gaan, nadat sy vader genoeg geld gespaar het om dit te bewerkstellig. Hy kon ’n maand lank daar bly voor hy teruggegaan het Stellenbosch toe.

Op 15 Desember 1877 raak hy verloof aan Geertruida Anna (Truida) Hofmeyr, dogter van prof. N.J. Hofmeyr. Deur sy huwelik met Truida Hofmeyr het hy die swaer van drie NG predikante geword, van wie die eerste twee uit hul amp geskors is, maar eerste dekades later daarin herstel is: Adriaan Hofmeyr (1854–1934), Jan Hofmeyr (1856–1924), Nicolaas Hofmeyr (1860–1932).

Kestell het in September 1880 oorsee na Utrecht in Nederland gegaan om sy teologiese studie voort te sit en het hier onder prof. Nicolaas Beets studeer. Hy het ook privaat lesse in Frans geneem en so goed gevorder dat hy die taal vlot kon praat, wat hom tesame met ’n deeglike kennis van Grieks en Hebreeus vyf talige magtig gemaak het. In Desember 1880 het hy Engeland besoek om ’n uitgewer vir sy drama "The struggle for freedom" te vind en van Londen besoek hy ook Parys. In Januarie 1881 was hy terug in Utrecht om sy studie voort te sit, maar het van einde Maart 1881 ’n uitgebreide reis deur Europa onderneem en onder meer België, Duitsland, Italië en Switserland besoek. Op 21 Maart 1881 was hy terug in Utrecht.

Hy het sy studie voltooi en op 29 Mei 1881 na Engeland vertrek, waar hy byna ’n maand vertoef het voor hy die terugreis na Suid-Afrika aangepak het. In Augustus 1881 was hy terug in Suid-Afrika en het sy studie aan die Kweekskool voltooi. Hy is Oktober 1881 georden as predikant in die NG Kerk.
Onmiddellik ná sy ordening het hy 'n beroep ontvang na die NG gemeente Lindley in die Vrystaat, wat hy bedank het. In 1881 is hy bevestig as hulpprediker in die NG gemeente Dutoitspan op die Kimberleyse diamantveld.

Op 28 Februarie 1882 is hy op Stellenbosch met Truida Hofmeyr (1858–1946), die tweede jongste kind en enigste dogter van prof. Nicolaas Hofmeyr, wie se biografie ds. Kestell later geskryf het, getroud. So het hy drie predikante as swaers gekry, van wie die oudste twee geskors is, maar die oudste dekades later in sy amp herstel is: di. Adriaan Jacobs Louw Hofmeyr (1854–1934), Jan Hendrik Hofmeyr (1856–1924, ook eerste redakteur van die Hollandse nuusblad "Ons Land") en Nicolaas Hofmeyr (1860–1932). Sy vierde swaer was Charles Louis Hofmeyr (1865–1939), prokureur en skoolinspekteur in Kaapland. Uit hul huwelik is vyf kinders gebore, twee seuns (Charles en Nicolaas Hofmeyr) en drie dogters (Gertruida Anna, Maria Magdalena en Louise Johanna).

Hy is op 25 Maart 1882 as leraar van die naasliggende NG gemeente Kimberley bevestig. Die lot van die kinders en vroue op die delwerye het hom en sy vrou so aangegryp dat hulle die Newton-tehuis gestig het om hulp te verleen. Hierna is hy in 1893 beroep na die NG gemeente Harrismith en op 12 Januarie 1894 aldaar bevestig. In hierdie tyd het hy gereelde bydraes gelewer, ook kortverhale, tot die "Gereformeerd Maandblad" en "Ons Tijdschrift".

Tydens die Tweede Vryheidsoorlog het ds. Kestell van Oktober 1899 af as kapelaan en veldprediker van die Harrismithse Kommando gedien en "Met de Boeren commando’s" (deur F.W. Reitz vertaal as "Through shot and flame"), wat Reitz se wedervarings in die oorlog uitbeeld. Sy vrou en kinders het die oorlog by haar familie in Pietermaritzburg deurgebring, want die Engelse het hulle die pastorie op Harrismith belet. Sy vyftienjarige seun, Charles, het sy pa na die slagvelde vergesel.

Met die Slag van Platrand naby Ladysmith op 6 Januarie 1900 het ds. Kestell sy eie lewe in gevaar gestel deur gewondes aan albei kante se wonde te verbind en hulle dors te les. Op versoek van die Britte is ’n gedenksteen by hierdie koppie later vir hom opgerig. Hy het ’n vriend en adviseur van pres. M.T. Steyn en genl. Christiaan de Wet geword en dié drie het weldra as die Driemanskap van die Vrystaat (die staatsman, die soldaat en die geestelike leier) bekendgestaan. Saam met sy kommando het ds. Kestell na Nauwpoort vertrek en al langs die Klein-Caledonrivier op en daarna kruis en dwars oor die Vrystaatse vlaktes soos hulle voor die Engelse uitbeweeg het. Hulle het Steyn en De Wet op 14 November 1900 by Korannaberg ontmoet.

Op 6 Junie 1901 het die Engelse hom gevange geneem op Graspan naby Reitz en in ’n kraal op die plaas saam met ander Boere gevange gehou. Dieselfde middag is hulle egter ná ’n hewige geveg deur ’n aantal Boere bevry. Sy seun Charles is in Oktober 1901 gevange geneem en as krygsgevangene op Ladysmith oorlede. Op 23 Februarie 1902 is die Boeremagte deur die Engelse vasgekeer by Kalkkrans naby Harrismith, maar De Wet se krygsvernuf het gesorg dat ds. Kestell en Steyn en die ander Boere ’n deurbraak bewerkstellig. As sekretaris van die Boeremagte het ds. Kestell hierna ’n belangrike rol tydens die vredesonderhandelinge gespeel en ook die amptelike notule van die onderhandelings geskryf wat uitgeloop het op die vredesluiting op Vereeniging.

In Augustus 1902 het ds. Kestell saam met genls. De Wet, Koos de la Rey en Louis Botha na Europa vertrek om geld in te samel vir die geteisterde Boere. Op hierdie reis was hy De Wet se sekretaris en het hy die generaal ook met die proeflees en verwerking van sy boek van oorlogsherinnerings, "De strijd tusschen Boer en Brit", gehelp. Dit het, het hy binne drie maande vermag, terwyl hy self besig was om sy eie oorlogsherinnerings te boek stel en Nico Hofmeyr (sy swaer) se manuskrip, "Zes maanden bij de Commando’s", persklaar te maak.

In Februarie 1903 is ds. Kestell na die NG gemeente Ficksburg beroep. Sy bevestiging is bepaal vir 7 Maart 1903 en sy eerste vergadering is op 9 Maart daardie jaar gehou. Reeds 'n paar maande ná sy bevestiging het ds. Kestell hom vir die bou van 'n nuwe kerk op Ficksburg beywer. Op die gemeentevergadering van 25 Julie 1903 is dan ook besluit dat 'n monument ter gedagtenis aan die gemeente se gesneuweldes die vorm van 'n nuwe kerk sal wees. Hierdie sierlike Godshuis, waarvan ds. Kestell medeargitek was, is op 12 April 1907 ingewy. Die besluit om 'n kerk te bou is deur 'n gemeentevergadering bekragtig en 'n boukommissie is gekies.

Op 23 Oktober 1903 het die voorsitter 'n geskenk aan die gemeente van die heer en mev. J.G. Keyter ontvang bestaande uit 'n Bybel, 'n Psalm-en-gesangboek en 'n Formulierboek. Keyter was jare lank Volksraadslid en later lid van die Unie-Parlement. Hy was 'n wetgeleerde en het 'n som van £300 000 aan die Sending van die Kaapse kerk nagelaat. Op die vergadering van 4 Maart 1905 is melding gemaak van die stigting van die NG gemeente Marquard.

Op die vergadering van 8 November 1906 het 'n versoekskrif gedien deur 97 lede van die NG gemeente Ficksburg waarin hulle toestemming vra tot die afstigting die gemeente Clocolan. Op 2 Februarie 1907 is die volgende besluit geneem: "Daar in de nieuwe kerk een groot orgel geplaast sal worden, en er 'n bekwame orgelist toe nodig zyn, besluit de vergadering het salaris te verhogen tot £48 per jaar." 'n Maand later, op 2 Maart 1907 is die heer G.W. van der Vyver benoem tot orrelist en L.R. Prinsloo tot koster.

Die nuwe kerk van Ficksburg is ingewy op 12 April 1907. 'n Uitgebreide program is by die geleentheid opgevoer. Die verrigtinge het geduur van die Vrydagmôre halfagt tot laat die Sondagaand. Die wydingsdiens is gehou deur die 80-jarige prof. N.J. Hofmeyr, skoonvader van die leraar, en die orrel is bespeel deur prof. P.K. le Roux. Die kinderdiens is gelei deur ds. Herman van Broekhuizen, seun van die gemeente se tweede leraar.

Die bouwerk het twee jaar en vyf maande geduur. Om die vaste rots vir die toring te kry, is daar 13 voet (meer as 4 m) onder die oppervlak gesak. Die hoeksteen is op 27 Mei 1905 gelê. Die bewoording van 'n dokument wat onder die steen geplaas is, lui as volg: "Ter verheerliking van God werd deze hoeksteen der Nederduitsch Gereformeerde Kerk te Ficksburg op den zeventwintigste dag van Mei in het jaar onzes Heeren, een duizend, negen honderd, vyf door den plaatselyken leeraar Ds. J.D. Kestell gelegd. De Architect van het op te richten gebouw is de heer Walter Donaldson ...Op den 4 den Juni 1904 besloot de gemeente om een nieuwe kerk te bouwen, en op den 16 November 1904 is men begonnen de sleuven voor de fundeeringen te graven."

Die plan wat die boukommissie voorgelê het, sou £10 000 gekos het. Die plan en spesifikasies is uitgewerk deur die argitek Walter Donaldson in oorleg met ds. Kestell, wat eintlik die idee van die kerk uitgedink het ooreenkomstig die Romaanse boustyl waarvan hy boeke bestudeer het en ook mee te doen gekry het tydens sy Europese reis as student. Die orrel en ligte is deur die susters geskenk. Die geld benodig vir die klok en uurwerk is deur die jong mense gekollekteer. Die kinders het ingestaan vir die preekstoel. Die haantjie op die toring was 'n gawe van 'n gemeentelid. Die kerkgebou is op 7 April 1907 ingewy.

Ds. Kestell het in hierdie tyd van heropbou besef dis noodsaaklik om opvoeding onder die mense te laat plaasvind en het saam met eerw. J.J. Ross die Chautauqua Lees en Studie Cirkel gestig met die doelstelling “Opvoeding, verspreiding van kennis”.

In Junie 1912 ds. Kestell en sy gesin Ficksburg verlaat nadat hy ’n beroep aangeneem het na die Tweetoringkerk in Bloemfontein. Hy is in 1909 verkies tot moderator van die Vrystaatse Kerk en hierdie eer is weer aan hom bewys met die volgende Sinodale sittings, in 1912 en 1916. As moderator was hy op 16 Desember 1913 een van die sprekers by die onthulling van die Nasionale Vrouemonument in Bloemfontein. Hy is in 1911 verkies tot voorsitter van die Raad der Kerke, die voorloper van die Algemene Sinode wat in 1962 tot stand gekom het. Met die Rebellie van 1914 was daar groot meningsverskil in feitlik elke gemeente en het die Kerk gedreig om te skeur, maar ds. Kestell het daarin geslaag om met groot wysheid op ’n konferensie van predikante op 27 Januarie 1915 in Bloemfontein en weer op die Sinode van April 1915 die kwessie grootliks te ontlont.

In Maart 1915 was hy medestigter van die Helpmekaar-beweging, wat geld ingesamel het om die borgtog te betaal van die leiers van die gewapende opstand teen die Unieregering se inval in Duits-Suidwes-Afrika. Op 3 Desember 1916 het hy die begrafnis van pres. Steyn by die Vrouemonument gelei. Deur sy toedoen is geld ingesamel vir die weeskinders in die Vrystaat ná die groot griepepidemie van 1918, wat gelei het tot die stigting van Ons Kinderhuis in Bloemfontein.

In1907 is ds. Kestell aangestel as redakteur van "De Fakkel", orgaan van die Vrystaatse NG Kerk, wat in 1910 met "De Kerkbode" saamgesmelt het. Op 13 Januarie 1919 het hy afskeid van sy gemeente geneem en vertrek na Kaapstad om sy nuwe amp te beklee. Uit sy weeklikse rubriek "Het stille uur" is later twee bloemlesings saamgestel: "Die stille uur" (1930) en "Uitgevryfde koringkorrels" (1941). Hy het later, ná sy terugkeer na Bloemfontein, die stigtelike rubriek "Ons kerklike lewe" in "Die Volksblad" van 1929 tot sy dood behartig.

In Oktober 1920 het hy teruggekeer na die Oranje-Vrystaat en is hy op 65-jarige ouderdom aangestel as rektor van die Grey-universiteitskollege. Hier het hy ook as professor en hoogleraar in die vaderlandse geskiedenis opgetree. Onder sy leiding het die universiteit ’n groot bemarkingsveldtog begin waaraan ds. Kestell persoonlik meegedoen het en waardeur die universiteitskollege gesonde groei getoon het. Hy het die rektorskap in Augustus 1925 bedank, maar die Raad wou dit nie aanvaar nie en eindelik tree hy eers einde van September 1927 uit hierdie amp.

Reeds vroeg het Kestell hom aan die kant van Afrikaans in die taalstryd teen Nederlands geskaar. In Junie 1909 was hy een van die stigterslede van die Suid-Afrikaanse Akademie vir Taal, Lettere en Kuns. Die Stellenbosse tak van die Afrikaanse Taalvereniging het hom uitgenooi om op 22 Oktober 1909 ’n lesing te hou, waar hy gepraat het oor “Die uitdrukkingsvermoge van die Afrikaanse taal”. Hierdie lesing is daarna woordeliks in die koerante gepubliseer en ook in brosjurevorm gedruk om as propaganda gebruik te word.

Die Bloemfonteinse studente het in 1913 ’n taalfees gehou om die herstel van Hollandse taalregte te vier, ’n geleentheid waarby ds. Kestell saam met dr. G. Knothe, dr. D.F. Malherbe en dr. D.G. Conradie as spreker opgetree het. In sy toespraak het hy hom veral op die vroue gerig om hul steun vir die taal te werf. Met sy aanname in 1920 van die amp as rektor van Grey-universiteitskollege het hy ’n lesing oor “Afrikaans als medium op die Universiteitskolleges” gehou om die studente te bemoedig om die amptelike erkenning van Afrikaans as onderrigtaal prakties toe te pas.

In 1916 het die Vrystaatse Sinode van die NG Kerk besluit om Afrikaans as amptelike taal van die Kerk te erken en om die Bybel in Afrikaans te vertaal. In samewerking met die Hervormde en Gereformeerde Kerke is ’n Bybelvertalingskommissie aangestel. Ds. Kestell is aangewys as voorsitter van hierdie kommissie, wat die vertalers moes aanstel.

Hulle taak was om die Nederlandse Statebybel in Afrikaans oor te sit, maar hierdie poging het misluk en daar was vele besware teen die vertaalproewe. Hierna het die Sinode van die NG Kerk ds. Kestell in 1923 aangewys as voorsitter van die Bybelvertalingkommissie om die Bybel uit die oorspronklike tale (Grieks en Hebreeus) te vertaal. In hierdie hoedanigheid was hy medeverantwoordelik vir die eerste Afrikaanse Bybelvertaling. Totius en prof. B.B. Keet was aanvanklik die enigste eindvertalers, maar nadat die Universiteit Stellenbosch geweier het om Keet vry te stel van sy normale pligte, is ds. Kestell in sy plek aangewys. Nog drie vertalers (H.C.M. Fourie, E.E. van Rooyen en B.B. Keet – nadat hy eindelik tog toestemming verkry het) is later aangewys om hulle in hierdie groot taak by te staan. Ds. Kestell was veral verantwoordelik vir die vertaling van die Nuwe Testament, wat hy reeds in November 1926 voltooi het. In Augustus 1933 was die eerste gedrukte Afrikaanse Bybels beskikbaar.

Ds. Kestell was ’n gewilde spreker by openbare geleenthede. Op 16 Desember 1929, tydens die Volks-en-Geloftedagfeesviering in Bloemfontein, het hy gepraat oor die betekenis van Geloftedag en die rol van die vrou tydens die Groot Trek.

Met die kranslegging by die Vrouemonument op 31 Mei 1938 het hy ’n boodskap gegee oor die lyding en opoffering van die vroue gedurende die Driejarige Oorlog. In 1938 tydens die simboliese trek om die eeufees van die Groot Trek te vier, het hy by talle geleenthede as spreker opgetree. Op 17 Februarie 1938, op die Blaauwkrantz-eeufees, het hy ’n ernstige pleidooi gelewer dat die Afrikaners hul volksgenote moet help, wat hy opgevolg het met ’n soortgelyke pleidooi op ’n vergadering van belangstellendes op 16 Maart 1938 in Bloemfontein.

Deur hierdie en ander byeenkomste en pleidooie was hy die dryfkrag agter die stigting van die Reddingsdaadbond in 1938 om armblankes op te hef. Hierdie bond het aanvanklik onder leiding gestaan van dr. Nic Diederichs, latere minister van finansies en staatspresident.

By die hoeksteenlegging van die Voortrekkermonument op 16 Desember 1938 was ds. Kestell ’n eregas. Hy was lid van die Suid-Afrikaanse Akademie vir Wetenskap en Kuns, die Maatschappij der Nederlandse Letteren in Leiden en die Historische Genootschap van Utrecht.

Op Sondag 9 Februarie 1941 is ds. Kestell aan sy huis in Bloemfontein aan asma oorlede en is hy saam met pres. Steyn en genl. De Wet, medelede van die Vrystaatse Driemanskap, by die Vrouemonument in Bloemfontein begrawe.

Terwyl hy ’n student is op Stellenbosch, kweek professor Nico Mansvelt ’n liefde vir die letterkunde by hom. Hier begin die drang dan om self te skep en begin hy om gedigte te skryf. Sy eerste skryfpogings is hoofsaaklik in Engels. In die "Cape Monthly Magazine" van April 1877 verskyn sy eerste gepubliseerde gedig, naamlik "Death".

Sy eerste gepubliseerde boek is ’n Engelse toneelstuk oor Slagtersnek, "The struggle for freedom or The rebellion of Slagters Nek" (wat hy in Londen op eie onkoste laat druk). Hierdie boek verskyn onder die skuilnaam Leinad, wat sy tweede naam agterstevoor is. In sy studentedae skryf hy ook ’n Engelse roman ("Two brothers") oor hierdie onderwerp. Wanneer die drama nie goed verkoop nie, begrawe hy die oorblywende eksemplare in sy tuin en wanneer die roman nie ’n uitgewer kry nie, verbrand hy die manuskrip. Die manuskrip van "The pioneers" word in Desember 1894 deur die uitgewer R. Bentley & Son afgekeur omdat die behandeling van hierdie potensieel interessante onderwerp volgens hulle nie vaardig genoeg is nie. Onder sy nagelate manuskripte is daar verskeie geskrifte in Engels wat dateer uit sy vroeë skryfdae, insluitende ’n Bybelse drama, "Saul, a tragedy", en die roman "Samson". Na hierdie mislukkings  gebruik John nie weer Engels as medium nie en swaai nou oor na Nederlands, met etlike kortverhale wat aanvanklik in "Gereformeerd Maandblad" verskyn.

Sy kreatiewe werk het merendeels ’n historiese agtergrond. As skrywer beoefen hy veral die romanties-gekleurde historiese verhaal. "Slagtersnek: Een verhaal uit het grensleven van 1815" verskyn aanvanklik reeds in 1880 onder die skuilnaam Afrikanus Jr. as ’n reeks artikels in "Het Zuid-Afrikaansche Tijdschrift" en word dan deur D.F. du Toit & Co van die Paarl in boekvorm uitgegee. Hoewel in Nederlands geskryf is die dialoog meestal in Afrikaans.

Die bundel "Uit het Afrikaansche Boerenleven" is ’n versameling kortverhale wat oorwegend vroeër reeds in "Gereformeerd Maandblad" verskyn het en die boere in hulle daaglikse lewe binne hulle hoofsaaklik landelike omgewing uitbeeld. Verhale wat hierin opgeneem is, sluit in "De schaapkraal", "Een wonderlijke voorzienigheid" (waar die ouderling geskets word op huisbesoek saam met die predikant), "Piet Lubbe" (oor die Nagmaalsviering), "De postdrijver" (wat die tyd uitbeeld toe die poskar nog saans tussen Kimberley en Bloemfontein gery het) en "Kerstvreugde" (’n verhaal oor Katrina, ’n prostituut in Kimberley). Die oorspronklike mark van die kerkblad is duidelik uit die manier waarop naas die verhaallyn ook die nuttige en stigtelike beklemtoon word. Hierdie verhale word later in Afrikaans vertaal en as "Modderrivier" gepubliseer, ’n bundel waarin hy ook vier verhale uit sy opvolgbundel opneem.

"Johanna Cloete en andere verhalen" is ’n bundel met verhale wat oorwegend voorheen in "Het Gereformeerde Maandblad" en "Ons Tijdschrift" geplaas is. Die titelverhaal, "Johanna Cloete", asook "Klein Hans Smal" en "Hy is nie van jou soort nie" is almal verhale uit die geskiedenis van die Voortrekkers, waaruit hy benewens die verhaallyn ook sedelesse trek. Ander verhale in die bundel soos "Hare eerste Avondsmaalviering", "De Meester" en "Het beroep van den predikant naar Y" speel grotendeels in ’n dorpsomgewing af en is hoofsaaklik romanties van aard. Vir latere uitgawes word ook hierdie verhale verwerk in Afrikaans. Saam met Nico Hofmeyr skryf hy die historiese roman "De Voortrekkers, of het Dagboek van Izak van der Merwe", waarin die verhaal in die vorm van ’n dagboek van ’n denkbeeldige Voortrekker gegiet word en die belangrikste gebeurtenisse van die trek vanaf Kersnag 1834 tot met 16 Desember 1838 in dagboekvorm uiteengesit word.

Hy lewer verskeie werke wat hoofsaaklik nie-fiktief van aard is. "Die Voortrekkers" is ’n bundel van voorlesings in die vorm van ’n “geskiedverhaal” wat hy in Kimberley gegee het. Hierin word die oorsake en die vernaamste gebeurtenisse in verband met die Groot Trek tot op 16 Desember 1838 beknop en helder uiteengesit.

Hy skryf ’n biografie oor sy skoonvader, "Het leven van prof. N.J. Hofmeyr", wat benewens  die biografiese besonderhede belangrike geskiedkundige gegewens bevat oor die kerklike geskiedenis van die tweede helfte van die negentiende eeu. Die ontstaan en uitbreiding van die Kweekskool op Stellenbosch word hierin breedvoerig beskryf.

"Abraham Paul Kriel" is ’n biografie oor sy medestudent en leraar wat die bekende kinderhuis in Langlaagte oprig waar weeskinders versorg word.

Die biografie oor "Christiaan Rudolf de Wet"  gee benewens sy heldedade tydens die Anglo-Boereoorlog ook ’n oorsig van sy jeug en die moeilike jare wat op sy huwelik gevolg het. Baie insiggewend is die behandeling van die Rebellie en die beskrywing van De Wet se aandeel daarin en sy denke in hierdie tyd. Vir generaal De Wet help hy ook met die skryf van sy beroemde oorlogherinneringe "De strijd tusschen Boer en Brit".

John se eie herinneringe oor die Anglo-Boereoorlog, "Met de Boeren commando’s" (met subtitel "Mijn Ervaringen als Veldprediker") is gebaseer op sy oorlogsdagboek en word in Duits, Afrikaans en Engels ("Through shot and flame") vertaal. Hierdie boeke is almal oorsee gedruk, maar die Nederlandse weergawe word deur die Engelse regering in Suid-Afrika verbied omdat dit rassehaat kan aanwakker oor die beskrywing van die dade van Britse soldate daarin.

Saam met ds. D.E. van Velden van Transvaal skryf hy die verslag oor die vredesonderhandelinge aan die einde van die Anglo-Boereoorlog, "De vredesonderhandelingen tusschen Boer en Brit", wat later deur Fred le Roux in Afrikaans vertaal word.

Uit die rubriek "Die stille uur" wat hy vir "Die Kerkbode" behartig, word twee bundels saamgestel, naamlik "Die stille uur" en "Uitgevryfde koringkorrels". Hierdie is Christelike rubrieke, waarin hy teksverse uit die Bybel neem en dit bespreek. Die rubrieke "Ons kerklike lewe" in "Die Volksblad" is voorarbeid vir twee bundels sketse oor die godsdienstige en maatskaplike kwessies wat sy volk raak, naamlik "My nasie in nood" en "Terug na die God van ons vaders". 

Die dorpie Kestell in die Vrystaat, tussen Harrismith en Bethlehem, word in 1905 gestig en na hom vernoem.

Die Universiteit van Suid-Afrika stel hom in 1926 aan as Vise-kanselier, ’n posisie wat hy vir twee jaar lank beklee. In 1932 ken die Universiteit van Suid-Afrika ’n eredoktorsgraad in die Teologie (D.D.-graad) aan hom toe en hierdie eer word gevolg deur ’n D.Litt.-graad van die Universiteit van Pretoria en in 1934 ’n LL.D.-graad van die Universiteit van Kaapstad. In 1939 word hy deur sy alma mater, die Universiteit van Stellenbosch, as Kanselier benoem.

Die Voortrekkerbeweging vereer hom in September 1940 deur die Orde van Vriend van die Voortrekkers aan hom toe te ken.

Verskeie feeste word in sy eer gehou. Op 4 Oktober 1938 organiseer die Federasie van Afrikaanse Kultuurverenigings ’n fees in Bloemfontein tot sy eer, waartydens hy in verskeie toesprake gehuldig word. By hierdie geleentheid oorhandig Totius namens die volk ’n skildery van W.H. Coetzer van die Voortrekkers by Drakensberg aan hom en ’n borsbeeld van hom deur Laurika Postma word onthul. In September 1938 word ’n Kestell-fees op Petrusburg in die Vrystaat gehou. Met die uitreik van spesiale seëls in 2001 om helde van die Anglo-Boereoorlog te herdenk, word daar ook ’n seël ter ere van hom uitgereik.

Werke uit sy pen sluit in:



</doc>
<doc id="57213" url="https://af.wikipedia.org/wiki?curid=57213" title="Maurice Garcia">
Maurice Garcia

Maurice Garcia is in 1798 in ‘n Joodse gesin gebore en het in 1820 met 20 ander Britse Setlaars aan boord van die Dowson in Suid-Afrika aangekom. Garcia baan mettertyd sy weg na George waar hy op 25 Julie 1824 met die 15-jarige Anna Ludolphina Niepoth in die huwelik tree. Die egpaar het 10 kinders.

Gedurende 1828 word Garcia as tolk by die hof van landdros B.A. Wentzel aangestel. Toe die pos die volgende jaar afgeskaf word, wys Garcia ‘n betrekking as klerk van die vrederegter in Somerset-Wes van die hand. In Januarie 1830 word hy aangestel as die posmeester van George. In 1842 word hy die klerk van landdros J.W. van der Riet belas met die fondse vir die instandhouding van paaie, driwwe en brûe. In 1851 is hy ‘n direkteur van die spaarbank op George. In Januarie 1863 word hy die siviele kommissaris in Richmond (Kaap) en in September 1864 volg hy James Rose-Innes op as siviele kommissaris in Riversdal. In hierdie gemeenskap speel hy ‘n leidende rol. Sy grootste prestasie was die verkryging van die Garciapas. Louis Henry Meurant (beter bekend as Klaas Waarzegger) volg hom by sy aftrede op 22 Junie 1877 op. Garcia sterf in 1884 op Riversdal.



</doc>
<doc id="57214" url="https://af.wikipedia.org/wiki?curid=57214" title="Calvin Harris">
Calvin Harris

Adam Richard Wiles (gebore 17 Januarie 1984), beter bekend as Calvin Harris, is 'n Skotse sanger en liedjieskryfster.


</doc>
<doc id="57215" url="https://af.wikipedia.org/wiki?curid=57215" title="Fortuna Sittard">
Fortuna Sittard

Fortuna Sittard is 'n sokkerspan in Sittard (in Nederland) wat in die Eerste divisie speel. Die klub is in 1968 gestig toe Sittardia en Fortuna '54 (wat twee keer die KNVB-Beker gewen het) saamgesmelt het. Fortuna speel sy tuiswedstryde in die Trendwork Arena.




</doc>
<doc id="57217" url="https://af.wikipedia.org/wiki?curid=57217" title="Frere">
Frere

Frere is 'n klein dorpie en spoorweghalte in KwaZulu-Natal, Suid-Afrika. Die dorpie is vernoem na sir Henry Bartle Frere, goewerneur van die Kaapkolonie van 1877 tot 1880. Die dorpie was tydens die Tweede Vryheidsoorlog vir 'n tydlank die hoofkwartier van sir Redvers Buller. Die dorpie is 25 km oos van Winterton geleë.



</doc>
<doc id="57218" url="https://af.wikipedia.org/wiki?curid=57218" title="Muden">
Muden

Muden is 'n klein dorpie in KwaZulu-Natal, Suid-Afrika. Die dorpie lê aan die Mooirivier en is 38 km oos van Weenen. Die dorpie is gestig deur eerwaarde Heinrich Rottcher wat in 1862 in Suid-Afrika aangekom het. Hy het die sendingstasie na sy geboortedorp Mueden in Duitsland vernoem.

Daar is 'n besproeiingskema in die omgewing en groot sitrusboorde is aangelê. Muden is die verste plek oos waar Boesmantekeninge gevind is.




</doc>
<doc id="57219" url="https://af.wikipedia.org/wiki?curid=57219" title="Hermannsburg">
Hermannsburg

Hermannsburg is 'n klein dorpie in KwaZulu-Natal, Suid-Afrika en is 20 km oos van Greytown.

Die dorpie het ontstaan in 1854 toe pastoor Louis Harms 'n sendingstasie hier begin het op die plaas Perseverance. Die sendingstasie is vernoem na Hermannsburg in Duitsland, internasionale hoofkantoor van die sendinggenootskap. Die sendingstasie het 'n skool ingesluit, gestig in 1856, waar onder ander Louis Botha onderrig ontvang het. Dit bestaan vandag nog as die tweetalige (Duits en Engels), privaat Deutsche Schule Hermannsburg.




</doc>
<doc id="57220" url="https://af.wikipedia.org/wiki?curid=57220" title="Wartburg">
Wartburg

Wartburg is 'n klein dorpie in KwaZulu-Natal, Suid-Afrika. Die dorpie is 10 km suidoos van New Hanover en het as 'n sendingstasie ontstaan. Die dorpie is vernoem na die Wartburgkasteel in Thüringen, Duitsland.

Werktuie wat dateer uit die middel- en laat-steentydperk en ystertydperk is in 'n grot naby die dorp ontdek. Die grot word die Holly-skuiling genoem ter ere van die eienaar van die plaas. Die Wartburg Kirchdorf School skool is hier naby.




</doc>
<doc id="57221" url="https://af.wikipedia.org/wiki?curid=57221" title="Lüneberg">
Lüneberg

Lüneberg is 'n klein dorpie in KwaZulu-Natal, Suid-Afrika. Die dorpie lê in die Pongolarivier vallei en is slegs met 'n grondpad bereikbaar. Die naaste groot dorp is Paulpietersburg.

Lüneberg het as 'n sendingstasie ontstaan wat in 1860 hier naby gestig was. Die nedersetters het 'n konsessie van die Transvaalse regering verkry om hout in die digte woude te kap en te verkoop. Met die opbrengs het die nedersetters plase gekoop en gewasse verbou. Die eerste kerk is in 1869 gebou en die eerste skool het in 1870 gevolg. Die nedersetters het op die naam Lüneberg besluit omrede die meeste van hulle van Lüneburg in Duitsland afkomstig was. Die dorpie is onmiskenbaar Duits.




</doc>
<doc id="57235" url="https://af.wikipedia.org/wiki?curid=57235" title="Katy B">
Katy B


</doc>
<doc id="57243" url="https://af.wikipedia.org/wiki?curid=57243" title="Witkeeljanfrederik">
Witkeeljanfrederik

Die Witkeeljanfrederik ("Cossypha humeralis") is 'n voëlspesie in die "Muscicapidae" familie.
Dit kom voor in Botswana, Mosambiek, Suid-Afrika, eSwatini en Zimbabwe.
Die voël se natuurlike habitatte is droë savanne en subtropies of tropiese droë bossieveld.




</doc>
<doc id="57244" url="https://af.wikipedia.org/wiki?curid=57244" title="Oderbruch">
Oderbruch

Die Oderbruch (afgelei van die Middelhoogduitse "bruoch": "moerasland") is 'n binnelandse delta van die Oderrivier en yl bevolkte landskap in die administratiewe distrik Märkisch-Oderland van die Duitse deelstaat Brandenburg. Die delta strek tot in die aangrensende Pole.

Die Oderbruch strek vanaf die stede Oderberg en Bad Freienwalde in die noordweste oor 'n afstand van 60 kilometer in suidoostelike rigting tot by Lebus. Die delta het 'n wydte van tussen 12 en 20 kilometer. Die Warthe-rivier, die grootste syrivier van die Oder, mond in die Oderbruch-delta uit. Die Oderbruch beslaan 'n oppervlakte van 920 km².

Die Oderbruch se westergrens word deur die hoogplato's van Barnim en Lebus gevorm. Die stede Wriezen en Seelow, die administratiewe sentrum van die distrik Märkisch-Oderland, is teen hellings van hierdie plato's geleë. In die ooste word die delta deur die heuwellandskap Neumärkisches Hügelland en die Warthe-riviervlakte begrens.

Wes van die Oder se rivierloop is die Oderbruch vanaf die middel van die 18de eeu in 'n rivierpolder omgeskep, terwyl sy oostelike oewer, wat in 1945 by Pole ingesluit is en sowat 17 persent van die rivierdelta se totale oppervlakte beslaan, steeds as 'n ongerepte moerasland bewaar gebly het. Die Oderbruch is 'n vlakte met 'n sagte helling wat vanaf 'n hoogte van 14 meter bo seevlak in die weste tot een meter bo seevlak in die noord-weste daal. Die laer geleë dele wes van die Neuenhagener Sporn met 'n wydte van tussen twee en ses kilometer word Niederes Oderbruch ("Laer Oderbruch") genoem.

Die stelselmatige kolonisasie het in 1753 in nuut aangelegde straatdorpe begin. Die eerste van hierdie nuwe nedersettings was Neulietzegöricke wat tans deel uitmaak van die munisipaliteit Neulewin en vanweë sy geskiedkundige dorpsuitleg tot historiese monument verklaar is. Baie nedersettings, wat in die tydperk van kolonisasie ontstaan het, kan maaklik aan die voorsetsel "Neu..." ("Nieu...") in hul name uitgeken word. 

Die nuwe setlaars is in gebiede buite Pruise gewerf en het sekere voorregte geniet. Die meeste van hulle het uit Hesse-Darmstadt, Mecklenburg, Palts-Zweibrücken, Sakse en Württemberg, maar ook uit Neder-Oostenryk en die Switserse kanton Neuchâtel gekom. Talle koloniste was egter ook uit die nabygeleë Neumark afkomstig en het die drooggelegde grond vanuit die aangrensende hoër geleë gebiede begin koloniseer. Plekname soos Beauregard en Vevais herinner nog steeds aan Franssprekende setlaars uit Switserland.



</doc>
<doc id="57245" url="https://af.wikipedia.org/wiki?curid=57245" title="Heuglinjanfrederik">
Heuglinjanfrederik

Die Heuglinjanfrederik (Cossypha heuglini) is 'n voëlspesie in die familie Muscicapidae.
Dit kom voor in Angola, Botswana, Burundi, Kameroen, Sentraal-Afrikaanse Republiek, Tsjad, Republiek van die Kongo, Demokratiese Republiek van die Kongo, Etiopië, Gaboen, Kenia, Malawi, Mosambiek, Namibië, Rwanda, Somalië, Suid-Afrika, Soedan, eSwatini, Tanzanië, Uganda, Zambië, en Zimbabwe.

Die voël se natuurlike habitatte is sub-tropiese of tropiese droë woude en vogtige savanne. In Engels staan die voël bekend as die "White-browed robin-chat"




</doc>
<doc id="57246" url="https://af.wikipedia.org/wiki?curid=57246" title="Gunningjanfrederik">
Gunningjanfrederik

Die Gunningjanfrederik ("Sheppardia gunningi") is 'n klein voël wat voorkom in die ooste van Afrika van Kenia tot Mosambiek, en is vernoem na J. W. B. Gunning.

Die spesie is 'n woudbewonener en insekvreter verwant aan die klein vlieëvangers algemeen bekend as spekvreters; en soos hierdie was die spesie voorheen saam met lysters (Turdidae) geplaas.

Die Gunningjanfrederik word geaffekteer deur habitatverlies. Aangesien dit meer algemeen voorkom as voorheen geglo, is die spesie se status van Kwesbaar na Naby bedreig verlaag in die 2007 Rooi Lys van Bedreigde Spesies.




</doc>
<doc id="57247" url="https://af.wikipedia.org/wiki?curid=57247" title="Molière">
Molière

Molière (* 15 Januarie 1622 in Parys as Jean-Baptiste Poquelin; † 17 Februarie 1673 in Parys) was 'n Franse akteur, teaterdirekteur en toneelskrywer.

Molière was die seun van 'n koninklike hofamptenaar en het omvattende humanistiese opleiding ontvang. Hy het in regswetenskappe gestudeer, maar reeds in 1643 sy eie toneelgeselskap te Parys gestig wat egter min sukses behaal het. Molière het derhalwe by 'n rondtrekkende toneelgeskelskap aangesluit en deur Frankryk getoer.

In hierdie tydperk het Molière begin om sy eie toneelstukke te skryf. Vanaf 1658 het hy weer in Parys onder vreemde regie in toneelstukke opgetree en in 1665 self direkteur van 'n toneelgeselskap geword wat onder koninklike beskerming gestaan het. Molière het met sy "klassieke" karakterkomedies in vyf bedrywe groot sukses behaal. Balletopvoerings het deel uitgemaak van Molière se bekendste blyspele, waaronder "Le Malade imaginaire" ("Die ingebeelde sieke").


</doc>
<doc id="57251" url="https://af.wikipedia.org/wiki?curid=57251" title="De Waterkant">
De Waterkant

De Waterkant is 'n sub-distrik van die voorstad Groenpunt, Kaapstad. Die omgewing lê aangrensend tot die sentrale sakegebied op die suidoostelike einde van Somersetweg. In die suide grens dit aan die historiese bruin distrik die Bo-Kaap.

De Waterkant is tipies 'n gesogte adres vir jong professionele mense, die bo-klas gay en lesbiese gemeenskap en nisrestaurante en kleinhandelaars.


</doc>
<doc id="57252" url="https://af.wikipedia.org/wiki?curid=57252" title="Ludwig Alberti">
Ludwig Alberti

Ludwig Alberti was landdros van Uitenhage.

Hy kom in 1802 in Kaapstad aan as kaptein van die Waldeck-bataljon. Die volgende jaar word hy aangestel as bevelvoerder van die garnisoen in Fort Frederick, Algoabaai. Die jaar daarna word hy aangestel as landdros van Uitenhage en wen algemene respek van die koloniste met sy invloed onder die swart opperhoofde, sy uitgebreide kennis en uitmuntende karakter. Kaptein Jacob Cuyler volg hom in 1806 op as landdros. In 1810 publiseer hy "De Kaffers aan die Zuidkust van Afrika, natuur- en geschiedkundig beschreven". Hy vertrek in 1811 na die Ooste en word ernstig gewond in 'n slag teen die Engelse naby Batavia. Hy sterf die volgende jaar na 'n lang en smartlike lyding en word op 12 Junie daardie jaar begrawe.



</doc>
<doc id="57253" url="https://af.wikipedia.org/wiki?curid=57253" title="William Atherstone">
William Atherstone

William Guybon Atherstone (Sion Hall, Nottingham, 27 Mei 1814 - 26 Maart 1898) was 'n Suid-Afrikaanse geneesheer en geoloog van Britse herkoms.

Hy kom in 1820 saam met sy gesin aan in die Kaapkolonie. Nege jaar later gaan hy na die Uitenhage-akademie onder dr. Rose-Innes en tree daarna by sy vader, John Atherstone, distriksgeneesheer van Albanie, in diens as leerjonge. In 1834 word hy gedurende die Sesde Grensoorlog as geneesheer van sir Harry Smith aangestel. Hy gaan studeer in Dublin, Ierland, en behaal in 1838 die graad M.D. aan die Universiteit van Heidelberg en keer terug na die Kaap, waar hy vennoot van sy vader word. In 1847 gebruik hy vir die eerste maal in Suid-Afrika eter tydens 'n operasie. Hy stel veel belang in die geologie en lewer in 1856 in Grahamstad 'n belangrike lesing oor die onderwerp. In 1867 verklaar hy dat die blink klippie wat naby Hopetown gevind is 'n diamant is en so begin die geskiedenis van diamantdelwery in Suid-Afrika. In 1874 gaan inspekteer hy die goudveld van Lydenburg en in 1881 word hy lid van die Kaapse Wetgewende Vergadering vir Grahamstad. Drie jaar later word hy benoem as lid van die Wetgewende Raad, die Kaapse koloniale kabinet van destyds. Swak sig dwing hom in 1887 om sy praktyk te laat vaar en uit die Wetgewende Vergadering te tree. Hy bly nietemin aktief en op sy aandrang word die eerste gesondheidslaboratorium, die Colonial Bacterial Institute, in 1891 gestig. In 1896 word hy as voorsitter van die vierde Suid-Afrikaanse Mediese Kongres in Grahamstad verkies. Hy sterf twee jaar later.

'n Koshuis van Rhodes-universiteit is ter ere van hom Atherstone House genoem.



</doc>
<doc id="57254" url="https://af.wikipedia.org/wiki?curid=57254" title="Slag van Platrand">
Slag van Platrand

Die Slag van Platrand het op 6 Januarie 1900 plaasgevind tydens die Tweede Vryheidsoorlog. 

Tydends die Boere se beleg van 188 dae van Ladysmith het hulle slegs een poging aangewend om die dorp in te val. Die Vrystaatse kommando's onder bevel van Cornelis de Villiers het die Britse verdedigers onder bevel van kol. Ian Hamilton aangeval by 'n heuwel wat die Boere Platrand en die Britte Wagon Hill genoem het. Die heuwel is 200m hoog, ongeveer 5km lank en is 5km suidwes van Ladysmith. Die Britte het die Boere se aanval afgeslaan maar albei kante het swaar verliese gely.

Die slagveld is op 1938 tot 'n nasionale monument verklaar. Gedenktekens is vir die gesneuweldes van beide kante opgerig. Die Burgergedenkteken bevat 'n ererol van al dié wat in die Natalse teater van die Tweede Vryheidsoorlog dood is. Op versoek van die Britte is 'n gedenkteken opgerig vir ds. J.D. Kestell wat tydens die geveg hulp aan vriend en vyand gebring het.




</doc>
<doc id="57255" url="https://af.wikipedia.org/wiki?curid=57255" title="Harry Smith">
Harry Smith

Sir Harry George Wakelyn Smith (Cambridgeshire, 28 Junie 1787 - 12 Oktober 1860) was 'n Britse goewerneur en hoë kommissaris.

Hy neem van 1808 af aan verskeie veldslae deel en word in 1829 aangestel as waarnemende kwartiermeester aan die Kaap. In 1835 speel hy 'n leiersrol in die Sesde Grensoorlog en is in bevel van die patrollie wat Hintsa laat sneuwel. In 1840 verlaat hy Suid-Afrika en word adjunk-generaal van 'n Britse leër in Indië. Hy keer egter op 1 Desember 1847 terug as goewerneur en hoë kommissaris en proklameer Kaffrarië op 23 Desember tot Britse gebied. Die jaar daarop besoek hy die gebied noord van die Oranjerivier en verklaar op 3 Februarie 1848 die gebied tussen die Oranje- en Vaalrivier tot Britse gebied en verslaan die Boere by Boomplaats. Op 14 Maart 1849 kondig hy regulasies aan vir die regering van die Oranjerivier-Soewereiniteit. Hy word op 31 Maart 1852 opgevolg deur sir George Cathcart en kom op 1 Junie van daardie jaar in Engeland aan, waar hy agt jaar later sterf.

Harrismith en Smithfield in die Vrystaat is na hom genoem, Fauresmith na hom en ds. P.E. Faure en Ladismith in die Wes-Kaap en Ladysmith in KwaZulu-Natal na sy vrou.

Die dorp Aliwal-Noord het ook sy stigting en naam te danke aan sir Harry Smith, wat in 1846 'n veldslag te Aliwal in Indië gewen het.




</doc>
<doc id="57256" url="https://af.wikipedia.org/wiki?curid=57256" title="Slag van Vaalkrans">
Slag van Vaalkrans

Die Slag van Vaalkrans neem op 5 Februarie 1900 tydens die Tweede Vryheidsoorlog in aanvang. Dit eindig op 7 Februarie 1900 in 'n Boere-oorwinning.

Na die Slag van Spioenkop het genl. Redvers Buller sy troepe na Vaalkrans tussen Colenso en Spioenkop verskuif. Hier het hulle weer gepoog om die Tugelarivier oor te steek om Ladysmith te bereik. Op 7 Februarie het genl. Louis Botha hulle egter in hulle spore gestuit. Toe die Britte besef het dat hulle nie maklik deur die Boere linies sou breek nie het hulle vuur gestaak en teruggetrek oor die Tugela. 

'n Monument ter ere van die dooies is in 'n klein gedenktuin aan die voet van die slagveld by Vaalkrans ingesluit.




</doc>
<doc id="57257" url="https://af.wikipedia.org/wiki?curid=57257" title="Philip Wodehouse">
Philip Wodehouse

Sir Philip Edmond Wodehouse (26 Februarie 1811 – 25 Oktober 1887) was 'n Britse goewerneur van die Kaapkolonie.

Hy begin op 16-jarige leeftyd as klerk in die staatsdiens van Ceylon, die teenswoordige Sri Lanka. Hy word later adjunkregter in Candy, maar na twintig jaar in die Ceylonse staatsdiens kry hy 'n hoë betrekking in Honduras. In 1854 word hy goewerneur van Brits-Guiana en agt jaar later goewerneur van die Kaapkolonie en Britse hoë kommissaris in Suid-Afrika. Hy besoek in 1864 die Oranje-Vrystaat en stel die grens tussen die Republiek en die Basoeto's vas. Hy laat die Kaapse Wetgewende Vergadering in dieselfde jaar teen groot onkoste op Grahamstad vergader om die drang tot afskeiding in die Oostelike Provinsie te bedwing. Dit was die eerste en laaste keer dat die Wetgewende Vergadering buite Kaapstad byeen gekom het. In 1866 stel die Britse minister van kolonies voor dat die Basoeto's tot Britse onderdane en Basoetoland (tans Lesotho) tot Britse gebied verklaar word. Die Britse regering herhaal die versoek die volgende jaar en die sekretaris van kolonies gee sy toestemming. In 1868 verloor die Basoeto's hul onafhanklikheid toe dit 'n Britse gebied en die inwoners Britse onderdane word. In 1869, nadat hy reeds geruime tyd in botsing met die Kaapse Wetgewende Vergadering was, ontbind hy dit en probeer die grondwet so wysig dat die Kaapkolonie weer deur 'n outokratiese goewerneur geregeer kan word. Van sy voornemens het egter niks tereg gekom nie, want in 1870 word hy opgevolg deur sir Henry Barkly.

Wodehouse was die eerste diamantspekulant in Suid-Afrika. Hy het die meeste van die diamante wat tussen 1867 en 1868 gevind was, opgekoop en plaaslik of oorsee verkoop. Hy was die eerste eienaar van die Eureka-diamant.

Na hom is net die piepklein dorpie Wodehouse, wat in 1871 geproklameer is, naby Cofimvaba genoem. Die distrik waarvan Dordrecht die hoofdorp is, staan ook as Wodehouse bekend.




</doc>
<doc id="57258" url="https://af.wikipedia.org/wiki?curid=57258" title="Henry Bartle Frere">
Henry Bartle Frere

Sir Henry Bartle Edward Frere (Wallis, 29 Maart 1815 – 29 Mei 1884) was 'n Britse goewerneur.

Hy word in 1834 aangestel in die Indiese staatsdiens en vertrek na Bombaai. In 1862 word hy aangestel as goewerneur van Bombaai en in 1867 word hy lid van die Raad vir Indië. In 1876 word hy tot ridder geslaan. In 1877 word hy spesiaal deur lord Carnarvon as goewerneur van die Kaapkolonie en hoë kommissaris in Suid-Afrika benoem om federasie van die Suid-Afrikaanse geweste tot stand te bring. Die volgende jaar kom hy in hewige botsing met die eerste minister van die Kaapkolonie, John Molteno, oor die grensoorlog, en ontbind sy ministerie. Gordon Sprigg stel 'n nuwe kabinet saam. Daarna vertrek Frere na Natal, waar sy ultimatum aan Cetshwayo die Anglo-Zoeloe-oorlog ontketen. In 1880 word hy as goewerneur teruggeroep en na Londen ontbied om aanklagte van wanbestuur in die gesig te staar. Hy sterf op 29 Mei 1884 en word in die St. Paulus-katedraal begrawe.

Die dorp Frere in KwaZulu-Natal, Mount Frere in die Oos-Kaap en die Frere-hospitaal in Oos-Londen is na hom vernoem en Lady Frere, in dieselfde provinsie, na sy vrou.




</doc>
<doc id="57259" url="https://af.wikipedia.org/wiki?curid=57259" title="Slag van Pietershoogte">
Slag van Pietershoogte

Die Slag van Pietershoogte het van 14 tot 27 Februarie 1900 plaasgevind tydens die Tweede Vryheidsoorlog. 

'n Week na die terugslag by Vaalkrans het genl. Redvers Buller na Colenso teruggekeer om sy vierde poging aan te wend om die Tugelarivier oor te steek om Ladysmith te bereik. Hy het eers Hlangwaneheuwel suid van die Tugelarivier beset. Dit het genl. Lucas Meyer se magte gedwing om na Pietershoogte terug te val. Hierna het hewige gevegte vir dae aan die oewers van die Tugela gewoed. Die Britse magte het toe, met die Inniskillings as agterhoede, Pietershoogte aangeval en ten spyte van swaar verliese daarin geslaag om 'n deurbraak te maak. Hulle kon toe na Ladysmith opruk en die beleg beëindig.




</doc>
<doc id="57262" url="https://af.wikipedia.org/wiki?curid=57262" title="Gordon Sprigg">
Gordon Sprigg

Sir John Gordon Sprigg (Ipswich, Engeland, 27 April 1830 - Wynberg, 4 Februarie 1913) was vier maal eerste minister van die Kaapkolonie.

Hy kom in 1858 om gesondheidsredes na die Kaap en besluit om daar te bly. In 1869 word hy gekies as lid van die Kaapse Wetgewende Vergadering vir Oos-Londen. Hy ondersteun John Molteno in sy stryd om selfregering en word vyf jaar later eerste minister van die Kaapkolonie. Sy ministerie kom in 1881 tot 'n val, maar in 1884 word hy minister van finansies in die ministerie van sir Thomas Upington. In 1886 word hy vir die tweede maal eerste minister en word geridder. In 1890 word sy ministerie verslaan oor spoorwegsake, maar ses jaar later begin sy derde termyn as eerste minister. William Schreiner verslaan hom in 1898, maar in 1900 word hy vir die vierde maal eerste minister. Sy politieke loopbaan kom in 1904 tydelik tot 'n einde toe hy uittree nadat hy in die algemene verkiesing in sy kiesafdeling Oos-Londen verslaan is. Hy keer in 1908 terug tot die politiek as lid vir Oos-Londen. Hy sterf in 1913 in Wynberg.



</doc>
<doc id="57263" url="https://af.wikipedia.org/wiki?curid=57263" title="Mapumulo">
Mapumulo

Mapumulo is 'n dorpie in Vulamehlo Plaaslike Munisipaliteit onder die Ugu-distrik in KwaZulu-Natal, Suid-Afrika.



</doc>
<doc id="57267" url="https://af.wikipedia.org/wiki?curid=57267" title="Lys van eerste ministers van die Kaapkolonie">
Lys van eerste ministers van die Kaapkolonie

Die volgende eerste ministers het aan die hoof van die Kaapkolonie se regering gestaan vandat verantwoordelike regering in 1872 toegestaan is tot aan Uniewording in 1910:




</doc>
<doc id="57268" url="https://af.wikipedia.org/wiki?curid=57268" title="Maphumulo">
Maphumulo

Maphumulo is 'n klein dorpie in KwaZulu-Natal, Suid-Afrika, en is 38 km suidoos van Kranskop.

In 1850 het biskop HP Schreuder van die Noorweegse Sendinggenootskap die Umpumulo sendingstasie hier begin. Die naam beteken 'rushawe'. In 1894 is 'n nuwe magistraatdistrik hier gestig.

Die distrik is 830 km groot. Die belangrikste ekonomiese aktiwiteit is veeboerdery.




</doc>
<doc id="57269" url="https://af.wikipedia.org/wiki?curid=57269" title="Thomas Scanlen">
Thomas Scanlen

Sir Thomas Charles Scanlen (distrik Grahamstad, 9 Julie 1834 - Mei 1918) was van 9 Mei 1881 - 12 Mei 1884 die derde eerste minister van die Kaapkolonie. Hy was die opvolger van sir Gordon Sprigg (wat uiteindelik vier keer Kaapse eerste minister sou wees) en die voorganger van sir Thomas Upington.

In 1845 gaan vestig hy hom saam met sy ouers op Cradock en word in 1866 as prokureur toegelaat. In 1870 word hy lid van die Kaapse Wetgewende Vergadering vir Cradock. Op 9 Mei 1881 word hy die derde eerste minister van die Kaapkolonie toe hy vir sir Gordon Sprigg opvolg. Hy bly in die amp tot 12 Mei 1884. In 1894 word hy lid van die uitvoerende komitee van Suid-Rhodesië. Vier jaar later word hy aangestel as waarnemende administrateur van Suid-Rhodesië, 'n amp wat hy weer van 1903 tot 1905 beklee. In 1908 tree hy met pensioen af en sterf in Mei 1918.



</doc>
<doc id="57270" url="https://af.wikipedia.org/wiki?curid=57270" title="Thomas Upington">
Thomas Upington

Sir Thomas Upington (Mallow, Verenigde Koninkryk, 28 Oktober 1844 - Wynberg, 10 Desember 1898) was 'n regsleerde, staatsman en vierde eerste minister van die Kaapkolonie van 13 Mei 1884 tot 24 November 1886, die opvolger van sir Thomas Scanlen en voorganger van sir Gordon Sprigg, wie se tweede uit vier termyne tot 1890 sou duur.

Hoewel Upington Katoliek was, is hy in 1861 tot die Trinity College in Dublin, Ierland, toegelaat. Hy word in 1867 advokaat en vertrek in 1874 na die Kaapkolonie. In 1878 word hy lid van die Kaapse Wetgewende Vergadering en minister van justisie in sir Gordon Sprigg se kabinet. In 1884 word hy eerste minister van die Kaapkolonie, maar bedank in 1886 ten gunste van Sprigg, hoewel hy aanbly as minister van justisie. Hy woon in 1887 die koloniale konferensie in Londen by en word geridder. In 1892 word hy aangestel as junior strafregter in die Kaapse hooggeregshof en word in 1896 nogmaals minister van justisie, weereens in Sprigg se kabinet, wat toe die derde maal eerste minister was. Hy sterf twee jaar later in Wynberg, naby Kaapstad.

Upington, die naasgrootste dorp in die Noord-Kaap, is in 1884 na hom vernoem nadat dit eers bekend gestaan het as Olijvenhoutsdrift, 'n sendingstasie wat in 1871 daar opgerig is.

Sy seun Beauclerk Upington was ook 'n bekende advokaat in Kaapstad.



</doc>
<doc id="57271" url="https://af.wikipedia.org/wiki?curid=57271" title="Majubaberg">
Majubaberg

Die Majubaberg is 'n berg naby Volksrust en vorm deel van die Drakensberge, Suider-Afrika se grootste bergreeks. Die woord "majuba" beteken "berg van die duiwe" in Zoeloe.

Die Slag van Majuba het in 1881 hier plaasgevind. Die veldslag was 'n deurslaggewende oorwinning vir die Boere en het daartoe gelei dat die Britse bevelvoerders op 21 Maart 1881 'n vredesooreenkoms geteken het.

Die Buffelsrivier ontspring hier.


</doc>
<doc id="57272" url="https://af.wikipedia.org/wiki?curid=57272" title="Henry Sampson">
Henry Sampson

Henry Samspon (Londen, 12 Mei 1872 – Kaapstad, 6 Augustus 1938) was 'n leier in die Suid-Afrikaanse Arbeidersparty en kabinetsminister.

Hy kom in 1892 na Suid-Afrika as drukker en word aktief in die Suid-Afrkaanse Tipografiese Vakbond, waarvan hy die hoofbestuurder was van 1903 tot 1929. Hy verhuis van Kaapstad na Oos-Londen en van daar in 1902 na Johannesburg, waar hy sekretaris word van die Witwatersrand Trades and Labour Council in 1903. Hy was een van die stigters van die Onafhanklike Arbeidersparty. Hy word in 1907 verkies tot lid van die Transvaalse Wetgewende Raad en tree toe tot die Unie-Volksraad in 1910 toe hy in die algemene verkiesing op 15 September 1910 in die kiesafdeling Commissionerstraat met net 40 stemme wen teen R. Curry van die Unionisteparty. Hy word die eerste voorsitter van die Arbeidersparty. Hy voer wetgewing aan vir mynwerkers se vergoeding vir myntering.

Onder die Pakt-regering (1924 tot 1933) tussen genl. J.B.M. Hertzog se Nasionale Party en die Arbeidersparty onder leiding van kol. Cresswell, volg hy Walter Madeley op as minister van pos en telegraafwese en van openbare werke van 1928 tot 1933, toe die N.P. ten koste van die Arbeiders 'n koalisie vorm met die Suid-Afrikaanse Party van genl. Jan Smuts. Hy was verantwoordelik vir baie wetgewing oor arbeidsake. Hy het ook as onderhandelaar opgetree in internasionale arbeidsbetrekkinge en Suid-Afrika verteenwoordig op die Internasionale Arbeidsorganisasie in Genève in 1925 en weer in 1927.

Sampson tree uit die politiek toe hy in die 1933-verkiesing verslaan word.

Sampson wen in die 1910-verkiesing in die kiesafdeling Commissionerstraat naelskraaps teen R. Curry van die Unionisteparty met net 40 stemme en word lid van die eerste Unie-Volksraad. In die 1915-verkiesing staan hy as Arbeiderskandidaat in die kiesafdeling Siemert en wen gemaklik met 316 stemme teen die Unionisteparty se A.E. Cowley, wat 593 stemme op hom verenig het. In die 1920-verkiesing staan hy in Jeppes (Siemert was net 'n tydelike naam vir dieselfde kiesafdeling) en klop drie ander kandidate oortuigend toe hy 1 257 stemme kry, 'n meerderheid van 1 101 op die naaswenner, C. Grobbelaar van die Nasionale Party. In die 1921-verkiesing word hy weer in Jeppes verkies, maar dié keer onbestrede.

In 1924 kom hy teen die Suid-Afrikaanse Party (nadat die party en die Unionisteparty saamgesmelt het) se D. Anderson te staan en kry 1 301 stemme vir 'n meerderheid van 611. Hy wen net-net in Jeppes in die 1929-verkiesing toe hy 1 230 stemme kry vergeleke met die Suid-Afrikaanse Party-kandidaat, H. Carter, se 1 064 stemme. In die 1933-verkiesing klop Hjalmar Reitz, lid van Tielman Roos se party (die Roosiete of Sentrale Party), hom oortuigend met 2 552 stemme vergeleke met Sampson se 1 330 vir 'n meerderheid van 1 222, min of meer soveel stemme soos Sampson in die vorige drie bestrede verkiesings (1920: 1 257, 1921: onbestrede, 1924: 1 301, 1929: 1 230) kon kry. Die toename in die getal kiesers was te danke daaraan dat vroue in 1930 die stemreg in die Unie gekry het, grotendeels deur die onvermoeide ywer van Bertha Solomon, Volksraadslid vir Jeppes van 1938 tot 1958.



</doc>
<doc id="57275" url="https://af.wikipedia.org/wiki?curid=57275" title="The Fame">
The Fame

The Fame is die debuutalbum van die Amerikaanse pop-sangeres Lady Gaga. Die album is in Augustus 2008 vrygestel en met 'n Grammy Award bekroon. 'n Nuwer weergawe van die album met nuwe snitte is op 28 Oktober 2008 in Australië, op 15 November 2008 in die Verenigde State en op 12 Januarie 2009 in die Verenigde Koninkryk uitgebring.


</doc>
<doc id="57276" url="https://af.wikipedia.org/wiki?curid=57276" title="Higgovale">
Higgovale

Higgovale is 'n voorstad in die weste van Kaapstad.

Higgovale is suid van Kampsbaairylaan geleë en grens aan Kampsbaai in die weste en Oranjezicht in die ooste, met Leeukop direk noordwes daarvan.


</doc>
<doc id="57277" url="https://af.wikipedia.org/wiki?curid=57277" title="Vredehoek">
Vredehoek

Vredehoek is 'n voorstad in die weste van Kaapstad. Die inwoners van Vredehoek is meestal Engelssprekende blankes maar daar is ook 'n klein (sowat 17%) Afrikaanssprekende minderheid.


</doc>
<doc id="57278" url="https://af.wikipedia.org/wiki?curid=57278" title="Märkisch-Oderland">
Märkisch-Oderland

Märkisch-Oderland (amptelik: "Landkreis Märkisch-Oderland") is 'n administratiewe distrik in die ooste van die Duitse deelstaat Brandenburg. Dit word in die noorde begrens deur die distrik Barnim, in die ooste deur die Republiek van Pole, in die suide deur die selfregerende stad Frankfurt (Oder) en die distrik Oder-Spree, en in die weste deur die deelstaat Berlyn.

Seelow is die administratiewe setel van Märkisch-Oderland, Strausberg die grootste stad in die distrik. Die natuurpark Märkische Schweiz is in Märkisch-Oderland geleë.

Die landelike distrik oos van die Duitse hoofstad Berlyn behels die landskappe van Oberbarnim, die Duitse deel van Lebus en die binnelandse Oderbruch-rivierdelta tot by die Duits-Poolse grensrivier Oder.


</doc>
<doc id="57280" url="https://af.wikipedia.org/wiki?curid=57280" title="Redvers Henry Buller">
Redvers Henry Buller

Redvers Buller (7 Desember 1839, Crediton, Devon, Engeland - 2 Junie 1908, Crediton, Devon, Engeland) was 'n Britse Generaal. Hy het skool gegaan op Eton, Engeland.

In 1858 sluit hy by die leër aan en wel by die "60th Rifles" regiment. Hy doen diens in die Red River Expedition in Kanada in 1870 en die Ashanti-oorlog van 1873-1874. In 1879 ontvang hy die Victoriakruis vir dapperheid tydens die Anglo-Zoeloe-oorlog. Hy was stafhoof onder die bevel van sir Evelyn Wood tydens die Slag van Majuba in 1881. Hy doen ook diens tydens die Tel-el-Kebir veldtog in Egipte in 1882 en ook in die Soedan in 1884-1885. Hy word bevorder na 'n generaal in 1896 en word in 'n hoë pos aangestel in die Ministerie van Oorlog.

Met die uitbreek van die Tweede Vryheidsoorlog word hy na die front gestuur as opperbevelhebber maar vind spoedig uit dat sy koloniale taktiek nie teen die Boere toegepas kan word. Tydens sy veldtog om Ladysmith te bevry verloor hy agtereenvolgens die slagte van Colenso, Spioenkop en Vaalkrans alvorens hy by uiteindelik by Pietershoogte deurbreek om Ladysmith te bevry. Die teenslae het sy reputasie geknou. Nadat hy na die Transvaal oor beweeg het, was hy hy suksesvol by Bergendal. Daarna het hy genl Louis Botha oor die Long Tompas gejaag tot by Komatipoort voor hy terug na Engeland gegaan het in Oktober 1900. Hier neem hy bevel oor by Aldershot en sterf in 1908.



</doc>
<doc id="57283" url="https://af.wikipedia.org/wiki?curid=57283" title="Eerste Grensoorlog">
Eerste Grensoorlog

Die Eerste Grensoorlog van 1779 tot 1781 was in werklikheid 'n reeks botsings tussen koloniste van die Kaapkolonie en die Xhosastamme aan die Oosgrens.

Teen die middel van 1779 het veediefstal deur die Xhosas so algemeen voorgekom aan die suidwestelike grens van die kolonie dat die Hollandse boere hulle plase aan die Boesmansrivier begin verlaat het. In Desember 1779 het 'n gewapende botsing tussen die Boere en die Xhosas plaasgevind, blykbaar weens ongerymdhede wat deur sommige blankes aan die grens teen die Xhosas gepleeg is. Twee burgerlike kommando's, een onder leiding van Josua Joubert en die ander onder Pieter Hendrik Ferreira, het vroeg in 1780 uitgery en daarin geslaag om baie beeste aan te keer, maar hulle kon nie die Xhosas uit die plaasgebied verdryf nie.

In Oktober 1780 het die Kaapse regering Adriaan van Jaarsveld, 'n hoogs ervare kommandoleier, aangestel as veldkommandant van die hele Oosgrens. 'n Kommando onder sy leiding het 'n groot aantal beeste teruggekry en daarop aanspraak gemaak dat hulle al die Xhosas teen Julie 1781 uit die Zuurveld verdryf het.




</doc>
<doc id="57284" url="https://af.wikipedia.org/wiki?curid=57284" title="Adriaan van Jaarsveld">
Adriaan van Jaarsveld

Adriaan van Jaarsveld (De Krommerivier, distrik Piketberg, 16 Mei 1745 - Kasteel die Goeie Hoop, Kaapstad, 29 Junie 1801) was 'n Boerekommandant van die Eerste Grensoorlog.

Hy is op 20 Junie 1745 gedoop in Drakenstein. In 1770 lei hy as vegskorporaal in die Nuweveld 'n geslaagde patrollie teen die San wat naby die huidige Beaufort-Wes beeste van ene Casper Scholtz gesteel het. Ses jaar later verhuis hy van die Sneeuberge na Bruintjieshoogte. In 1780, midde-in die Eerste Grensoorlog, stel die Kaapse regering hom aan as kommandant van die Oosgrens met militêre gesag oor al die grensboere. Hy bring die volgende jaar deur besliste optrede 'n einde aan die oorlog deur die Xhosas oor die Groot-Visrivier te verdryf. In 1795 heers groot ontevredenheid aan die Oosgrens weens landdros Honoratus Maynier se halfhartige optrede teen die Xhosas. Van Jaarsveld verskyn met 'n gewapende mag voor die drosdy op Graaff-Reinet en versoek Maynier om die distrik te verlaat. Die sogenaamde Republiek van Graaff-Reinet kom tot stand met Gerotz as landdros en Van Jaarsveld as president van die krygsraad. In 1796 is Van Jaarsveld een van die Boereleiers wat weier om Bresler, die nuwe landdros deur die Britse regering aangestel, te ontvang, maar hulle onderwerp hulle uiteindelik aan Britse gesag.

In 1799 word hy op Graaff-Reinet weens beweerde vervalsing van 'n skuldbewys in hegtenis geneem. Hy word egter deur Marthinus Prinsloo en 'n kommando bevry, wat lei tot die sogenaamde Van Jaarsveld-rebellie. Dit loop uit op sy en sestien ander se inhegtenisneming. Hulle word per skip na Kaapstad gebring en in die Kasteel toegesluit. Die Hooggeregshof veroordeel hom en Prinsloo in 1800 ter dood, maar waarnemende goewerneur sir George Yonge en Francis Dundas, bevelvoerder van die Britse troepe aan die Oosgrens, vertraag die teregstelling. Van Jaarsveld sterf op 29 Junie 1801 in aanhouding.



</doc>
<doc id="57285" url="https://af.wikipedia.org/wiki?curid=57285" title="Honoratus Maynier">
Honoratus Maynier

Honoratus Christiaan David Maynier (oorlede omstreeks 1837) was landdros en resident-kommassaris in die Kaapkolonie.

Hy is in 1789 aangestel as sekretaris van die landdros op Graaff-Reinet en volg Woeke in Mei 1793 op as landdros van daardie drosdy. In 1795 bring koloniste klagtes teen hom in omdat hy glo net halfslagtig teen die Xhosas opgetree het. Hy word gedwing om die distrik te verlaat toe Adriaan van Jaarsveld en andere die kortstondige republiek van Graaff-Reinet uitvaardig. Op Kersdag 1799 word hy benoem tot resident-kommissaris van die distrikte Swellendam en Graaff-Reinet, maar die goewerneur, genl. Francis Dundas, roep hom twee jaar later terug, waarna 'n kommissie klagtes teen hom ondersoek. In 1802 word die klagtes teen hom ongegrond verklaar en hy ontvang vergoeding vir al sy verliese. Hy is omstreeks 1837 oorlede.



</doc>
<doc id="57287" url="https://af.wikipedia.org/wiki?curid=57287" title="Tweede Grensoorlog">
Tweede Grensoorlog

Die Tweede Grensoorlog in 1793 was die tweede van nege grensoorloë tussen koloniste van die Kaapkolonie en die Xhosastamme aan die Oosgrens.

Ondanks die verdwyning van die Xhosas tydens die Eerste Grensoorlog uit die Zuurveld het toestande aan die grens onseker gebly, selfs nadat die distrik Graaff-Reinet in 1786 geproklameer is. Die Boere en Xhosas het aangehou om die Zuurveld binne te dring en onwettige ruilhandel en die indiensneming van Xhosa bediendes het voortgegaan. Droogte het die veediefstal en aggressie vererger. Omdat die grensgebiede gelyktydig uit die noorde deur die San en in die ooste deur die Xhosas aangeval is, het die regering - deel op aanbeveling uit die grensgebied, onder meer van Adriaan van Jaarsveld - besluit om sy militêre mag op die San toe te spite terwyl 'n versoeningsbeleid met die Xhosas nagestreef sou word. Dit het tot aansienlik verbittering onder die nedersetters aan die grens gelei, veral omdat onderlinge vyandighede onder die Xhosas in 1790 daartoe gelei het dat die Xhosas die Zuurveld verder binnegedring het. Vyandighede het toegeneem. 

In 1793 ontstaan 'n volskaalse oorlog toe grensboere onder leiding van Barend Lindeque, onder meer die wettelose Coenraad de Buys wat voorheen betrokke was by vergrype jeens die Xhosas, besluit het om kragte saam te snoer met Ndlambe, die opperhoof van die westelike Xhosas, in sy stryd teen die Gunukwebe-stamme wat die Zuurveld binnegedring het. Paniek en die ontruiming van plase het gevolg ná Ndlambe se inval en nadat hy vertrek het, het sy vyande in die Suurveld agtergebly. Ondanks die feit dat twee regeringskommando's onder aanvoering van die landdroste van Swellendam en Graaff-Reinet die Xhosagebied so ver as die Buffelsrivier binnegedring en op baie beeste beslag gelê het, kon hulle nie die Suurveld beveilig nie en 'n skietstilstand is in 1793 gesluit. Ontevredenheid aan die Oosgrens oor regeringsbeleid het aanleiding gegee tot opstande op sowel Graaff-Reinet as Swellendam in 1795.




</doc>
<doc id="57288" url="https://af.wikipedia.org/wiki?curid=57288" title="Gelderland (skip)">
Gelderland (skip)

Die Gelderland was 'n Hollandse kruiser wat deur koningin Wilhelmina van Nederland tydens die Tweede Vryheidsoorlog na Lourenço Marques gestuur is om president Paul Kruger en sy geselskap na Europa te neem. Dié kruiser was indertyd in die Indiese Oseaan en Brittanje was nie gekant daarteen dat hy Kruger aan boord neem nie. Met koningin Victoria se toestemming het koningin Wilhelmina gereël dat die Gelderland steenkool inneem by Delagoabaai en pres. Kruger en sy geselskap oplaai. Wilhelmina was diep ontsteld oor die uitgerekte oorlog, want baie van haar landgenote was betrokke en boonop was sy en die Boere van dieselfde afkoms. Tog wou sy streng neutraal wees in 'n Europa wat destyds grotendeels anti-Brits was en haar uitstekende betrekkings met Engeland handhaaf. Daarom sou Kruger ook nie deur Britse waters geneem word nie, maar aan wal gaan in Frankryk.

Die "Gelderland" het Delagoabaai op 12 Oktober 1900 binnegestoom onder bevel van baron Sweerts de Landas. 'n Week later, op 19 Oktober, het Kruger en geselskap aan boord gegaan. Toevallig was daar terselfdertyd 'n koninklike saluut van Britse en Portugese skepe ter viering van koningin Wilhelmina se huwelik, wat pas aangekondig is.

Die skip het op die middag van 20 Oktober 1900 vertrek en, nadat hy Dar es Salaam en Djiboeti aangedoen het, deur die Suezkanaal gevaar, verby Port Said, en op 22 November by Marseille aangekom.



</doc>
<doc id="57289" url="https://af.wikipedia.org/wiki?curid=57289" title="Derde Grensoorlog">
Derde Grensoorlog

Die Derde Grensoorlog (1799 - 1803) was die derde in 'n reeks van nege grensoorloë tussen die koloniste van die Kaapkolonie en die Xhosastamme aan die Oosgrens.

Hoewel die grensboere die Zuurveld teen 1798 herbeset het, het baie Xhosastamme in die suidelike deel van die gebied agtergebly, waarvan sommige selfs so ver as Swellendam deurgedring het, deels weens die burgeroorlog tussen die volgelinge van Ndlambe, waarnemende opperhoof van die westelike stamme, en sy neef Gaika, die regmatige opvolger. Vir die regering aan die Kaap was dit onmoontlik om die Xhosas te oorreed om terug te keer na die oorkant van die Groot-Visrivier. Veediefstal en die indiensneming van Xhosa bediendes het, soos in die aanloop tot die Tweede Grensoorlog, die spanning laat opbou. In Januarie 1799 ontstaan 'n tweede opstand onder die burgers van Graaff-Reinet. Dit gee aanleiding tot die Derde Grensoorlog.

In Maart 1799 stuur die regering van die eerste Britse besetting van die Kaap 'n aantal Britse soldate onder aanvoering van genl. T.P. Vandeleur om die Graaff-Reinetse opstand te onderdruk. Dit was skaars teen April 1799 gedaan, of 'n groep ontevrede Khoi kom in opstand. Die Xhosas sluit hulle by die opstandelinge aan en saam val hulle grensplase aan. Teen Julie 1799 het hulle so ver as Oudtshoorn gevorder. Op pad terug na Algoabaai val 'n Gunukwebe-stam, wat bang was hulle sou uit die Zuurveld gedryf word, genl. Vandeleur se soldate aan. Kommando's van Swellendam en Graaff-Reinet word op die been gebring 'n reeks gewapende botsings volg. Die regering was bevrees 'n volskaalse Khoi-opstand kon uitbreek en sluit daarom vrede en laat die Xhosas toe om die Zuurveld aan te bly. 

'n Verder opstand op Graaff-Reinet in 1801 lei egter tot verdere Khoi-drostery. Plase is in groot getalle verlaat en die Khoi-groepe onder aanvoering van Klaas Stuurman, Hans Trompetter en Boesak voer wydverspreide strooptogte uit. Al het verskeie kommando's opgeruk, waaronder 'n Swellendamse kommando onder leiding van komm. Tjaart van der Walt, wat sneuwel in Junie 1802, het hulle geen blywende oplossing teweeg gebring nie. Selfs 'n groot kommando wat uit die distrikte Graaff-Reinet, Swellendam en Stellenbosch byeengebring is, kon nie werklik hond haaraf maak nie. Kort voor die Britse regering die Kaap aan die Bataafse Republiek oorhandig het, is 'n onbeslissende vrede gereël in Februarie 1803. Die Bataafse owerheid het probeer om die Khoi te paai, maar kon nie die Xhosa tussen 1803 en 1806 oorreed om die Zuurveld te verlaat nie.




</doc>
<doc id="57290" url="https://af.wikipedia.org/wiki?curid=57290" title="Groot-Keirivier">
Groot-Keirivier

Die Groot-Keirivier is in die Oos-Kaap, Suid-Afrika. Die rivier ontspring in die Stormberg en vloei vir ongeveer 320 km voor dit by Keimond noord van Oos-Londen in die Indiese Oseaan uitmond. 

Die Groot-Keirivier was voor 1994 die grens tussen die destydse Transkei en die Kaapprovinsie. Die Amatola-ghieliemientjie is endemies aan die rivier.




</doc>
<doc id="57291" url="https://af.wikipedia.org/wiki?curid=57291" title="Tjaart van der Walt">
Tjaart van der Walt

Tjaart van der Walt (1749 – 8 Augustus 1802) was 'n kommandant-generaal in die Kaapkolonie.

Hy is op 30 Maart 1749 gedoop en vergesel in 1790 vir Jacob van Reenen op 'n ekspedisie na die Oosgrens om na die skipbreukelinge van die Grosvenor te soek. Twee jaar later vergesel hy 'n ekspedisie onder Nicolaas Smit om 'n bende San, wat vee gesteel het, te straf. Later in dieselfde jaar trek hy onder die kommandantskap van sy broer tot aan die Sakrivier om die Khoi verder te verdryf. In die middel van 1790's is hy as kommandant van Swellendam aangestel en stuit in 1799 die aanval deur die Xhosas aan die Groot Swartberge. Daarna trek hy met 'n kommando Swellendammers ooswaarts om die vrede te help herstel. As erkenning vir sy dienste ontvang hy 'n tweeloopgeweer van genl. Francis Dundas, bevelvoerder van die Britse troepe aan die Oosgrens.

In 1802 val hy as kommandant-generaal die invallende Khoi-bendes oorkant die Sondagsrivier aan, waar een van sy seuns noodlottig gewond word. Hy sit die stryd teen die Khoi en Xhosas voort, maar word teruggeroep om 'n inval van die Khoi langs die Gamtoosrivier af te wend en word op 8 Augustus 1802 deur die Khoi-kaptein Boland verras en dood gemaak.




</doc>
<doc id="57292" url="https://af.wikipedia.org/wiki?curid=57292" title="Vierde Grensoorlog">
Vierde Grensoorlog

Die Vierde Grensoorlog was van 1811 tot 1812 die vierde in 'n reeks van nege oorloë aan die Oosgrens van die Kaapkolonie tussen enersyds die koloniste en andersyds die Xhosas (en soms ook die Khoi).

Luitenant-kolonel Richard Collins is in 1809 deur die Britse regering aan die Kaap gestuur om ondersoek te gaan instel na die omstandighede aan die Oosgrens. Hy beveel aan die Xhosa moet uit die Zuurveld verdryf word, wat dan beveilig moet word deur middel van digte wit vestiging, en dat die gebied tussen die Groot-Visrivier en Keiskammarivier 'n onbewoonde gebied moet word waar nóg wit nóg swart mag gaan woon. In Januarie en Februarie 1812 is nagenoeg 20 000 Gunukwebes en Ndlambes oor die Visrivier gedryf deur die Britse troepe in samewerking met die kommando's van Swellendam, George, Uitenhage en Graaff-Reinet onder die opperbevel van lt.kol. John Graham. 'n Strook grensforte is gebou, maar die poging om digte bewoning deur boere daar te stel, het misluk. Daarom sluit die goewerneur, lord Charles Somerset, 'n verdrag met Gaika, die veronderstelde opperhoof van die westelike Xhosas, wat koloniale patrollies sou toelaat om spesifiek op te tree teen 'n kraal waarheen die spore van gesteelde beeste lei. Die verdrag het egter tot 'n soort nasionalistiese oplewing onder westelike Xhosas gelei, onder aanvoering van die "profeet" Makana, wat opnuut tot burgeroorlog tussen Gaika en Ndlambe lei. Dit gee aanleiding tot die Vyfde Grensoorlog.




</doc>
<doc id="57294" url="https://af.wikipedia.org/wiki?curid=57294" title="Edgemead">
Edgemead

Edgemead is 'n voorstad in noordelike Kaapstad. 


</doc>
<doc id="57295" url="https://af.wikipedia.org/wiki?curid=57295" title="Clifton">
Clifton

Clifton is 'n klein maar welvarende voorstad in westelike Kaapstad. Volgens die 2011-sensus het die voorstad 'n inwonertal van 507 gehad, waarvan 396 (78%) Blankes was. Clifton se vierde strand is gesertifiseer as 'n blouvlagstrand.


</doc>
<doc id="57298" url="https://af.wikipedia.org/wiki?curid=57298" title="Keiskammarivier">
Keiskammarivier

Die Keiskammarivier (Engels: "Keiskamma River") is in die Oos-Kaap, Suid-Afrika. Die rivier ontspring bokant Keiskammahoek in die Amatholeberge en mond uit in die Indiese Oseaan suid van Oos-Londen. Die lengte van die rivier is ongeveer 160 km. Die naam beteken in Hottentots 'soet water'. In 1847 word die Keiskamma die oostelike grens van die Kaapkolonie. Die belangrikste sytak is die Tyhumerivier.



</doc>
<doc id="57299" url="https://af.wikipedia.org/wiki?curid=57299" title="Oder">
Oder

Die Oder (Nieu-Latyns "Viadrus"; Pools, Tsjeggies en Neder-Sorbies "Odra", Opper-Sorbies "Wódra") is 'n Middel-Europese rivier wat in Tsjeggië ontspring, deur Pole vloei en sedert 1945 as gevolg van die Tweede Wêreldoorlog die grens tussen dié land en Duitsland vorm. Dit mond deur die Szczecin-strandmeer en rondom die eilande Usedom en Wolin in die Oossee uit. Die rivier het 'n lengte van 854 kilometer (898 kilometer tot by Świnoujście, vroeër Swinemünde).

Die belangrikste syriviere sluit in die Lausitzer Neiße en die Warthe. Saam met die laasgenoemde syrivier het die rivierstelsel 'n totale lengte van 1 045 kilometer. Die gemiddelde afloop van 574 m³/s maak van die Oder die vyfde grootste rivier in Duitsland ná die Ryn, Donau, Inn en Elbe. Die Oder se stroomgebied word in die weste en suidweste deur die Elbe, in die ooste deur die Wisła ("Weichsel") en in die suide deur die Donau begrens.

Die rivier speel 'n belangrike ekonomiese rol as natuurlike waterweg wat die Duitse deelstaat Brandenburg met die Oossee verbind.


</doc>
<doc id="57303" url="https://af.wikipedia.org/wiki?curid=57303" title="Seelow">
Seelow

Seelow [ˈzeːloː] is die administratiewe setel van die distrik Märkisch-Oderland in die Duitse deelstaat Brandenburg.

Seelow is op die westelike rand van die Oderbruch langs die Federale roete 1 ("Bundesstraße 1", vroeër "Reichsstraße 1" tussen Aken en Koningsberg in Pruise), sowat 70 kilometer van Berlyn en 20 kilometer van die grens met Pole geleë. 


</doc>
<doc id="57306" url="https://af.wikipedia.org/wiki?curid=57306" title="Leeukop">
Leeukop

Leeukop is 'n kop in Kaapstad, Suid-Afrika, wat tussen Tafelberg en Seinheuwel geleë is. Die kop is 669 meter (2 195 voet) bo seevlak. Die piek skep 'n dramatiese agtergrond vir Kaapstad en is deel van die Tafelberg Nasionale Park.

Kaapstad se voorstede omring die kop aan bykans alle kante, maar streng beheer deur die munisipaliteit het voorkom dat huise teen die hoër hange gebou word. Die gebied is van besondere belang vir die Kaapse Maleiergemeenskap, wat histories in die Bo-Kaap naby Leeukop gewoon het. 'n Aantal geskiedkundige grafte en tempels (kramats) van Maleise leiers is op die laer hange geleë.

In die 17de eeu het die Nederlanders die kop "Leeuwen Kop" gedoop, terwyl Seinheuwel as die "Leeuwen Staart" (die Leeu se stert) bekend was. Die Engelse het in die 17de eeu na die kop as "Sugar Loaf" verwys.

Leeukop is bekend vir sy skouspelagtige uitsig oor die stad, en die uur lange klim na die kruin is veral gewild tydens volmaan. Die hange is ook gewilde afspringpunte vir hangswewers.

Die boonste deel van die piek bestaan uit platliggende Tafelberg-sandsteen en die laer hange is gevorm deur die Kaapse graniet en die Malmesbury-formasie, wat ouer prekambriese rotse is. Leeukop is bedek met Fynbos (inheemse Kaapse plantegroei) met 'n buitengewoon ryk biodiversiteit wat 'n verskeidenheid van kleiner diere ondersteun.



</doc>
<doc id="57307" url="https://af.wikipedia.org/wiki?curid=57307" title="Seinheuwel">
Seinheuwel

Seinheuwel (ook Vlaeberg genoem) is 'n platterige heuwel in Kaapstad, Suid-Afrika, wat langs Leeukop en Tafelberg geleë is.

Die heuwel se naam strek terug na die Nederlandse koloniale tyd, toe dit "Seinheuvel" geheet het. Seinvlae is vanaf die heuwel gebruik om skepe teen slegte weer te waarsku. Vanaf die negentiende eeu is seinskote gevuur sodra 'n skip wat die hawe naderkom het gewaar is. Verder ontstaan die tradisie om elke dag stiptelik om twaalf uur 'n skoot af te vuur om skeepsklokke te kalibreer. 'n Kanonskoot word steeds daagliks om twaalf uur afgevuur, wat oor 'n groot deel van die stad gehoor kan word.

Seinheuwel is 'n groot trekpleister vir toeriste. Dit bied 'n asemrowende uitsig oor die middestad, Tafelbaai en die Atlantiese Oseaan.



</doc>
<doc id="57309" url="https://af.wikipedia.org/wiki?curid=57309" title="Vlieërseil">
Vlieërseil

Vlieërseil (Engels: "kitesurfing") is 'n ekstreme sport vir avontuurlustiges waar 'n branderplank met 'n vlieër deur die water getrek word. Iemand wat vlieërseil beoefen word 'n vlieërseiler genoem.

Grootbaai aan die westekant van Bloubergstrand in Suid-Afrika is veral gewild onder vlieërseilers danksy die konstante wind en 1 tot 3 m hoë branders.



</doc>
<doc id="57310" url="https://af.wikipedia.org/wiki?curid=57310" title="Manipur">
Manipur

Manipur is 'n deelstaat in oostelike Indië. Die hoofstad en grootste nedersetting is Imphal. Die deelstaat het 'n bevolking van sowat 2,7 miljoen, en met 'n oppervlakte van 22 347 km², is Manipur een van die kleinste deelstate van die land.



</doc>
<doc id="57311" url="https://af.wikipedia.org/wiki?curid=57311" title="Moldau">
Moldau

Die Moldau (Tsjeggies: "Vltava", histories "Wulda" - afgelei van die Germaanse "Wilth-ahwa" "wilde, onstuimige water"), soms ook "Boheemse See" genoem, is die langste rivier in Tsjeggië en 'n syrivier van die Elbe. Die rivier het 'n lengte van 430 kilometer en dreineer 'n stroomgebied met 'n oppervlakte van 28 090 km² met 'n gemiddelde afloop van 149,9 m³/s by sy monding.


</doc>
<doc id="57316" url="https://af.wikipedia.org/wiki?curid=57316" title="Barnim (distrik)">
Barnim (distrik)

Barnim is 'n administratiewe distrik in die Duitse deelstaat Brandenburg. Dit is na die gelyknamige plato uit die Pleistoseen vernoem wat tussen die oerstroomvalleie van Eberswalde en Berlyn loop.

Die grootste stedelike nedersettings in Barnim is Eberswalde (wat as administratiewe setel dien) en Bernau bei Berlin.


</doc>
<doc id="57317" url="https://af.wikipedia.org/wiki?curid=57317" title="Eberswalde">
Eberswalde

Eberswalde is die administratiewe setel van die distrik Barnim in die Duitse deelstaat Brandenburg. 

Die stad is op die noordelike rand van die Barnim-plato geleë. Die Federale Roete (Bundesstraße) 167 loop net soos die Oder-Havel- en Finow-kanaal in wes-oostelike rigting deur die stadsgebied. Eberswalde se geografiese ligging het 'n sentrale rol in die stad se geskiedenis gespeel wat oor sewe eeue uit oorspronklik sewe nedersettings ontwikkeling het en tans oor 'n lengte van tien kilometer strek.

Sedert die vroeë 14de eeu het die handelspad tussen Berlyn, Frankfurt (Oder) en Stettin deur Eberswalde geloop. Hier is alle skeepsvragte van die Oderrivier gestapel en op ander skepe gelaai. Ystererts, hout en water was volop in die gebied sodat Eberswalde 'n geskikte nedersetting vir die stigting van 'n verskeidenheid nywerhede was. Die plaaslike papiermeul is reeds sedert 1532 in bedryf. Vanaf 1603 is koper, yster en blik hier verwerk en die eerste Finowkanaal gebou.

Gereformeerde Switserse immigrante het in 1691 nuwe metaalbedrywe in Eberswalde gevestig. Tydens die heerskappy van Frederik II het messmede uit die Rynland en die Ruhla-streek hul ambag in die stad begin beoefen. Die stadsbuurt "Ruhlaer Vorstadt" en talle burgerhuise herinner aan dié periode.

In die 19de eeu was Eberswalde 'n welvarende nywerheidsstad wat die bou van indrukwekkende geboue soos die Leeuefontein ("Löwenbrunnen") op die markplein (1836), die Neogotiese Johanniskerk, die raadsaal in die Neorenaissance-styl en die stedelike museum (1905) kon bekostig. Die skilder Karl Blechen het reeds in 1834 die "Ysteraanleg naby Eberswalde" geskilder - 41 jaar voordat die bekende kunstenaar Adolph Menzel sy eerste bekende skildery van 'n nywerheidslandskap geskep het. Tans is die 14de eeuse Maria-Magdalena-kerk, wat onder invloed van die Chorin-klooster ontstaan het, en die 13de eeuse Georgen-hospitaal (wat intussen as konsertsaal dien) die belangrikste argitektoniese besienswaardighede.

Eberswalde is steeds 'n belangrike sentrum van die metaalbedryf. Intussen speel ook nuwe tegnologieë en dienste 'n beduidende rol in die plaaslike ekomomie. Die stad is daarnaas die setel van 'n "Fachhochschule" (Universiteit vir Toegepaste Wetenskappe).

Video


</doc>
<doc id="57318" url="https://af.wikipedia.org/wiki?curid=57318" title="Deelstaat">
Deelstaat

'n Deelstaat is 'n staat wat met ander state 'n unie vorm. Hierdie unie kan as 'n federasie of 'n konfederasie funksioneer. Daarteenoor het 'n eenheidstaat per definisie nie deelstate nie.

Deelstate het 'n eie parlement en regering wat oor sekere bevoegdhede beskik, soos deur die unie se grondwet bepaal. Dikwels het die deelstate ook hulle eie grondwet, soos die geval met Duitsland, die Verenigde State van Amerika en in Switserland.

Die volgende lande word onderverdeel in deelstate (al word ander benaming daarvoor gebruik):

Sommige van hierdie lande word nie uitsluitend in deelstate onderverdeel nie, maar beskik daarnaas oor gebiede met 'n andere status.


</doc>
<doc id="57321" url="https://af.wikipedia.org/wiki?curid=57321" title="Haryana">
Haryana

Haryana (Hindi: हरियाणा "Hariyāṇā" [hʌrɪˈjɑːɳɑː]) is 'n deelstaat in noordelike-Indië. Die hoofstad is Chandigarh en die grootste stad is Faridabad (met sowat 1 miljoen inwoners). Die deelstaat het 'n bevolking van sowat 25,3 miljoen (2011), en het 'n oppervlakte van 44 212 km².



</doc>
<doc id="57322" url="https://af.wikipedia.org/wiki?curid=57322" title="Goa">
Goa

Goa (uitgespreek /ˈɡoʊ.ə/) is die kleinste deelstaat in Indië. Die hoofstad is Panaji (voorheen "Panjim") en die grootste stad is Vasco da Gama (met sowat eenhonderdduisend inwoners). Die deelstaat het 'n bevolking van sowat 1,5 miljoen (2011), en het 'n oppervlakte van 44 212 km². Goa was baie lank ’n kolonie van Portugal. Trouens, die Portugese beheer het vier en 'n halwe eeu lank geduur, van 1510 tot 1961, waarna dit deur Indië geannekseer is.



</doc>
<doc id="57324" url="https://af.wikipedia.org/wiki?curid=57324" title="Afrika Moslem Party">
Afrika Moslem Party

Die Afrika Moslem Party (afgekort: "AMP") is 'n Suid-Afrikaanse Moslem politieke party. Die party is in 1994 gestig met Gulam Sabdia as die voorsitter en Imtiaz Suleman as nasionale leier. Hulle neem vir die eerste keer aan die Suid-Afrikaanse algemene verkiesing van 1994 deel, maar het nie beduidende steun gekry nie (ongeveer 78 000 stemme). In 1999 neem hulle slegs in die Wes-Kaap deel en kry 9 513 stemme. Hulle het nie aan die algemene verkiesings van 2004 of 2009 deelgeneem nie.




</doc>
<doc id="57326" url="https://af.wikipedia.org/wiki?curid=57326" title="Paul Hendrik Roux">
Paul Hendrik Roux

Genl. ds. Paul Hendrik Roux (Hopetown, 28 September 1862 – Beaufort-Wes, 8 Junie 1911) was ’n predikant in die Nederduitse Gereformeerde Kerk en ’n krygsman in die Anglo-Boereoorlog.

Terwyl Dirk Hendrik Roux van die Paarl en sy eggenote, gebore Wiid, op Hopetown op besoek was, is hul oudste seun, Paul Hendrik, gebore. Hy dra die naam van die stamvader, Paul Roux, wat in 1688 as een van die Hugenote in die Kaap aan wal gestap het en baie jare lank die welbekende sieketrooster, onderwyser en voorleser van die Hugenote-gemeente in Drakenstein was, die latere NG gemeente Paarl. Ds. Roux se moeder – van Deense afkoms – was die ma van 15 kinders.

Sy vroegste opleiding ontvang Paul Hendrik op Zeederberg-plein in die Paarl aan die privaat skooltjie van ene mev. Rozensweig. Vir sy middelbare onderwys is hy na die Paarlse Gimnasium waar hy in 1882 gematrikuleer het. Op 17-jarige ouderdom was hy op die punt om in diens van Onze Jan Hofmeyr se "De Zuid-Afrikaan" te tree as koerantskrywer, maar onder die opwekkingsdienste van ds. (later dr.) Andrew Murray het hy tot bekering gekom, van sy plan afgesien en dadelik besluit om vir predikant te gaan studeer. Ná aflegging van die admissie-eksamen in 1884 is hy na die Kweekskool op Stellenbosch waar hy vyf jaar lank by proff. John Murray en Nicolaas Hofmeyr studeer. Hulle en dr. Andrew Murray het ’n diep invloed op sy jong lewe uitgeoefen en dwarsdeur sy latere bediening was dit merkbaar, veral in sy sterk beklemtoning van die gebed, bekering, verdieping van die geestelike lewe en die waarheid van goddelike genesing. Nadat hy in 1889 sy eindeksamen aan die Kweekskool afgelê het, is hy op ’n studiereis na Europa.

Ná sy terugkeer uit Europa was hy ’n rukkie hulpprediker in die NG gemeente Johannesburg. In Februarie 1891 is hy na die Oranje-Vrystaat waar hy agtereenvolgens predikant was van die gemeentes Vredefort (1891-’97) en Senekal (1897–1905). Kort nadat hy op Vredefort bevestig is, het hy getrou met mej. Hettie Eksteen van die Paarl - ’n knap, toegewyde vrou, wat in latere jare veral bekend was as die ywerige sekretaresse van die Kaaplandse Helpmekaar. Reeds in sy eerste gemeente het daar onder sy kragtige prediking en sieldeursoekende huisbesoek, ’n geestelike herlewing ingetree. Sy agtjarige verblyf in die gemeente Senekal was egter die belangrikste en vrugbaarste van sy hele bediening. Deur sy besliste optrede en onpartydige regsbesef het hy die heersende kerklike en politieke geskille besleg en eenheid en versoening bewerkstellig. Geestelike doodsheid het plek gemaak vir geestelike opwekking, wat sy hoogtepunt bereik het met die Pinksterfees van 1898. In hierdie tyd is hy na bewering in antwoord op die gebed van dr. Andrew Murray van ’n ernstige keelkwaal genees.

Ongelukkig het die Tweede Vryheidsoorlog kort daarna uitgebreek en ’n onverwagte einde aan sy idealistiese voornemens gemaak. Hy het hom geroepe gevoel om die burgers van Senekal na die front te vergesel as veldprediker en later, toe hy besluit om aan die oorlog deel te neem as soldaat, het pres. M.T. Steyn hom as veggeneraal aangestel. Op militêre gebied was hy ’n onverskrokke leier, iemand wat vinnig kon dink en optree. Hy het ook onverbiddelik aangedring op dissipline en onvoorwaardelike gehoorsaamheid. Sy militêre loopbaan, so belowend, is binne ’n jaar beëindig toe hy deur die vyand krygsgevangene geneem is. Die kommando van genl. Prinsloo, onder wie genl. Roux hom ook bevind het, is naby die dorp Fouriesburg deur die vyand vasgekeer, waarop genl. Prinsloo, sonder genl. Roux se medewete, met die vyand onderhandel en sy kommando uitgelewer het aan genl. Hunter. Genl. Roux kon nog ontsnap het, maar het dit sy plig geag om, al was dit bitter teen sy sin, die bevele van sy senior, genl. Prinsloo, te gehoorsaam en die leed van die krygsgevangenes te deel.

Tydens sy maande lange ballingskap op Ceylon het hy hom, ondanks groot persoonlike opofferings, onderskei as ’n sielesorger en kampvegter vir die regte van die verdrukte ballinge. Omdat hy uitgeblink het as ’n Afrikanerleier, was dit geen wonder nie dat leiers soos genl. J.B.M. Hertzog en pres. M.T. Steyn met sy dood telegramme van deelneming gestuur het en die kerk- en volksman dr. J.D. Kestell hom so hoog geroem het op die begrafnis.

Op Ceylon was hy tot ’n geruime tyd ná die vrede in ballingskap. Hy keer terug na Senekal om uit die as van die oorlogsverwoesting op tydelike en geestelike gebied ’n nuwe gemeente op te bou. Met geloofsmoed en deursettingsvermoë het hy ’n begin hiermee gemaak.

Ná die vertrek van die NG gemeente Beaufort-Wes se sesde leraar, ds. Pieter van der Merwe, het die kerkraad nie minder nie as sewe beroepe uitgebring. Die sewende is op 7 September 1905 op ds. Paul H. Roux van Senekal in die Vrystaat uitgebring. Hy is ook ’n paar maande vantevore beroep, maar het toe bedank. Dié keer het hy die beroep aangeneem. Op Vrydag 3 November 1905 is genl. ds. Paul Roux en sy gesin hartlik deur die gemeente verwelkom. Ds. H.J.L. du Toit van die NG gemeente Richmond het die bevestigingsrede uitgespreek.Die volgende leraars het ook aan die plegtigheid deelgeneem: di. G.A. Maeder van Victoria-Wes (die konsulent, wat in 1907 sy emeritaat aanvaar het), P.A. Roux, J.W.L. Hofmeyr en die eerww. H.D. Kretzen en L. Pienaar asook mnre. Lock en Pegram van die plaaslike Engelse gemeenskap. Na aanleiding van die woorde van Josef aan die farao (Gen. 41:15), toe laasgenoemde hom laat roep het om sy drome uit te lê, het ds. Roux, die indrukwekkende prediker wat hy altyd was, ’n treffende intreepreek gelewer. Dit het berus op drie gedagtes: die verwagting enersyds, die onmag andersyds en die uitkoms van Bo. Die nuwe predikant, wat deur die Anglo-Boereoorlog reeds beroemd geword het, het ’n baie gunstige indruk op die gemeente gemaak en almal kon ná die plegtigheid "dankbaar en blymoedig" huiswaarts keer.

Ds. Roux het ’n hele paar nuwighede ingevoer. Hy was ’n groot kindervriend en die eerste Kinderfees is deur hom in April 1907 georganiseer en is daarna (altans in sy tyd) gereeld gehou. Die eerste gedrukte gemeenteprogram is deur hom aan die begin van 1907 uitgegee. Hy was ook die eerste persoon wat die dankofferkaartjie-stelsel hier ingevoer het, ook in 1907. In sy tyd, en wel die jaar vantevore, is daar vir die eerste keer ’n salaris aan die kassier (£20) uitbetaal. Dit was ook ds. Roux wat in September 1906 vir die eerste maal gesangbordjies in die kerk laat aanbring het. Onder sy leiding het die kerkraad in 1906 daartoe oorgegaan om die kerk met gas te verlig. Hierdie asetileen-ligte was ’n groot verbetering op die ou olielampe wat veral sekere dele van die kerk baie swak verlig het. Dit alles bewys die deeglikheid, organisasietalent en die sin vir gesonde vooruitgang van dié predikant. Met sy koms het die gemeente skuld van sowat £5 385 gehad en was dit nie vir sy alte vroeë siekte en dood nie, sou hy seker die skuld so goed as uitgewis het.

Ds. Roux het baie sterk gevoel vir die opvoeding, veral in die praktiese handwerk- en ambagsrigting van die minderbevoorregte volksgenoot. Aangespoor deur die stigting van ’n paar bloeiende spin-en-weefskole in die Vrystaat deur Emily Hobhouse en ander ná die Anglo-Boereoorlog, het hy hom, ongelukkig sonder veel sukses, beywer vir die stigting van ’n soortgelyke skool op Beaufort-Wes. Daar is selfs op rekening van die kerkraad ses spinwiele aangekoop en ’n onderwyseres aangestel, maar die ondersteuning was so swak – slegs vier leerlinge – dat die hele onderneming gestaak en die skool gesluit moes word. Vir hom en sy ander steunpilaar, diaken P. Martin, was dit ’n groot teleurstelling.

Maar veral was ds. Roux ’n vurige sendingman. Hy was deurdring van dié waarheid: “ ’n Gemeente sal leef namate hy sendingwerk doen.” As lid van die Algemene Sendingkommissie het hy hom binne sowel as buite die gemeente vir die sending beywer. Toe daar byvoorbeeld in 1907 en 1908 deur middel van die kruistogte spesiale pogings aangewend is om de sendingfondse te styf, was hy een van die eerste wat sy medewerking aangebied het. Saam met ds. (later prof.) John du Plessis, dr. Andrew Murray en ander het hy ander gemeentes besoek om belangstelling in die sending op te wek en fondse in te samel. So het dr. Murray teen die einde van 1908 ’n sendingkonferensie op Beaufort-Wes belê. Ondanks die knaende droogte wat die distrik toe geteister het (in die tydperk van 1948 en 1962, byvoorbeeld, was die distrik meer as 40 persent van die tyd amptelik ’n droogtegeteisterde gebied), is daar by die Sondagaanddiens nog meer as £100 ingesamel. Dit was op aandrang van ds. Roux dat die kerkraad ’n paar maande daarna die wenslikheid van die aanstelling van ’n eie buitelandse sendeling oorweeg het. (Destyds het "buitelands" verwys na enige plek buite die Kaapkolonie.)

Reeds in 1907 het hy die permanente sendingkommissie uit die kerkraad laat saamstel en in samewerking met die plaaslike sendingvereniging, wat omstreeks 1889 gestig is, het hy uiteindelik die kerkraad beweeg om by wyse van proefneming spesiale geestelik werk onder die skaapherders op die buiteplase te begin (1908). Eers twee jaar later is daarin geslaag om ’n geskikte evangelis, J.J. van Noordwyk, te kry, wat met ’n trapfiets en later ’n motorfiets die skaapwagters en hul gesin op die plase besoek en geestelik bearbei het. Die plaaslike hulpsendingverenigings (Sendingvereniging, Vroue- en Mannesendingbond) het die kerkraad gehelp om die salaris te vind. Hierdie geseënde werk onder plaaswerkers moes ongelukkig met die vertrek van Van Noordwyk in April 1918 gestaak word.

Ds. Roux het hom op Beaufort-Wes sommer dadelik begin beywer vir die opheffing van minderbevoorregte kinders. Dit het 'n verskuiwing van die bestaande Armskool ingesluit. Hiervoor het hy geleentheid gekry toe die Zending Vereeniging in 1906 die skoolraad versoek om die sendingsaal in Donkinstraat te ontruim. Die raad het, hoofsaaklik danksy ds. Roux se bemoeiing, dadelik 'n nuwe skool beplan en op 26 Maart 1907 het die stadsraad toegestem om 'n erf tussen De Villiers- en Brandstraat daarvoor te skenk.

Die skoolraad het op 11 Julie 1907 gevra die onderwysdepartement moet die naam Armskool vervang, maar die versoek is geweier. Tog het die skool toe al by baie mense as die Excelsior-skool bekendgestaan. Die skoolraad het die bouplan in Augustus daardie jaar goedgekeur, maar daar was 'n vertraging by die departement sodat die skoolraad eers op 11 Augustus 1910 in kennis gestel is dat die Kaapstadse argitekte Parker & Forsyth besig was om die plan op te trek. Die firma Graaff's Trust het 'n lening van £1 000 teen 5%-rente aangebied. Die twee argitekte het Beaufort-Wes op 8 September 1910 besoek om die planne voor te lê, wat toe wel goedgekeur is.

Op die skoolraadsvergadering van 8 Junie 1911 is die skielike heengaan van ds. Roux met diepe leedwese te boek gestel. Gedurende sy jare lange lidmaatskap van die raad het hy baie waardevolle diens in belang van die onderwys op Beaufort-Wes gelewer. Ná sy dood het die bouwerk voortgegaan nadat 'n firma van Worcester, Carr & Co., die boukontrak onderteken het. Die ou Armskool is in Desember 1911 gesluit en die Excelsior-skool op 9 November 1912 geopen. Die 68 leerlinge met die opening het binne twee maande tot 118 aangegroei.

Ds. Roux was toe reeds liggaamlik nie meer baie sterk nie en in die bearbeiding van dié groot en uitgestrekte gemeente, wat eers in 1949 in drie verdeel sou word, het hy hulp dringend nodig gehad. Geordende hulppredikers was indertyd egter baie skaars en die kerkraad was maar te dankbaar om uiteindelik die diens te verkry van die evangelis Eksteen, wat sowat twee jaar lank van begin 1907 tot Oktober 1908 die plaaslike leraar bygestaan het en ook baie geseënde werk onder bruin mense op die plase gedoen het. Ná sy vertrek het die kerkraad geruime tyd vrugteloos gesoek na hulppredikers en eers aan die begin van 1911 het hulle daarin geslaag om – tydens die ernstige siekte en latere dood van ds. Roux – die diens te verseker van ds. C.M. Hofmeyr van Njassaland.

Ds. Roux is meer as een maal deur die Kerk op belangrike sendings uitgestuur. Buiten die kruistogte van 1907 en 1908 het hy ook in opdrag van die Ring van Beaufort ’n drie maande lange herderlike besoek aan Duits-Suidwes gebring waar daar toe nog twee gemeentes van die NG Kerk was: Gibeon (later Mariental en Moria (later Otjiwarongo. Albei gemeentes was toe reeds geruime tyd vakant en die geestelike versorging van die 44-jarige leraar en volksman van Beaufort-Wes het in ’n groot behoefte voorsien.

Sy groot liefde vir die sending het die sterk begeerte by hom laat ontstaan om ’n besoek aan die sendingvelde van die Kerk in Midde-Afrika te bring. Op 6 Junie 1910 het hy van sy kerkraad afskeid geneem en in die geselskap van ds. P.K. Albertyn van Graaff-Reinet na Njassaland vertrek. Dit was op dié reis dat die ongeluk van sy lewe hom getref het, die steek van die gevreesde tsetsevlieg was gevolg waarvan hy in Augustus die gevaarlike slaapsiekte opgedoen het. Vir sy eggenote en gemeente was hierdie treurmare ’n ontsettende skok. Op Mvera is ds. Roux in ’n uiters bedenklike toestand etlike maande lank verpleeg deur ds. Willie Hofmeyr en sy personeel. Van hier het hy hartroerende briewe aan sy gemeente stuur. Die kerkraad besluit in Oktober dat hy hom “verantwoordelik stel vir alle billike onkoste in verband met die betreurde siekte van ds. Roux en benoem die dorpskerkraadslede as ’n kommissie om handelend op te tree en te besluit wie om te stuur om ds. Roux te gaan haal, ’n geneesheer of vriend”.

Teen die middel van daardie maand het mev. Roux self na Njassaland vertrek om haar siek eggenoot te gaan verpleeg en, indien moontlik, terug te bring na sy vaderland. Eers teen Kersfees kon sy die terugreis met hom waag. Met sy aankoms op Beaufort-Wes in sy ou gemeente was daar ’n groot skare vriende en belangstellendes om hom op die stasie te kom verwelkom en langs die strate het oral rye mense gestaan. In die pastorie is ’n dankstond gehou en daar was dan ook ’n (tydelike) opflikkering. Maar kort voor lank het dit sterk afgeneem. Dis toe dat ds. Roux besluit het om alle mediese hulp te staak en sy vertroue op die “hemelse Geneesheer” alleen te stel. Aan een van sy vriende het hy geskryf: “Kom ik om, zo kom ik om.” Op 8 Junie 1911 is hy dan ook ná ’n smartlike lyding van tien maande oorlede.

Ds. Paul H. Roux se begrafnis is op Sondag 11 Junie 1911 om kwart oor die drie die middag gehou. Uit die verslag in die plaaslike "Courier" en die gedrukte begrafnispamflet blyk dit dat dit ’n indrukwekkende plegtigheid moes gewees het. Die begrafnisstoet het die pastorie reeds om drie-uur verlaat. Vooraan was die draers en die slipdraers, gevolg deur die naasbestaandes, leraars en sendelinge van die NG Kerk, rustende kerkraadslede, die magistraat, lede van die Parlement, afdelingsraad, munisipaliteit, mediese fakulteit, skoolrade, lede van die gemeente, Sondagskoolkinders en ander belangstellendes. Die kerkgebou was veels te klein om die skare van sowat 2 300 te bevat.Die preekstoel, die galerye en die voorste banke was met roufloers bedek. Voor die preekstoel, waar die prediker sowat vyf jaar lank sulke sielsdeursoekende boodskappe gelewer het, het sy lyk in die doodskis gelê. In die roudiens en by die graf het onder andere di. G.J. Hugo (toe van die NG gemeente Colesberg en later die bekende moderator van die NG Kerk), R.D. MacDonald (voorsitter van die Ring van Beaufort) en H.J.L. du Toit (NG gemeente Richmond) treffende huldeblyke gebring aan die ontslapene as “ ’n besondere gawe van God aan ons Kerk en volk”.

Ds. Hugo het gesê: "Ons wil nie sê dat die oorledene volmaak was, dat hy alle moontlike kristelike deugde besit het nie, maar ons wil ag gee op sy kenmerke, en as ons sy deugde in aanmerking neem, dan sê ons met vrymoedigheid dat hy 'n "goeie" man was … Hy was vroom, en daarby was ook 'n skoon karakter. Ek het die voorreg gehad om in baie noue aanraking met hom te kom – vier jaar lank het ons saam in een kamer op Stellenbosch loseer, toe ons die Kweekskool bygewoon het en ek het ruim geleentheid gehad om die man aan sy dade en woorde te leer ken … G'n vuile rede was ooit op sy lippe nie. Nooit het hy gedink aan iets wat vuil is nie. Onbehoorlike familiêriteit was by hom verag, gevrees. Hy was in alles rein … Hy het geen moeilikheid ontsien in die volbrenging van sy werk nie. Hy het eers na die bron gegaan – Gods Woord – en dan, wanneer hy oortuig was van wat hy behoort te doen, was hy gereed om te getuig en te spreek. Daar was by hom g'n mensevrees nie. Dit is getoon deur sy gedrag in die Vrystaat, toe hy die vrymoedigheid gehad het om sekere hoë amptenare oor hul handelswyse te berispe; hy het die manlikheid gehad om die saak per brief onder hul aandag te bring, en toe later, toe hy hul ontmoet het, hulle om hul gedrag te veroordeel. Van hom was dit waar dat hy God gevrees het meer dan die mense – liewer sy beste vriende teenoor hom gekamp dan God ..."

"De Senekal en Distriks Vertegenwoordiger" het op 23 Junie 1911 onder meer berig (vrylik uit die Hollands vertaal): "Paul Roux was 'n man met 'n ernstige, ywerige en baie beminlike geaardheid. Wat hom die meeste gekenmerk het, was sy blakende opregtheid, sy beslistheid van karakter en die moed waarmee hy sy gevoelens uitgespreek het. 'n Geleerde was hy nie; maar vanweë sy eenvoudige en ernstige karakter het hy sy woorde altyd 'n diep indruk gemaak en het mense graag na sy preke geluister … Ons sal nie gou gewoond raak aan die gedagte dat hy nie meer daar is nie, hy die hartlike, beminlike, rondborstige, getroue vriend en leraar."

Op ’n spesiale vergadering vier dae ná sy dood neem die kerkraad die volgende besluit (uit die Hollands vertaal): “Die kerkraad wens hiermee te boek te stel sy hoë waardering van die werk vir die gemeente deur haar leraar, ds. Paul H. Roux, en druk hiermee sy baie diepe droefheid uit oor die betreurde afsterwe op Donderdag 8 Junie 1911 van die so opreg geliefde en geëerde dienskneg van die Here … Ons is verstom, maar ons sal ons mond nie oopmaak nie, want die Here het dit gedoen. In hom verloor ons ’n man wat sy volk, sy Kerk en sy Heer innig liefgehad het. ’n Man van grote krag en beslistheid en van veel gebed. ’n Goeie man, vol van die Heilige Gees en die geloof. ’n Man wat vir sy kerkraad en sy gemeente geleef het – en gesterf het. Hy was ’n gawe van God aan ons. Met gebroke hart dank ons die Here inniglik vir sy gawe. Die Here het gegee, en die Here het geneem: die Naam van die Here sy geloof. Ons sal hom nooit vergeet nie.”

’n Paar jaar later is die stoflike oorskot van ds. Roux herbegrawe binne die kerkterrein en ’n gepaste naaldvormige gedenksteen ter ere van hom daar deur die kerkraad laat oprig. Op 10 Julie 1915 is hierdie gedenkteken in die teenwoordigheid van ’n groot skare deur ds. J.D. Kestell onthul. Die in 1918 gestigte dorp en gemeente Paul Roux in die Vrystaat bestendig ook die geseënde nagedagtenis van dié merkwaardige man.

Ds. J.D. Kestell skryf in sy voorwoord van A.M. Heyns se boekie "Lewenskets van generaal ds. Paul Roux" (sonder jaartal) dat wanneer hy aan ds. Roux dink, "dan rys daar voor my gees op die beeld van 'n man van vaste oortuiging. Ek sien voor my die verpersoonliking van beslistheid en vasberadenheid. Hy was een wat snel kon dink. Hy het dadelik gesien wat die weg was wat hy moes inslaan en hy het dit nie alleen gesien nie – hy het ook dadelik die voet daarop gesit en daarop voortgewandel. Die moed het hom nooit hierin ontbreek nie. As daar op sy pad teenspoed was, het hy hom nie daaroor verontrus nie. Inderdaad hy het teenstand verwelkom. En dit omdat hy van nature 'n stryder was. Hy was altyd in sy element as hy in 'n goeie stryd gewikkel was. Die stryder en die werker is nie dikwels in een mens verenig nie. Maar Paul Roux was stryder sowel as werker. Hierdie vereniging van eienskappe het gedurig voor die oog gekom in sy lewe."




</doc>
<doc id="57327" url="https://af.wikipedia.org/wiki?curid=57327" title="Politieke party">
Politieke party

'n Politieke party is 'n politieke organisasie wat poog om die regering se beleid te beïnvloed, gewoonlik deur hul eie kandidate daar te stel en te wedywer vir stemme en regeringsposte. Politieke partye neem gewoonlik deel aan verkiesingsveldtogte, opvoedkundige uitreik- en protesaksies en gee sodoende uitdrukking aan die ideologie of visie van die party. Partye vorm ook soms koalisies waartydens hulle saamwerk om 'n gemeenskaplike doelwit te bereik (soos om te verhoed dat 'n groter party 'n meerderheid verkry). 'n Politieke party word gevorm deur mense wat ooreenstem met 'n aantal politieke beginsels, hoewel daar min partye is waar alle lede saamstem oor al die beginsels.

Hoewel dit teenswoordig dikwels die geval is, is politieke partye nie 'n voorwaarde vir die funksionering van 'n parlementêre stelsel nie. Waar die parlementariërs voorheen onafhanklik gewerk en verenig het in informele alliansies en verkiesingsverenigings, het daar verskeie groot politieke partye daarna ontstaan. In baie demokratiese lande, waaronder Suid-Afrika, is dit gebruiklik vir persone wat politieke funksies uitvoer om lede te wees van 'n politieke party. Maar dit is nie altyd die geval nie. In diktature en eenparty-state het die dominante politieke party 'n ander funksie as in 'n demokrasie, terwyl 'n politieke opposisie gewoonlik ontbreek of ondergronds funksioneer.

Alhoewel historici soms praat van partye in die klassieke oudheid, middeleeue of vroeë moderne tye, was dit nie partye nie, maar bloot faksies volgens hedendaagse konsepte. Die onderskeid tussen hierdie twee tipes groeperings is gemaak deur die Engelse parlementariër Henry St John, 1ste burggraaf Bolingbroke (vroeë 18de eeu), vir wie 'n faksie 'n sekere belang gedien het, maar 'n party die nasionale belang.

Bolingbroke het steeds gevoel dat partye tydelike groepe moet wees wat bedoel is om wanbestuur deur die koning of regering reg te stel. Die idee van 'n permanente politieke party dateer terug na Edmund Burke (tweede helfte van die 18de eeu), wat die kriterium aanvaar het van 'n nasionale belang (of 'n visie daarvan) van Bolingbroke oorneem.

Die konserwatiewe Burke was amper alleen in sy positiewe siening van partye en partyvorming. Volgelinge van die ander twee groot strome van sy tyd, die liberale en die radikale demokrate, het politieke organisasies gewantrou. Die liberale was bang vir partye omdat hulle soms die (arm) meerderheid sou verteenwoordig, teen die belange van die (ryk) minderheid. Die liberale staatsgeleerdes het dus grondwette ontwerp met spesiale regulasies (soos die Amerikaanse ""checks and balances"") om party en meerderheidsvorming so moeilik as moontlik te maak. Vir die radikale demokrate was die teenoorgestelde beswaar waar: hulle was bang dat die partye in die weg van die eenheid van die volk sou kom en die "volk se wil" sou versplinter.

Dit het tot die middel van die 19de eeu geduur voordat partye ontstaan het wat voldoen aan die betekenis wat Burke gestel het. Die eerste het in die Verenigde Koninkryk voorgekom, waar die Tories en Whigs partyvorming rondom daardie tyd begin het. Albei het destyds uit lang bestaande politieke strome ontstaan.

Volgens baie politieke wetenskaplikes speel politieke partye 'n baie belangrike rol in moderne verteenwoordigende demokrasieë. Politieke partye het 'n belangrike funksie in verkiesings en in die formulering en implementering van regeringsbeleid.

Tydens verkiesings mobiliseer politieke partye die burgers om deel te neem aan die demokratiese proses
, sowel as vir lede en simpatiseerders om deel te neem aan die verkiesingsveldtog. Deur die verskillende duidelike veltogte en konsekwente posisies in te neem, kan politieke partye dit makliker maak vir kiesers om standpunte oor politieke kwessies in te neem en 'n keuse te maak in verkiesings. Mense kan die party volg wat volgens hulle die beste hul belang verteenwoordig. Politieke partye bied ook kiesers inligting oor politieke kwessies. Hulle bring sekere kwessies onder die aandag van die kiesers en probeer om hulle te oortuig om sekere standpunte in te neem. 

Politieke partye stel die kandidate en die verkiesingsprogram vir verkiesings vas. Hulle het byvoorbeeld 'n baie belangrike rol in die bepaling van die politieke leierskap. In bykans alle kontemporêre demokrasieë is die belangrike politici lede van 'n politieke party. Benewens die keuse van politieke leiers, het partye 'n belangrike rol in die sosialisering en opvoeding van politieke leiers. Baie politici het 'n agtergrond in die interne party organisasie van 'n party, soos in 'n politieke jeug organisasie. Politieke partye gee 'n stem aan die politieke belange van die groepe wat hulle verteenwoordig. Politieke partye verskil van belangegroepe, wat ook 'n stem gee aan sekere belange deurdat hulle verskillende belange in hul kiesprogram het. Eenvraagstuk-partye rig juis hul belangstelling op een belang en verskil so sterk van ander partye.

Na die verkiesing probeer politieke partye hul verkiesingsprogramme omskep in beleid. Hulle het byvoorbeeld 'n belangrike rol in die bepaling van beleidsdoelwitte van die regering. Hulle doen dit deur 'n regering te vorm wat op 'n meerderheid van die parlement kan reken ter ondersteuning van sy beleid voorstelle. Sodra 'n party 'n meerderheid in die parlement het, kan dit 'n eenparty-regering vorm. As meer partye nodig is vir 'n politieke meerderheid, kan 'n koalisie gevorm word of 'n minderheidskabinet. Benewens die partye wat aan die kabinet deelneem, is daar byna altyd partye wat die opposisie vorm. Hulle kan dus alternatiewe bied en kritiseer die regering se beleidsdoelwitte. Deur saam te werk in 'n politieke groep, met fraksiedissipline en politieke groepspesialiste, kan parlementariërs die wetgewende proses doeltreffender maak. Aangesien ministers feitlik altyd partypolitici is, kan partye beheer oor die manier waarop die regering se beleid geïmplementeer word, behou. Politieke partye word dus polities verantwoordelik vir die uitgevoerde beleid. Sodoende kan by die volgende verkiesing, die partye wat die regering gevorm het, mee afgereken word of beloon word deur die kiesers oor die uitgevoerde beleid. 

Hierdie funksies verteenwoordig die ideale tipes en partye kan hierdie funksies in verskillende mate in die praktyk uitvoer.



</doc>
<doc id="57328" url="https://af.wikipedia.org/wiki?curid=57328" title="Andrew Gilbert Wauchope">
Andrew Gilbert Wauchope

Andrew Gilbert Wauchope (5 Julie 1846, Niddrie, Midlothian, Skotland – 11 Desember 1899, Magersfontein) was 'n Britse soldaat. In 1860 sluit hy by die Britse vloot aan as 'n seekadet en kry 'n oorplasing na die Britse Leër ses jaar later. Hy doen diens in die Ashanti Oorlog (1873–1874), die Egiptiese Oorlog van 1882 by Tel-el-Kebir. Hy doen ook mee aan die Nylekspedisie van 1884–1885 waar hy ernstig gewond word; sy derde wond tydens gevegte. Hy doen ook diens in Soedan in 1898. Hy arriveer in Suid-Afrika as 'n Generaal-majoor en was in bevel van die "Highland Brigade". Hy sneuwel tydens die Slag van Magersfontein op 11 Desember 1899.




</doc>
<doc id="57329" url="https://af.wikipedia.org/wiki?curid=57329" title="Rykie van Reenen">
Rykie van Reenen

Rykie van Reenen (1923 - 2003) was een van die grootste Afrikaanse joernaliste van die tweede helfte van die twintigste eeu.

Rykie van der Byl van Reenen is op 31 Desember 1923 op die plaas Waterkloof in die distrik Darling aan die Weskus gebore. Aan die Universiteit van Stellenbosch behaal sy die B.A.-graad met Afrikaans, Engels en Latyn en ‘n M.A.-graad in Engels, almal met onderskeiding.

In 1945 tree sy as joernalis in diens by Die Burger en word daar ‘n baanbreker vir die vrou (en veral die Afrikaanssprekende vrou) in die joernalistiek. Alhoewel sy aanvanklik haar beperk het tot vrouesake, het sy mettertyd politieke en sosiale kommentaar gelewer. Veral deur haar bydraes tot die rubriek Van Alle Kante (waar sy in die voetspore van C.J. Langenhoven gestaan het) het sy bekendheid verwerf. In 1965 aanvaar sy ‘n betrekking by die Johannesburgse Afrikaanse dagblad Beeld. Haar rubriek Randakker verskyn in Beeld en later in die Sondagblad Rapport. ‘n Keur uit haar rubrieke is in 1980 gepubliseer onder die titel Op die Randakker. Tydens die Jom Kippoer-oorlog in 1967 maak sy naam as oorlogskorrespondent. Nasionale Pers se direksie bevorder haar tot assistentredakteur van "Rapport" en word so die eerste vrou in die land in die joernalistiek in so ‘n hoë pos.

Om gesondheidsredes tree sy in 1980 af en vestig haar op Yzerfontein, naby haar geboorteplek. Sy beperk hierna haar skryfwerk hoofsaaklik tot resensies. Op 28 Desember 2003 sterf sy in haar aftreehuis.





</doc>
<doc id="57330" url="https://af.wikipedia.org/wiki?curid=57330" title="Pierre van Ryneveld">
Pierre van Ryneveld

Generaal Sir Hesperus Andrias van Ryneveld (bekend as Pierre van Ryneveld) KBE, CB, DSO, MC (2 Mei 1891 - 2 Desember 1972) was 'n Suid-Afrikaanse militêre bevelvoerder en vlieënier. Hy was die stigtersbevelvoerder van die Suid-Afrikaanse Lugmag. 

Hy is op 2 Mei 1891 in Senekal, Vrystaat gebore. Hy studeer aan die Grey-kollege, Bloemfontein. Hy sluit hierna aan by die pasgestigte Unie-Verdedigingsmag en gaan studeer aan die "Imperial Staff College" in Engeland. Tydens die Eerste Wêreldoorlog veg hy in Frankryk en die Midde Ooste; eers saam met die "Royal North Lancashire Regiment" en toe van April 1915 af by die "Royal Flying Corps".Vir sy diens in die oorlog is die Distinguished Service Order en Military Cross aan Van Ryneveld toegeken. Voorts is hy genoem in militêre kabels en het die Chevalier van die Legion of Honour van die Franse regering ontvang. 

Na die oorlog is Van Ryneveld deur die Eerste Minister Jan Smuts na Suid-Afrika teruggeroep om die Suid-Afrikaanse Lugmag (SALM) te stig. Hy word beroemd vir sy historiese vlug in 1920 vanaf Londen na Kaapstad via Kaïro. In 1920 het "The Times" 'n prys van £ 10,000 aangebied vir die eerste vlieënier om van Londen na Kaapstad, Suid-Afrika, te vlieg. Genl. Smuts wou dat Suid-Afrikaanse vlieëniers hierdie roete eerste vlieg en het daarna die aankoop van 'n Vickers Vimy, G-UABA, genaamd "Silver Queen", teen 'n koste van £ 4,500 gemagtig. Sir C.J. Quinton Brand het hom op hierdie vlug vergesel. Hy word direkteur van Lugdienste vir Suid-Afrika in 1920,en dit tot 1933 bestuur. In die tyd was hy ook Kommandant van die Suid-Afrikaanse Militêre Kollege in 1929 en Voorsitter van die Burgelike Lugvaartraad in 1931. In 1933 hy as hoof van die algemene personeel van die Unie-weermag bevorder is. Vir die volgende vier jaar het die SALM egter onder Van Ryneveld se direkte beheer gebly, aangesien niemand tot 1937 as die Lugmag se direkteur aangestel is nie. Hy was die hoof van die Generale Staf onder genl. Jan Smuts tydens die Tweede Wêreldoorlog. Hy tree in Mei 1949 af.

Die Pretoria-voorstad van Pierre van Ryneveldpark is in sy eer benoem en die lughawe net noord van Upington in die Noord-Kaap word ook vernoem na Van Ryneveld. Sir Pierre van Ryneveld Hoërskool is in Kempton Park, Gauteng. Die SALM se jaarlikse lugkrag-simposium, staan bekend as die Sir Pierre Van Ryneveld-lugkrag-simposium.




</doc>
<doc id="57331" url="https://af.wikipedia.org/wiki?curid=57331" title="Agra">
Agra

Agra (Hindi: आगरा, Oerdoe: آ گرہ, uitgespreek /ˈɑːɡrə/) is 'n groot stad in die Indiese deelstaat Uttar Pradesh. Die stad is ook die tuiste van die Taj Mahal langs die Yamunarivier. In 2010 het die stad 'n bevolking van sowat 1,7 miljoen gehad.



</doc>
<doc id="57332" url="https://af.wikipedia.org/wiki?curid=57332" title="Sonneberg">
Sonneberg

Sonneberg is 'n stad in die Duitse deelstaat Thüringen. In 2011 het die stad 'n bevolking van 22 222 gehad.


</doc>
<doc id="57333" url="https://af.wikipedia.org/wiki?curid=57333" title="Supervulkaan">
Supervulkaan

Supervulkane is die grootste bekende vulkane wat in teenstelling met "gewone" vulkane vanweë die afmetings van hul magmakamer geen vulkaankeëls tydens uitbarstings vorm nie, maar reusagtige caldera's (kraters) in die grond agterlaat. Die volume van hul uitwerpsel kan groter as 1 000 kubieke kilometer wees.

Supervulkane vorm indien die magma van 'n sogenaamde warmkol ("hotspot") na die aardkors opstyg sonder om na die oppervlak deur te breek. Druk begin in die groot en groeiende magmakamer opbou totdat die kors dit nie langer kan weerstaan nie. Supervulkane kan ook op plekke ontstaan waar twee van die Aarde se tektoniese plate teen mekaar skuur (soos in die geval van Toba, Indonesië) of naby warmkolle ("hotspots" op een van die vastelande, soos in die geval van die Yellowstone-supervulkaan in die Verenigde State).

Die laaste uitbarsting van 'n supervulkaan het sowat 23 000 jaar gelede in die Taupomeer-gebied in Nieu-Seeland plaasgevind. Hierdie soort uitbarstings sal uitgestrekte gebiede met lawa en vulkaniese as bedek en groot hoeveelhede swaeldioksiedgas vrystel wat tot globale klimaatveranderinge (soos 'n kouetydperk of vulkaniese winter) en die uitwissing van talle dier- en plantspasies kan lei. Voedseltekorte as gevolg van dié soort natuurramp sal die ganse mensdom kan bedreig.



</doc>
<doc id="57334" url="https://af.wikipedia.org/wiki?curid=57334" title="National Geographic Society">
National Geographic Society

Die National Geographic Society (NGS) is een van die wêreld se grootste nie-winsgewende wetenskaplike en opvoedkundige instellings. Die vereniging, wat oorspronklik ter bevordering van aardrykskunde in die lewe geroep is en sy hoofkwartier in Washington, DC in die Verenigde State het, het ook belangstelling in argeologie en natuurwetenskappe, bevorder die bewaring van die natuur en historiese erfenis, en stel belang in wêreldkultuur en -geskiedenis. 

Die kenteken van die NGS is 'n geel portretraam wat ook op die voorblaaie van sy tydskrif "National Geographic Magazine" verskyn en eweneens as kenteken van sy televisiekanaal gebruik word.

Die National Geographic Society (NGS) is oorspronklik as 'n klub vir 'n elitêre groep van akademici en welvarende patrone met belangstelling in reis gestig. Op 13 Januarie 1888 het 33 ontdekkingsreisigers en wetenskaplikes in 'n privaat klub, die "Cosmos Club" wat destyds op Washington se Lafayette-plein geleë was, vergader om 'n "vereniging vir die uitbreiding en verspreiding van geografiese kennis" in die lewe te roep.

Ná die opstelling van sy statuut en organisasiestruktuur is die NGS twee weke later op 27 Januarie geïnkorporeer. Gardiner Greene Hubbard was die vereniging se eerste voorsitter wat ná 'n ampstermyn van nege jaar in 1897 deur sy skoonseun Alexander Graham Bell opgevolg is. Bell se skoonseun Gilbert Hovey Grosvenor is in 1899 as die eerste voltydse redakteur van die vereniging se tydskrif, "National Geographic", benoem en het dié amp meer as 'n halfeeu tot en met 1954 beklee, terwyl ook ander lede van die Grosvenor-familie sedertdien belangrike poste in die organisasie gevul het. 

Dit was Bell en Gilbert Hovey Grosvenor wat lidmaatskap in die NGS as die vereniging se sentrale bemarkingswerktuig met groot sukses ingespan het en ook 'n baanbrekersrol gespeel het by die gebruik van foto's as narratiewe element in tydskrifte.


</doc>
<doc id="57336" url="https://af.wikipedia.org/wiki?curid=57336" title="Rietpoort">
Rietpoort

Rietpoort is 'n klein sendingnedersetting in die Wes-Kaap, Suid-Afrika. Die nedersetting lê bykans op die grens met die Noord-Kaap in die Namakwalandstreek. Rietpoort word met 'n gruispad met Bitterfontein, sowat 25 km oos, verbind.

Die dorpie is gestig deur vader Cornelius van't Westeinde wat in 1913 vanaf Nederland hier aangekom het. Die eerste 18 maande het hy in 'n grot gewoon en dienste in die ope lug gehou. Die katedraal is ingewy op 12 Desember 1937.

Vandag is die dorpie 'n omvattende sendingstasie van die Rooms-Katolieke Kerk, kompleet met katedraal en hospitaal. Satellietstasies is opgerig by Putsekloof, Molsvlei en Lepelsfontein.




</doc>
<doc id="57338" url="https://af.wikipedia.org/wiki?curid=57338" title="Beleg van Kimberley">
Beleg van Kimberley

Die Beleg van Kimberley het vanaf 14 Oktober 1899 tot 15 Februarie 1900 geduur tydens die Tweede Vryheidsoorlog. 

Die Transvalers het Kimberley as 'n ernstige bedreiging vir hul sekuriteit gesien op hul wesgrens. Hulle het onmiddellik begin om die stad te isoleer deur eerstens al die spoorverbindings noord en suid van die stad te beset en alle Britse voorposte te verdryf. Op 4 November 1899 het kommandant CJ Wessels die oorgawe van die stad van kolonel Robert Kekewich geëis. Kekewich was in bevel van die garnisoen van 4000 man. Uiteraard het Kekewich geweier en die beleg het begin; drie weke na die begin van die oorlog.

Omrede Kimberley in oop terrein geleë is, was 'n gekonsentreerde aanval moeilik uitvoerbaar. Die Boere het egter so nou en dan die dorp bestook met hulle Long Tom-kanon. Die Boere se kanon was by Carter's Ridge, 'n plaas wes van Kimberley, opgestel. In antwoord op die Long Tom het die werkswinkels van die De Beersmyn binne 24 dae hulle eie kanon gebou. Hulle het die kanon Long Cecil genoem en die kanon kon missiele van 12 kg oor 'n afstand van 7 km skiet. Die kanon is deur 'n Amerikaanse Ingenieur, George Labram, ontwerp. Labram is later self op slag dood toe 'n voltreffer die Grand Hotel getref het. Cecil John Rhodes was een van die mense wat vasgekeer was in Kimberley. 

Die beleërde garnisoen het slegs by een geleentheid probeer om uit te breek. Op 25 November 1899 het 'n kompanjie onder bevel van majoor Henry Scott-Turner die Boerelinie bestorm. In die geveg het 22 Britse soldate gesterf met inbegip van Scott-Turner self.

Die dorp is eers op 15 Februarie bevry toe generaal John French die dorp binnegery het om die beleg amptelik op te hef. Die Britte was vertraag in hulle opmars as gevolg van Boere weerstand. Gevegte by Belmont, Graspan, Modderrivier en Magersfontien het die Britse opmars vertraag.



</doc>
<doc id="57339" url="https://af.wikipedia.org/wiki?curid=57339" title="Slag van Ingogo">
Slag van Ingogo

Die Slag van Ingogo het plaas gevind op 8 Februarie 1881 tydens die Eerste Vryheidsoorlog tussen Britse en Boeremagte. Ingogo staan ook bekend as Skuinshoogte.

Die Britse magte was onder bevel van luitenant-kolonel Ashburnham en die Boeremagte onder bevel van kommandant Nicolas Smith. Die Britse verliese was 7 offisiere en 69 soldate met 3 offisiere en 64 soldate gewond. Aan Boerekant was slegs 8 dood en 6 gewond.



</doc>
<doc id="57346" url="https://af.wikipedia.org/wiki?curid=57346" title="Joseph Goebbels">
Joseph Goebbels

Joseph Goebbels (* 29 Oktober 1897 in Rheydt as "Paul Joseph Goebbels"; † 1 Mei 1945 in Berlyn) was een van die bekendste en invloedrykste Duitse politici in die tyd van die Nasionaal-Sosialisme en een van Adolf Hitler se naaste vertrouelinge.

As "Gauleiter" (plaaslike partyleier) van Berlyn ('n amp wat hy sedert 1926 beklee het) en as "Reichspropagandaleiter" het hy vanaf 1928 'n beslissende rol by die Nasionaal-Sosialistiese Duitse Werkersparty (NSDAP) se uitbreiding in die laaste fase van die Republiek van Weimar gespeel. Tussen 1933 en 1945 het hy as ryksminister vir volksvoorligting en propaganda en as leier van die "Reichskulturkammer" gefungeer. Sodoende was hy in staat om die Duitse perswese, uitsaaidienste, rolprentvervaardiging en die hele kultuurbedryf in die gees van die Nasionaal-Sosialisme te herorganiseer.

Met sy doeltreffende propaganda het Goebbels 'n breë massa van die Duitsers aangespreek en groot geesdrif vir Hitler en sy Nasionaal-Sosialistiese gedagtes gewek. Tydens die Tweede Wêreldoorlog was hy mede-verantwoordelik daarvoor dat die bevolking selfs ná die strawwe wending van die oorlog laat in 1942 steeds bereid was om Hitler se doelwitte te steun. As gevolmagtigde vir die totale oorlogsinspanning het hy vanaf Julie 1944 daarvoor gesorg dat nog eens honderdduisende weerbare mans tot krygsdiens opgeroep is.

Met sy anti-semitiese propaganda het Goebbels die pad vir die moord op ses miljoen Europese Jode berei en die pogroms ontketen wat op 9 November 1938 dwarsoor Duitsland plaasgevind het. Tydens die oorlog het steeds weer die deportasie van Joodse burgers geëis, selfs al het hy geweet dat hulle na verdelgingskampe vervoer is.

Sy uitvoerige dagboeke, wat hy vanaf 1924 tot en met die dag van sy selfmoord in 1945 gehou het, word as 'n belangrike bron vir die geskiedenis van die NSDAP en die Derde Ryk beskou.


</doc>
<doc id="57347" url="https://af.wikipedia.org/wiki?curid=57347" title="Henry Barnato">
Henry Barnato

Henry Barnato was 'n mynmagnaat en die broer van Barney Barnato. Hy is gebore in Londen in 1850 en arriveer saam met sy broer in Suid-Afrika in 1871. Saam het hulle groot rykdomme opgebou in die diamantveld by Kimberley. Henry was die rykste van die twee. Hy het teruggekeer na Engeland en het 'n renperd eienaar geword. Hy is oorlede in 1908 en het 'n boedel van ₤5 800 000 nagelaat.



</doc>
<doc id="57348" url="https://af.wikipedia.org/wiki?curid=57348" title="Barney Barnato">
Barney Barnato

Barney Barnato was 'n mynmagnaat (Randheer) wat sy fortuin gemaak het in Suid-Afrika tydens die diamant- en goudstormlope. Barney is gebore in 1852 in Londen as Barnett Isaacs en was die seun van 'n kroegbaas in die Ooseinde. Hy word 'n verhoogkunstenaar en bokser saam met sy broer, Henry onder die naam Bernato. Hy volg sy broer in 1873 na Suid-Afrika. Hulle werk in Kimberley as delwers, diamantkopers, spekulante en word skatryk. Hulle was in beheer van verskeie belangrike myne en kom in aanraking met Cecil Rhodes. Na 'n stryd vir die beheer van die diamantveld volg 'n samesmelting van belange in 1888. Barney word 'n lewenslange president van De Beers Consolidated Mines.

Van 1889 tot 1897 verteenwoordig hy Kimberley in die Kaapse parlement. Na die ontdekking van goud verhuis hy na Johannesburg en stig die maatskappy "Johannesburg Consolidated Investment" in 1889. Hy het 'n senuwee-ineenstorting gekry en in 1897 pleeg hy selfmoord deur oorboord te spring op een van sy seereise tussen Kaapstad en Southampton. Sy boedel was gewaardeer teen net minder as ₤ 1 000 000.



</doc>
<doc id="57349" url="https://af.wikipedia.org/wiki?curid=57349" title="Augur">
Augur

Die augur (in Afrikaans soms ook ougur gespel) was 'n godsdienstige beampte in antieke Rome wat deur die staat of familiehoofde (die "patres familias") voor enige belangrike besluitneming geraadpleeg is om vas te stel of dit in ooreenstemming met die wil van die Gode was. Dié wil is geopenbaar deur natuurtekens, veral die gedrag van voëls: of hulle in swerms of alleen gevlieg het, watter klanke hulle in vlug geuiter het, die rigting van hul vlug en die soort waartoe hulle behoort het. 

Die waarneming en interpretasie van sodanige tekens het bekend gestaan as die "neem van die "auspicium"." Hierdie plegtigheid en die optrede van die augur het sentraal gestaan tot enige gewigtige onderneming in die Romeinse samelewing — publiek of privaat — insluitend sake aangaande oorlog, handel en religie. 

Die Romeinse historikus Livius beklemtoon die belang van die augurs: "Wie weet dan nie dat hierdie stad gestig is slegs ná die neem van die "auspicium" nie, dat alles in oorlog en in vrede, tuis en buitelands, slegs ná die neem van die "auspicium" onderneem is nie?"



</doc>
<doc id="57350" url="https://af.wikipedia.org/wiki?curid=57350" title="Voorbode">
Voorbode

'n Voorbode (ook genoem 'n "omen" of "voorteken") is 'n fenomeen wat na iemand se oortuiging die toekoms sou voorspel, en dikwels die aanbreek van verandering sou aandui. Alhoewel die woord "voorbode" gewoonlik ontdaan is van 'n implikasie van die aard van die verandering, en gevolglik 'n "goeie" of "slegte" uitkoms kon aandui, word die term meer dikwels in 'n behoedende of onheilspellende hoedanigheid gebruik.

Antieke Romeinse religie het twee onderskeibare soorte wiggelaars as ampsdraers gehad. Die augurs het die vlug van voëls uitgelê, terwyl die haruspeks staatgemaak het op diereofferhandes, ten einde die karkas se binnegoed te bekom, wat vir wiggelary aangewend is.



</doc>
<doc id="57351" url="https://af.wikipedia.org/wiki?curid=57351" title="Tripura">
Tripura

Tripura (Bengaals: ত্রিপুরা) is 'n klein deelstaat in verre-oostelike Indië. Die hoofstad en grootste stad van die deelstaat is Agartala (367 822 inwoners in 2004).



</doc>
<doc id="57353" url="https://af.wikipedia.org/wiki?curid=57353" title="Wiggelary">
Wiggelary

Wiggelary (ook genoem waarsêery, voorspelkuns of divinasie, uit Latyn "divinare" "om voortydig te sien, om deur 'n god geinspireer te word", verwant aan "divinus", goddelik) is die poging om insig te verkry in 'n vraagstuk of omstandigheid by wyse van 'n gestandaardiseerde proses of ritueel. Dit vorm 'n integrale deel van toordoktery, en word reeds duisende jare lank in verskillende vorme gepraktiseer. Wiggelaars ontleen hul interpretasies van hoe 'n navraer voortaan moet optree deur die lees van tekens, gebeure, of omens, of deur oënskynlike kontak met 'n bonatuurlike agent, wat merendeels as 'n engel of 'n god beskryf word, alhoewel Christene, Jode en Moslems dit as 'n gevalle engel of demoon sou beskou. Wiggelary kan gesien word as 'n stelselmatige metode waardeur skynbaar onverwante, willekeurige fasette van die ervaringswêreld so gestruktureer word dat dit insig sou verskaf in die betrokke probleem. Indien 'n onderskeid getref sou kon word tussen wiggelary en fortuinvoorspelling, sou wiggelary 'n formele of rituele, en dikwels sosiale karakter openbaar, gewoonlik in 'n religieuse konteks, soos waarneembaar is in tradisionele Afrikamedisyne; terwyl fortuinvertellery 'n meer alledaagse praktyk vir persoonlike doeleindes is. Spesifieke wiggelpraktyke wissel na gelang van die kultuur en geloof.

Wiggelary word dikwels deur skeptici verwerp, insluitend die wetenskaplike gemeenskap, as synde niks meer as bygelowigheid nie: in die 2de eeu het Lucianus 'n pittige opstel gewy aan die loopbaan van 'n swendelaar, "Alexander die valsprofeet", wat opgelei is deur "een van diesulkes wat gelukbringers, wonderwerkende towerspreuke, amulette vir jou liefdesverhoudings, onheil op jou vyande, onthulling van versteekte skatte, en benoemings van boedels" gepropageer het, alhoewel meeste Romeine wel in drome en amulette geglo het. Dit word as 'n sonde beskou in meeste Christendenominasies en Judaïsme, alhoewel sekere metodes, veral droomuitlegging, wel skriftuurlik is.



</doc>
<doc id="57354" url="https://af.wikipedia.org/wiki?curid=57354" title="Bihar">
Bihar

Bihar (Hindi: बिहार [bɪˈɦaːr]) is 'n deelstaat in oostelike Indië, wat een van die armstes in die land is. Die hoofstad en grootste stad van die deelstaat is Patna (5 772 804 inwoners in 2010). Volgens die 2011-sensus het Bihar 'n bevolking van sowat 103 miljoen gehad en is dus die derde mees bevolkte deelstaat in die land.



</doc>
<doc id="57360" url="https://af.wikipedia.org/wiki?curid=57360" title="Schotsche Kloof">
Schotsche Kloof

Schotsche Kloof (Schotschekloof) is die geskiedkundige Maleier-woonbuurt in die middestad van Kaapstad. Dit is aan die voet van Seinheuwel en deel van die Maleise kwartier.


</doc>
<doc id="57362" url="https://af.wikipedia.org/wiki?curid=57362" title="Raymond Ackerman">
Raymond Ackerman

Raymond Ackerman is die stigter van die Pick n Pay-supermarkketting en een van Suid-Afrika se suksesvolste kleinhandelaars. Hy het een van die mees sprekende voorbeelde van geslaagde entrepreneurskap in Suid-Afrika geword. Ackerman se doel was altyd gemeenskapsbetrokkenheid, diens aan die samelewing en die nastrewing van familiewaardes en daarna eers die winsmotief.

Raymond David Ackerman is op 10 Maart 1931 gebore. Net na die Eerste Wêreldoorlog stig sy pa Gus met enkele vennote die winkelgroep Ackermans. In 1940 word die firma verkoop aan Greatermans. Nadat hy die B.Com.-graad aan die Universiteit van Kaapstad behaal het, begin Raymond op 20-jarige ouderdom by die firma Ackermans te werk. Kort daarna is hy verplaas na die hoofkantoor van Greatermans in Johannesburg. 

In die vroeë 1950's ontstaan daar selfbedieningswinkels in Suid-Afrika. Greatermans stig gevolglik sy Checkers-voedselkettingwinkels met Raymond Ackerman aan die hoof. Op slegs 35-jarige ouderdom is hy die hoofbestuurder van 85 Checkers-winkels. Weens meningsverskille met sy baie ouer kollegas word hy in 1966 as direkteur ontslaan. Dit word sedertdien beskou as een van die grootste flaters wat ooit in die Suid-Afrikaanse sakewêreld begaan is. Raymond Ackerman was daarna werkloos. Met sy spaargeld, geld geleen van vriende en die bank koop hy vier winkels met 'n personeel van 175 van Jack Goldin in Kaapstad wat handeldryf onder die naam Pick 'n Pay.

Onder Ackerman se leiding groei Pick 'n Pay tot Afrika se grootste supermarkketting. Die firma het in 2006 'n omset van R60 miljard behaal. Die hele ketting bestaan uit ongeveer 800 supermarkte, hipermarkte en konsessiewinkels. In totaal het die hele groep 'n personeelkorps van meer as 70 000 versprei oor die hele Afrika en Australië.

Pick 'n Pay is 'n sakereus wat as 'n familiebedryf bestuur word. Sy vrou Wendy en hul vier kinders, Suzanne, Kathryn, Jonathan en Gareth, werk almal by Pick 'n Pay of die liefdadigheidsprojekte. Op 21 Oktober 2009 het Gareth Ackerman sy pa se pligte oorgeneem en op 1 Maart 2010 tree Raymond as voorsitter af en neem Gareth ook daardie amp oor.

Ackerman beywer hom voortdurend vir die regte van die verbruiker. Hy stry met Anton Rupert oor goedkoper sigarette en met die regering oor die broodprys. Sy grootste geveg was met die owerhede om die prys van petrol te dereguleer, maar dit was onsuksesvol. Om pryse laag te hou, voer sy firma handelsmerklose produkte in. Die Ackerman-gesin se ondersteuning van die Rooi Kruis-kinderhospitaal dateer al terug tot 1956 toe Gus Ackerman al by 'n fondsinsameling vir die hospitaal betrokke was. In 2006 het die Ackermans 'n bedrag van R4 miljoen aan die hospitaal geskenk. Pick 'n Pay was baie nou betrokke by Kaapstad se bod om die Olimpiese Spele van 2004 na Suid-Afrika te lok. Op 14 Februarie 2005 is die Raymond Ackerman Akademie vir die Ontwikkeling van Entrepreneurskap aan die Universiteit van Kaapstad geopen. Die doel daarmee is die ontwikkeling van sakevaardighede, die opleiding van toekomstige bestuurders en veral toekomstige leiers in Suid-Afrika.

Die Rhodes-universiteit het in 1986 'n eredoktorsgraad in die regte aan hom toegeken. Sy alma mater, die Universiteit van Kaapstad, vereer hom in 2001 met 'n eredoktorsgraad in die handelswetenskappe. Daar is in 'n opname bepaal dat hy deur Suid-Afrikaners gesien word as een van die 100 mense wat die grootste invloed in die 20ste eeu op die land gehad het. In 2004 is 'n ranglys opgestel van belangrike Suid-Afrikaners. Hy was die 79ste. In November 2004 was hy in 'n opname deur die Financial Times die enigste Suid-Afrikaner onder die wêreld se 100 grootste sakeleiers. In Suid-Afrika en die wêreld se sakekringe word hy in dieselfde asem genoem as Harry Oppenheimer en Anton Rupert.

Raymond Ackerman het drie boeke gepubliseer oor sy ervaringe en met advies aan jong entrepreneurs. 



</doc>
<doc id="57364" url="https://af.wikipedia.org/wiki?curid=57364" title="Filantroop">
Filantroop

'n Filantroop (Grieks: ὁ φιλος (Ho filos) + ὁ ὰντροπος (Ho antropos); Afrikaanse vertaling: "mensevriend") is 'n weldoener wat sy persoonlike tyd, geld en goedere aanwend om ander mense te help. Sommige filantrope doen dit deur 'n testament na te laat, terwyl ander dit doen terwyl hulle nog lewe. Mense wat Wikipedia opdateer en sodoende kennis in hulle moedertaal aan ander beskikbaar stel, kan as filantrope gesien word. Ander filantropiese dade sluit in: hulpverlening tydens noodsituasies, skenkings (geld, kos en goeder) aan behoeftiges, opruimaksies (soos die skoonmaak van riviere), ens.

'n Paar bekende filantrope, ter illustrasie:





</doc>
<doc id="57366" url="https://af.wikipedia.org/wiki?curid=57366" title="Bautzen">
Bautzen

Bautzen (Duits: [ˈbaʊtsən], Opper-Sorbies: Budyšin ) is 'n stad in die ooste van die Duitse deelstaat Sakse net noord van die grens tot Tsjeggië en net wes van die grens tot Pole. Die stad het 'n bevolking van sowat 39 000 en is die administratiewe setel van die gelyknamige distrik.

Bautzen, wat aan die Spreerivier geleë is, is die historiese hoofstad van die streek Opper-Lausitz en word daarnaas as die politieke en kulturele sentrum van die Sorbe beskou, alhoewel slegs 'n minderheid van sy bevolking (tussen vyf en tien persent) etniese Sorbe is.



</doc>
<doc id="57367" url="https://af.wikipedia.org/wiki?curid=57367" title="Zonnebloem">
Zonnebloem

Zonnebloem is 'n voorstad in Kaapstad, Suid-Afrika.

Volgens die 2011-sensus het Zonnebloem 'n bevolking van 5 122, nadat dit in 2001 slegs 3 446 getel het. Die sensus het 1 638 huishoudings getel, sodat die gemiddelde huishoudinggrootte op 3,13 staan.



</doc>
<doc id="57368" url="https://af.wikipedia.org/wiki?curid=57368" title="Mouillepunt">
Mouillepunt

Mouillepunt is ’n welvarende voorstad in Kaapstad. Dit is geleë tussen die V&A Waterfront en Grangerbaai in die ooste, Groenpunt in die suide en die Atlantiese Oseaan in die noorde en weste. Die voorstad omsoom die kuslyn en bestaan hoofsaaklik uit hoë woonstelblokke.

Dit is ’n baie klein voorstad, met slegs twee groot strate, Kusweg en Bayweg. Dit is ook die tuiste van die Mouillepunt-promenade, ’n geplaveide promenade aan die kus wat daagliks deur duisende Kapenaars gebruik word. Daaragter lê die Groenpunt-meent, wat eers uit verskeie sportvelde bestaan het en nou ’n gholfbaan bevat. Die nuwe Groenpunt Stadspark & Biodiversiteitstuin is net agter Mouillepunt en het ’n ingang in Bayweg.

Volgens die 2011-sensus het Mouillepunt ’n bevolking van 1 714 gehad.

Die naam "Mouille" kom van die Franse woord vir ankerplek. In die vroeë 18de eeu het skepe dikwels in Tafelbaai gestrand en die destydse goewerneur het besluit ’n golfbreker ("mouille" in Frans) is nodig om die skepe wat voor anker lê te beskerm. Bouwerk het in 1743 begin. Alle boere wat goedere na die stad gebring het, moes ’n vrag stene oplaai en na Mouillepunt aanry, waar dit afgelaai is. Slawe en gevangenes is gebruik om die golfbreker te bou, maar ná drie jaar van rowwe waters was nog net 100 m voltooi en die projek is gestaak. 

In 1781 het die Franse in die stad aangekom en ’n militêre battery naby die onvoltooide "mouille" opgerig met die naam Mouillepunt-battery.

Die Groenpunt-vuurtoring is in Mouillepunt geleë, maar desondanks het die vragskip SA Seafarer op 1 Julie 1966, tydens ’n woeste winterstorm, tussen Mouillepunt en Drieankerbaai op die rotse geloop. Almal aan boord is gered deur helikopters van die Lugmagbasis Ysterplaat.

Die Mouillepunt-vuurtoring bestaan nie meer nie. Die vuurtoring was aan die oostelike punt van die voorstad, naby Grangerbaai, geleë. ’n Nuwe vuurtoring kan volgens tradisie nie dieselfde naam as ’n oue hê nie en toe ’n nuwe vuurtoring in Mouillepunt opgerig word, is dit die Groenpunt-vuurtoring genoem. Dit is gebruik om die eerste vuurtoringwagters in Suid-Afrika op te lei en word vandag nog as 'n konferensiebestemming gebruik. Dit word ook uitverhuur vir huweliksonthale.

Baie jare lank (omstreeks die 1960's) was daar oorkant die vuurtoring ’n inrypadkafee met die naam "The Doll's House", waarheen Kapenaars gegaan het vir iets te ete of te drinke, dikwels laat saans ná ’n fliek. Etes is op ’n skinkbord voorgesit wat aan die motorruit vasgeknip is. Die kafee was bekend daarvoor dat seemeeue dikwels op die motors se dak gaan sit en kos van die skinkbord af gegaps het.



</doc>
<doc id="57369" url="https://af.wikipedia.org/wiki?curid=57369" title="Elsiesrivier">
Elsiesrivier

Elsiesrivier is 'n voorstad van Kaapstad, Suid-Afrika. Volgens die 2011-sensus het Elsiesrivier 'n bevolking van 42 479, van wie 91% Kleurlinge was.

Die voorstad is na Elsje von Suurwaarde vernoem, nadat sy burgerlikes van 'n gewisse verdrinking uit die Elsieskanaal gered het. In die verlede het die Elsieskanaal woeste waters gehad.

Matroosfontein is 'n onderafdeling van Elsiesrivier. Daar is twee skole, Matroosfontein Primêr en Elsbury Primêr. Matroosfontein se naam was aanvanklik Nuwedorp (Newtown in Engels). Die plek is tydens die Tweede Wêreldoorlog vir soldate opgerig.

Op Vrydag, 12 Julie 2019, is die Suid-Afrikaanse Nasionale Weermag in onder meer Elsiesrivier ontplooi om hoë vlakke van misdaad, wat die Suid-Afrikaanse Polisiediens tot dusver nog nie onder beheer kon bring nie, te takel.


</doc>
<doc id="57370" url="https://af.wikipedia.org/wiki?curid=57370" title="Bantrybaai">
Bantrybaai

Bantrybaai is 'n voorstad in Kaapstad. Volgens die 2011-sensus het Bantrybaai 'n inwonertal van 820 gehad.


</doc>
<doc id="57371" url="https://af.wikipedia.org/wiki?curid=57371" title="Blue Downs">
Blue Downs

Blue Downs is 'n township op die Kaapse Vlakte, in Kaapstad. Volgens die 2011-sensus het Blue Downs 'n bevolking van 92 330 gehad.


</doc>
<doc id="57372" url="https://af.wikipedia.org/wiki?curid=57372" title="Langa">
Langa

Langa (Xhosa vir: "son") is 'n township in Kaapstad. Volgens die 2011-sensus het Langa 'n bevolking van 52 401 gehad. Langa is in 1927, nog voor die begin van Apartheid, vir swart mense beplan en gestig, waarmee dit een van die eerste townships in Suid-Afrika is. Langa is na die stamhoof Langalibalele, leier van die Langalibalele-rebellie genoem. Nadat Langa te groot geword het, is in 1955 verder oos 'n nuwe township, Nyanga, gestig.

Langa is sowat 15 km oos van Kaapstad langs die N2 in die Kaapse Vlakte geleë. Langa beskik oor 'n treinstasie van PRASA se Metrorail. Vir toeriste word toere deur dié township aangebied.



</doc>
<doc id="57373" url="https://af.wikipedia.org/wiki?curid=57373" title="Ali Bacher">
Ali Bacher

Aron "Ali" Bacher (gebore 24 Mei 1942 in Johannesburg) is 'n voormalige Suid-Afrikaanse krieketspeler en 'n administrateur van die Verenigde Krieketraad van Suid-Afrika.

Bacher was 'n kaptein van die Suid-Afrikaanse krieketspan wat Australië in al vier toetse in die 1970-toetsreeks geklop het. Hy het 'n leidende rol in die twee "Rebelle-toere" van die 1980's en vroeë 1990's, asook in die eenwording van Suid-Afrikaanse krieket in 1991 en daarna gespeel.

Bacher is gebore uit Joodse gesin wat van Litaue na Suid-Afrika geïmmigreer het. Hy kry sy bynaam op die ouderdom van sewe vanaf Ali Baba, 'n fiktiewe karakter uit Arabiese literatuur. Ali trou met Shira Teeger, en het twee dogters en een seun. Sy nefie, Adam Bacher het in die 1990's vir Suid-Afrika gespeel.

Hy begin op skool om krieket te speel en verteenwoordig Transvaal op die ouderdom van 17. Hy speel in 12 toetse vir Suid-Afrika, drie teen Engeland en nege teen Australië. In 'n groot wedstryd vir Transvaal teen 'n besoekende Australiese krieketspan in 1966/67, teken hy sy hoogste telling van 235 in die tweede beurt aan. Hy tree op as kaptein van die nasionale span tydens 'n enkele reeks in 1969/70, waartydens Suid-Afrika al vier sy wedstryde teen Australië wen.

Hy is in 1972 met die Suid-Afrikaanse "Sports Merit Award" bekroon.

Hy het aan die Universiteit van die Witwatersrand studeer en as 'n dokter gekwalifiseer. In 1981 het hy 'n hartomleiding ondergaan.



</doc>
<doc id="57374" url="https://af.wikipedia.org/wiki?curid=57374" title="Moses Metro Man">
Moses Metro Man

Moses Metro Man of MMM is 'n Afrikaanstalige Suid-Afrikaanse rocksupergroep wat saamgestel is uit lede van Winterstasie, Straatligkinders en Die Rottweilers. Die groep het in laat-2010 tot stand gekom en die idee vir hul naam gekry nadat hulle 'n tydskrifartikel met die titel "Moses die Metroman" raakgesien het.





</doc>
<doc id="57375" url="https://af.wikipedia.org/wiki?curid=57375" title="Sol Kerzner">
Sol Kerzner

Solomon (Sol) Kerzner (gebore 23 Augustus 1935) is 'n Suid-Afrikaanse rekenmeester en 'n besigheidsmagnaat.

Kerzner is in Troyeville, Johannesburg gebore en is die jongste van vier kinders van Russiese Joodse immigrante. Sy familie het die hotelgroep "Sun International" begin. Hy neem beheer van die groep oor nadat hy as 'n geoktrooieerde rekenmeester gradueer en ontwikkel die groep tot een van die suksesvolste in Afrika. Sy nuutste projek is die Atlantis Hotel in Doebai, wat in September 2008 geopen het, en meer as 1 539 kamers het.



</doc>
<doc id="57377" url="https://af.wikipedia.org/wiki?curid=57377" title="Zuurveld">
Zuurveld

Zuurveld was die ou, Hollandse benaming van die hedendaagse distrik "Albanie" in die Oos-Kaap. 

Daar is verskeie verklarings vir die naam "Albany", maar die mees waarskynlike is dat genl. Jacob Cuyler, landdros van Uitenhage, dit in 1814 vernoem het na sy geboortestad in die Amerikaanse deelstaat New York, Albany, waar sy vader burgemeester was. Die nuwe naam is in 'n regeringsadvertensie van 7 Januarie 1814 afgekondig, waarin gestaan het: ""Notice is hereby given that His Excellency the Governor and Commander-in-Chief has been pleased to direct that that part of the district of Uitenhage formerly called Zuurveld shall in future be known and called by the name Albany. Castle of Good Hope, January 7th, 1814, by Command of His Excellency the Governor. H. Alexander, Secretary.""




</doc>
<doc id="57378" url="https://af.wikipedia.org/wiki?curid=57378" title="Balkan">
Balkan

Die Balkan (dikwels ook Balkanstate of Balkanskiereiland genoem) is 'n groot gebied in die suidooste van Europa. Dit is 'n skiereiland wat 'n geopolitiese en kulturele streek in Suidoos-Europa vorm. Die Balkan het 'n oppervlakte van 550 000 km² en 'n bevolking van meer as 50 miljoen. Dit is een van drie Suid-Europese skiereilande in die Middellandse See en is genoem na die Balkangebergte in Bulgarye en Serwië. Die gebied het al onder talle oorloë deurgeloop en die landsgrense het al vele kere verander.

Die streeksnaam is afgelei van die gelyknamige bergreeks wat van Oos-Bulgarye in weswaartse rigting tot by die Serwies-Bulgaarse grens loop. Die skiereiland word begrens deur die Adriatiese See in die weste, die Ioniese See in die suidweste, die Egeïese See en die See van Marmara in die suidooste en die Swartsee in die ooste. Balkan is 'n oorspronklik Turkse term wat "beboste bergreeks" beteken. Die term het om politieke en historiese redes dikwels 'n negatiewe konnotasie. So word na die gebied alternatief as Suidoos-Europa verwys.

Lande wat geografies ten volle in die Balkanskiereiland geleë is (eilande uitgesluit):

Lande wat grootliks in die Balkanskiereiland val:

Lande wat grootliks buite die Balkanskiereiland lê:


</doc>
<doc id="57379" url="https://af.wikipedia.org/wiki?curid=57379" title="EuroBasket 2011">
EuroBasket 2011

Die Europese Korfbal-kampioenskap EuroBasket 2011 is die 37ste kontinentale korfbalwedstryd vir mans wat deur die FIBA Europa, die Europese afdeling van die Internasionale Korfbalfederasie FIBA, georganiseer word. Die gasheerland is Litaue. 

Dit is al die tweede Eurobasket-kampioenskap wat in dié Baltiese land gehou word, en die eerste sedert Litaue se onafhanklikwording in 1990. Litaue het reeds in 1939 die Europese korfbalkampioenskap georganiseer. Die twee topspanne kwalifiseer outomaties vir die Olimpiese Somerspele 2012.


</doc>
<doc id="57381" url="https://af.wikipedia.org/wiki?curid=57381" title="Korfbal">
Korfbal

Korfbal is 'n spansport van Nederlandse oorsprong. Dit is in 1902 deur die Amsterdamse onderwyser Nico Broekhuysen bedink. Die spel is gebaseer op die Sweedse "ringboll", waarmee Broekhuysen in die Sweedse dorp Nääs in 1902 in aanraking gekom het. Korfbal is een van die min sportsoorte waar mans en dames op gelyke voet in dieselfde span kan deelneem.



</doc>
<doc id="57382" url="https://af.wikipedia.org/wiki?curid=57382" title="Lizette Rabe">
Lizette Rabe

Lizette Rabe is 'n joernalis en skrywer. Sy is tans professor van joernalistiek aan die Universiteit van Stellenbosch.

Rabe is gebore op 14 Februarie 1957. Sy matrikuleer aan die Hoër Meisieskool La Rochelle in die Paarl. Aan die Universiteit van Stellenbosch behaal sy die grade BA, BA Honneurs (cum laude), B.Joernalistiek Honneurs (cum laude) en in 1994 ‘n DPhil. Sy is getroud met Anton Hörstmann. Beide is vyfdegeslag-afstammelinge van die Philippi-Duitsers.

Van 1979 tot 1982 was Rabe joernalis by Die Burger. In 1983 begin sy by die vrouetydskrif Sarie, waarvan sy in 1988 die assistentredakteur en in 1994 die redakteur word. Vanaf Januarie 2001 is sy professor. 

Rabe is die skrywer van:



</doc>
<doc id="57383" url="https://af.wikipedia.org/wiki?curid=57383" title="Hermon">
Hermon

Hermon is 'n klein dorpie in die Wes-Kaap, Suid-Afrika. Die dorpie is 22 km noord van Wellington. Dit het gegroei om die spoorweghalte op die takspoorlyn wat by Porterville eindig. Die dorp is vernoem na die berg Hermon wat in die Bybel in Deut. 3 verse 8 en 9 genoem word.

Koringhandel is 'n vername ekonomiese aktiwiteit. Daar is belangrike kalkneerslae by Porseleinberg sowat 8 km wes van Hermon.




</doc>
<doc id="57384" url="https://af.wikipedia.org/wiki?curid=57384" title="Pniel">
Pniel

Pniël lê op die Helshoogtepad, die R310, van Stellenbosch af in die rigting van Groot-Drakenstein en die Paarl en vorm deel van die Stellenbosch Plaaslike Munisipaliteit.

Die dorpie is in 1843 as 'n sendingstasie van die Nederduitse Gereformeerde Kerk deur Johan Frederick Stegmann, die eerste sendeling, gestig. Genesis 32 verse 30 en 31 het die naam verskaf. Die oorspronklike kerk uit 1843 het goed behoue gebly. Met die sensus van 1891 in die Kaapkolonie was hier 650 inwoners. Aan die begin van die 21ste eeu het die getal op nagenoeg 4 000 gestaan. Cyster is 'n van wat opvallend baie op die dorp voorkom. In die apartheidsjare is Pniël tot groepsgebied vir kleurlinge verklaar.

Daar is ook 'n sendingstasie en diamantdelwery by Barkly-Wes met die naam van Pniël.




</doc>
<doc id="57385" url="https://af.wikipedia.org/wiki?curid=57385" title="Helshoogte">
Helshoogte

Helshoogte is 'n bergpas in die Wes-Kaap, Suid-Afrika op die R 310-hoofpad oos van Stellenbosch. Die pas is in 1854 gebou en gaan oor die nek tussen die Jonkershoekberge en Simonsberg. Op 378m bo seevlak bereik die pas sy hoogste punt en dit het 'n maksimum steilte van 1:10. Die oorsprong van die naam is onseker, sekere bronne sê die naam is afgelei van die donker en steil kloof waardeur die ou wapad gegaan het terwyl ander sê dit is as gevolg van die helling van die pad.




</doc>
<doc id="57389" url="https://af.wikipedia.org/wiki?curid=57389" title="Crawford">
Crawford

Crawford is 'n voorstad in Kaapstad. Volgens die 2011-sensus het Crawford 'n bevolking van 3 979 gehad.


</doc>
<doc id="57390" url="https://af.wikipedia.org/wiki?curid=57390" title="Onderwys in Suid-Afrika">
Onderwys in Suid-Afrika

Suid-Afrika het 'n 3-vlak stelsel van onderwys waar leerlinge in 'n primêre skool (laerskool) begin, gevolg deur hoërskool en daarna tersiêre onderwys in die vorm van (akademiese) universiteite en universiteite van tegnologie (die ou technikons).

In 2010 was daar 12 3 miljoen leerlinge, 386 000 onderwysers en ongeveer 48 000 skole (8 onderwysers per skool gemiddeld) - insluitend 390 Skole vir Spesiale Behoeftes en 1000 geregistreerde private skole in Suid-Afrika. Amptelik word Graad 1 tot 7 in laerskole aangebied en Graad 8 tot 12 in hoërskole. Op diskresie van die skool kan 'n Graad 0 en 13 ook aangebied word.
Skoollewe strek oor 13 jaar - of grade - hoewel die eerste jaar van onderwys, Graad R of "ontvangsjaar", en die afgelope drie jaar, Graad 10, 11 en Graad 12 of "Matriek" is nie verpligtend nie. Baie primêre skole bied graad R, hoewel dit pre-skooljaar kan ook ingevul word by die kleuterskool. 

Onlangs het groot vordering gemaak is in die bekendstelling van nuwe tegnologie aan die voorheen benadeelde skole. Organisasies soos Khanya, [1] (Nguni vir verligting) gewerk rekenaar toegang in staat skole te voorsien. In 'n onlangse nasionale inisiatief is die skepping van "FOCUS" skole. Hierdie spesialiseer in spesifieke kurrikulum-areas (Sake en handel, Ingenieurswese, Kuns en Kultuur) en is baie soortgelyk aan die Britse spesialis skole-program. 

Vir toelating tot die universiteit, is 'n "Matrikulasie-endossement" vereis word, hoewel sommige universiteite nie hul eie addisionele akademiese vereistes. Suid-Afrika het 'n lewendige hoër sektor, met meer as' n miljoen ingeskrewe studente in die land se universiteite en universiteite van tegnologie. Al die universiteite outonome, verslag te doen aan hul eie rade eerder as die regering. 

Suid-Afrika het die konsep van die openbare en private skole. Hulle wissel volgens karakter, grootte, gehalte van onderwys, en die finansiële voordele. Albei is belowend. Die meeste skole word befonds deur die staat en private skole word gefinansier deur gelde. 2,8% van die totale skoolbevolking is privaat gelyk 340.000 studente. In 2010, die geletterdheid-koers is 88,0% en Suid-Afrika is gelys gesamentlike 107 van die 180 lande oor die wêreld geletterdheid lys.


</doc>
<doc id="57391" url="https://af.wikipedia.org/wiki?curid=57391" title="Nyanga">
Nyanga

Nyanga (Xhosa vir: "maan") is 'n township in Kaapstad. Volgens die 2011-sensus het Nyanga 'n bevolking van 57 996 gehad. Nyanga is in 1955 tydens Apartheid vir swart mense gestig, nadat Langa nie meer geskik was vir verdere bevolkingsgroei nie.

Nyanga is sowat 26 km oos van Kaapstad langs die N2 op die Kaapse Vlakte, digby die Kaapstad Internasionale Lughawe geleë. Nyanga beskik oor 'n spoorwegstasie van PRASA se Metrorail. Vir toeriste word toere deur dié township aangebied.

Op Vrydag, 12 Julie 2019, is die Suid-Afrikaanse Nasionale Weermag in onder meer Nyanga ontplooi om hoë vlakke van misdaad, wat die Suid-Afrikaanse Polisiediens tot dusver nog nie onder beheer kon bring nie, te takel.


</doc>
<doc id="57392" url="https://af.wikipedia.org/wiki?curid=57392" title="Ottery">
Ottery

Ottery is 'n voorstad in Kaapstad. Volgens die 2011-sensus het Ottery 'n bevolking van 5 089 gehad.


</doc>
<doc id="57395" url="https://af.wikipedia.org/wiki?curid=57395" title="HMS Good Hope">
HMS Good Hope

HMS Good Hope was 'n Britse kruiser wat in 1902 gebou is. Die kruiser is so genoem omrede die Kaapse koloniale regering die koste gedra het as geskenk aan die Imperiale Tesourie. Dit het 14 000 ton geweeg en het twee 9.2-duim en sestien 6-duim kanonne gedra. Die skip was die vlagskip van admiraal sir Christopher Craddock in die Slag van Coronel aan die kus van Suid-Amerika tydens die Eerste Wêreldoorlog. Die skip is op 1 November 1914 gekelder.



</doc>
<doc id="57397" url="https://af.wikipedia.org/wiki?curid=57397" title="William Forbes Gatacre">
William Forbes Gatacre

William Forbes Gatacre (3 Desember 1843 - 18 Januarie 1906) was 'n Britse soldaat. Hy is gebore in Shropshire en sluit aan by die 77 "Regiment of Foot" in 1862. Hy doen diens in Burma (1889), Indië en Soedan (1895) en word aangestel as bevelvoerder van die Derde Divisie van die Suid-Afrikaanse veldmag in 1899. Hy moes die spoorlyn na Oos-Londen beskerm maar word op 10 Desember by Stormberg verslaan; een van die veldslae van die Swart Week. Later neem hy Dewetsdorp in maar 'n Britse mag by Reddersburg was verplig om oor te gee weens Gatacre se onvermoë om die dorp te ontset. As gevolg hiervan word hy onthef van sy pos en in bevel geplaas van die distrik Colchester. Later het hy Abessinië verken en is in 1906 dood weens koors.



</doc>
<doc id="57401" url="https://af.wikipedia.org/wiki?curid=57401" title="Slag van Coronel">
Slag van Coronel

Die Slag van Coronel het plaasgevind op 1 November 1914 in die Stille Oseaan tydens die Eerste Wêreldoorlog net wes van die kus van Chili. 'n Duitse vlooteskader, onder bevel van Vise-admiraal von Spee, het slaags geraak met 'n Britse vlooteskader onder bevel van Skout-admiraal sir Christopher Cradock.



Nadat die twee vloot eenhede van mekaar se teenwoordigheid bewus geword het, het hulle mekaar gekonfronteer. Op 31 Oktober het die Britse eenheid radio boodskappe van die Leipzig onderskep en daarna het Cradock die Duitse skepe gaan soek. Op 1 November 1914 om 16:20 het kaptein Luce die Duitse skepe waargeneem. In die slag wat volg is die Good Hope en die Monmouth gekelder terwyl die ander twee Britse skepe weggekom het.



</doc>
<doc id="57405" url="https://af.wikipedia.org/wiki?curid=57405" title="Jan Hus">
Jan Hus

Jan Hus (Husinec, Okres Prachatice; * omstreeks 1369; † 6 Julie 1415 in Konstanz), ook (verkeerdelik) Johannes Huss genoem, was 'n Christelike hervormer en martelaar.

Hus ontvang 'n meestersgraad van die Karels Universiteit in Praag in 1396. In 1338 word hy 'n professor van teologie in Bohemië (nou deel van die Tsjeggiese Republiek). In 1400 word hy as priester georden en in 1402 word hy aangestel as rektor van die Universiteit.

In dié tyd ondervind die Rooms-Katolieke Kerk 'n gesagskrisis. In 1305, onder dwang van die koning van Frankryk, word die setel van die pouse verskuif van Rome na Avignon in Frankryk. Dit is ook waar die setel vir die volgende 70 jaar gebly het. (Hierdie tydperk staan bekend as die "Babiloniese ballingskap van die pousdom", 'n verwysing na die 70 jaar wat Jerusalem 'n wildernis was nadat die Jode na Babilon gedeporteer is.)

In 1376 keer die pous terug na Rome. Na die dood van die pous, was die kardinale, wat meestal Frans was, se voorneme om weer ’n Franse pous te kies. Die inwoners van Rome maak egter beswaar daarteen, omdat hul vrees dat 'n Franse pous weer die pouslike setel na Frankryk sou verskuif. 

Derhalwe verkies die kardinale 'n Italiaanse pous, maar vlug elders en verkies ook 'n Franse pous en gebruik die verskoning dat die eerste verkiesing onder dwang plaasgevind het, en dus nie geldig is nie. Op hierdie wyse was daar twee (later drie) aanspraakmakers op die pouslike titel en gevolglik is die "Raad van Constance" byeengeroep om die probleem op te los. Een pouslike aanspraakmaker erken die gesag van die Raad en abdikeer. Die Raad reageer deur aan te kondig dat hy die ware pous was, en onttroon die ander twee. Hierna word ’n nuwe pous verkies om die skeuring te heel.

Intussen het Huss begin om verskeie kerkmisbruike in sy preke aan die kaak te stel. Sy geskille met die kerklike gesag was nie oor basiese teologiese verskille nie, maar eerder oor aspekte van kerklike dissipline en praktyk. Die gebruik het ontstaan by nagmaalsvieringe om nagmaalsbrood aan almal uit te deel, maar die nagmaalsbeker was steeds beperk tot die diensdoenende priester. Huss veroordeel hierdie beperking. Hy was ook van mening dat kerklike amptenare hulself moet beperk tot die beoefening van godsdienstige sake, en nie aardse goewerneurs moet wees nie. In 1412 word Huss deur sy aartsbiskop geskors, nie vanweë kettery nie, maar vir "ongehoorsaamheid". (Die onderliggende probleem was egter dat Huss een pouslike aanspraakmaker gesteun het, en die aartsbiskop 'n ander. Huss se kandidaat is uiteindelik as die "ware pous" aangewys). Sake is tot ’n spits gedryf toe een aanspraakmaker (wat later ongeskik vir die pouslike amp verklaar is) aflaatbriewe begin verkoop het om geld in te samel vir ’n oorlog teen sy teenstander. Huss was geskok, en het homself teen sterkste uitgespreek teen die idee dat 'n aanspraakmaker op die pouslike amp met die titel "Kneg van die dienaars van God" op so wyse sou optree.

In 1414 is hy gedagvaar om voor die Konsilie van Konstanz te verskyn, waar die keiser sy persoonlike veiligheid waarborg, selfs al sou hy skuldig bevind word. Tydens sy verhoor is hy opdrag gegee om sekere "valse leerstellings" terug te trek. Hy antwoord egter dat hy nooit die betrokke leerstellings verkondig het nie en dat hy bereid is dit as vals te verklaar, maar nie dat hy dit nooit verkondig het nie. Die een punt waarop Huss van die Raad verskil het, is dat, volgens hom, die Pouslike amp nie deur Goddelike opdrag ingestel is nie, maar deur die kerk, sodat kerksake op ’n ordelike wyse gedoen kan word ('n siening wat hy met Thomas More gedeel het). Die Konsilie, wat kort tevore net-net daarin geslaag het om die Westerse Christendom na jare van stryd onder een pous te verenig, wou nie sy werk ongedaan laat maak nie. Gevolglik is Huss skuldig bevind aan kettery, en ten spyte van sy veiligheidswaarborg is hy op 6 Julie 1415 op die brandstapel verbrand. 'n Monument is in Praag opgerig om hierdie gebeurtenis te herdenk.

Na sy dood het sy volgelinge voortgegaan om aan te dring op die bediening van brood en wyn tydens die nagmaal. Hulle het verskeie leërs wat teen hul gestuur is, verslaan.

In 1436 is 'n ooreenkoms onderteken wat die Kerk in Bohemië magtig om sowel die brood as die nagmaalsbeker aan alle nagmaalgangers te bedien. 

Die volgelinge van Jan Hus en sy mede-martelaar Hieronimus (Jerome) van Praag het bekend geword as die Tsjeggiese broeders, en later as die Morawiërs. Die Morawiese Kerk bestaan tot vandag, en het 'n groot invloed op die Lutherse beweging uitgeoefen. Nadat Luther bekendheid verwerf het met die publikasie van sy 95 leerstellings, het spotprente en graffiti verskyn wat impliseer dat Luther die geestelike erfgenaam van Jan Hus ('n "ketter") was. Toe Luther die Pous se verteenwoordiger, Johannes Eck, in 'n kritieke debat teengestaan het, het Eck Luther se vrae oor aflaatbriewe en regverdiging deur die geloof alleen ontwyk, en in stede daarvan vir Luther gevra of die kerk reg was om Hus te veroordeel. Luther het geantwoord dat Huss onregverdig veroordeel en verbrand was en so het die kwessie van die gesag van die pous en sy rade ’n brandpunt geword wat die kerklike hervorming voorafgegaan het.



</doc>
<doc id="57408" url="https://af.wikipedia.org/wiki?curid=57408" title="Waratah">
Waratah

Die SS Waratah was 'n passasierstoomskip van die "Lund's Blue Anchor"-redery wat om Suid-Afrika op die roete tussen Australië en Brittanje gevaar het. Die skip is verantwoordelik vir een van die grootste seegeheime in die geskiedenis van Suid-Afrika. Op 26 Julie 1909 het die "Waratah" (9 339 ton) met 211 persone aan boord - 92 passasiers - uit Durban na Oos-Londen vertrek. Die skip het nooit in Oos-Londen aangekom nie. Die lot van die skip is tot hede nog onbekend. Daar word geglo dat die Waratah in 'n storm vergaan het en geen oorblyfsels is ooit gevind nie.

Daar was reeds verskeie pogings om die wrak op te spoor. Die Suid-Afrikaanse NUMA (South-Africa National Underwater and Marine Agency) berig in 1987 dat hulle die skip 10 km vanaf die kus ontdek het. In 2001 blyk dit dat dit 'n ander skip was, die "Nailsea Meadow", wat tydens die Tweede Wêreldoorlog gesink het.



</doc>
<doc id="57410" url="https://af.wikipedia.org/wiki?curid=57410" title="Mfuleni">
Mfuleni

Mfuleni is 'n township in Kaapstad. Volgens die 2011-sensus het Mfuleni 'n bevolking van 52 274 gehad.


</doc>
<doc id="57411" url="https://af.wikipedia.org/wiki?curid=57411" title="Sarmiento">
Sarmiento

Sarmiento is 'n dorp in die Chubut provinsie van Argentinië. Daar bly sowat 8 000 inwoners volgens die 2001 volkstelling en is die hoofdorp van die gelyknamige departement. Dit is geleë in die sogenaamde Sentrale Straat van Patagonië, binne 'n vrugbare vallei in die middel van 'n andersins dorre gebied, 140 km wes van Comodoro Rivadavia, in die suide van Chubut. Dit lê tussen twee mere die Mustersmeer en die Colhue Huapi-meer. Aantreklikhede sluit die versteende woud en grottekeninge in.

Sarmiento is gestig deur nedersetting van immigrante, hoofsaaklik uit Wallis. In die vroeë 1900's het daar ook 'n immigrasiegolf Litauers aangekom.

In 1903 het 600 Afrikaner-gesinne in Argentinië na afloop van die Tweede Vryheidsoorlog aangekom. Hulle het hul in hierdie gebied gevestig omrede dit, anders as die kusstad Comodoro Rivadavia waar hul eers was, voorsiening van water gebied het. Die afstammelinge van hierdie koloniste het 'n groot deel van Sarmiento beslaan, praat steeds Afrikaans en behoort tot vandag toe aan die Nederduitse Gereformeerde Kerk. So onlangs soos die 1960's is Afrikaans nog algemeen gepraat, maar dit het vandag verander soos die Afrikaanse bevolking by die Argentynse kultuur en gemeenskap begin aanpas het.


</doc>
<doc id="57412" url="https://af.wikipedia.org/wiki?curid=57412" title="Long Cecil">
Long Cecil

Long Cecil is die bynaam vir 'n kanon wat in De Beers se werksplaas vervaardig is tydens die Beleg van Kimberley. Dit was 'n 28-ponder wat binne 24 dae deur manne gemaak is wat geen ondervinding van artillerie gehad het nie. Dit het die eerste van 255 koeëls op 19 Januarie 1900 afgevuur en is vernoem na Cecil John Rhodes wat ook tydens die beleg in Kimberley vasgekeer was. George Labram, 'n meganiese ingenieur van De Beers, is die man wat verantwoordelik was vir die ontwerp en bou van die kanon. Die kanon is gebou in antwoord op die Boere wat Kimberley met 'n Long Tom bestook het. Ironies is Labram dood deur 'n voltreffer van die Long Tom wat die Grand Hotel getref het waar hy tuis was. Die kanon word nou as 'n momument in Kimberley bewaar.



</doc>
<doc id="57413" url="https://af.wikipedia.org/wiki?curid=57413" title="Koekenaap">
Koekenaap

Koekenaap is 'n klein dorpie in die Wes-Kaap, Suid-Afrika. Die dorp is noordwes van Lutzville. Die dorp het ontstaan na aanleiding van 'n besproeiingsskema wat hier begin is in 1928. Vandag bestaan die dorpie uit 'n spoorweghalte, poskantoor en 'n paar winkels. 




</doc>
<doc id="57414" url="https://af.wikipedia.org/wiki?curid=57414" title="Papendorp, Wes-Kaap">
Papendorp, Wes-Kaap

Papendorp is 'n klein dorpie by die mond van die Olifantsrivier in die Atlantiese Oseaan. Sout word in panne in die omgewing geoes. Met hoogwater kan tot by Lutzville sowat 30 km verder op in die rivier gevaar word met 'n platboomskuit.




</doc>
<doc id="57415" url="https://af.wikipedia.org/wiki?curid=57415" title="Koringberg">
Koringberg

Koringberg in die Swartland lê 6 km wes van die N7 nasionale pad tussen Piketberg en Moorreesburg en 15 km van beide dorpe. Dit is 116 km per pad en 146 km per spoor van Kaapstad. In die omgewing word hoofsaaklik met koring geboer, vandaar die dorp se naam. Teenswoordig word ook wingerddruiwe verbou.

Hierdie kerkdorp is in 1923 gestig op die plaas Brakwater na onenigheid met en gevolglike afstigting van die NG gemeentes te Piketberg en Moorreesburg. Dit is aanvanklik Warren’s Camp genoem na die spoorweghalte.

Die dorpie het die laaste dekade gewild geraak by stedelinge wat die rus en vrede van die platteland wil ervaar. Beide die Bergrivier en die Misverstanddam is in die nabye omgewing geleë.




</doc>
<doc id="57416" url="https://af.wikipedia.org/wiki?curid=57416" title="Mitchells Plain">
Mitchells Plain

Mitchells Plain‎ is grotendeels 'n woongebied vir Kleurlinge, 32 km vanaf Kaapstad. Dit is Suid-Afrika se elfde grootste woongebied. Dit is op die Kaapse Vlakte aan die Valsbaai-kus tussen Muizenberg en Khayelitsha geleë. 

Mitchells Plain‎ is in die 1970's as 'n township vir Bruin bewoners onder die destydse groepsgebiedewet aangelê. Hoewel Mitchells Plain‎ nie meer 'n uitsluitlik bruin woongebied is nie, is die bevolking steeds oorwegend Bruines. Met 'n geskatte bevolking van 310 485 mense bestaan Mitchells Plain‎ uit verskeie sub-afdelings wat die diversiteit en klasseverskille tussen inwoners aandui.

Die gebied was aanvanklik bekend as basis van die United Democratic Front wat die ANC se anti-apartheidsbedrywighede help finansier het. Deesdae is dit meer bekend vir sy bendes en "tik"-verslawing (metamfetamien) onder die jeug. Ten spyte van die negatiewe faktore is een van Kaapstad se grootste winkelsentrums, die "Liberty Promenade", hier geleë.

Volgens data van die 2011-sensus wat deur Statistiek Suid-Afrika saamgestel is het Mitchells Plain die volgende demografie:

Mitchells Plein is in verskeie sub-afdelings opgedeel. Die meer gegoede dele is in die weste en armer gemeenskappe in die oostelike helfte geleë.


Op Vrydag, 12 Julie 2019, is die Suid-Afrikaanse Nasionale Weermag in onder meer Mitchells Plain ontplooi om hoë vlakke van misdaad, wat die Suid-Afrikaanse Polisiediens tot dusver nog nie onder beheer kon bring nie, te takel.


</doc>
<doc id="57417" url="https://af.wikipedia.org/wiki?curid=57417" title="SMS Seydlitz">
SMS Seydlitz

Die SMS Seydlitz was 'n slagkruiser van die Duitse "High Seas" vloot tydens die Eerste Wêreldoorlog. Hy het 24 610 ton water verplaas en was toegerus met tien 11-duim, twaalf 5,9-duim kanonne en vier 20-duim torpedo buise. Vier stoomturbines van 89 700 skeeps perdekrag het hom aangedryf teen 27 knope.

Hy het deelgeneem aan die Slag van Doggersbank en die Slag van Jutland. Hy het Jutland as die beskadigste skip oorleef. Dit het bewys dat sy ekstra pantser ten koste van minder slaankrag 'n suksesverhaal was. 



</doc>
<doc id="57418" url="https://af.wikipedia.org/wiki?curid=57418" title="Heliograaf">
Heliograaf

'n Heliograaf is 'n toestel waarmee die weerkaatse lig van die son gebruik word om boodskappe in morsekode te sein. Die persoon wat met 'n heliograaf werk word 'n "heliografis" genoem. Tydens die Tweede Vryheidsoorlog het die Boeremagte gebruik gemaak van heliografie om te kommunikeer.

Die heliograaf het 'n paar groot voordele ingehou. Dit het langafstandskommunikasie toegelaat sonder 'n vaste infrastruktuur, maar dit kan ook gekoppel word om 'n vaste netwerk te maak wat vir honderde kilometers aanloop, soos in die fort-tot-fort-netwerk wat vir die Geronimo-veldtog gebruik word. Dit was baie draagbaar, het nie 'n kragbron benodig nie, en was relatief veilig, aangesien dit nie sigbaar was vir diegene wat nie naby die operasie was nie. Die ligstraal was baie smal en het slegs 50 voet per myl van die afstand verstrooi. Enigeen in die straal met die korrekte kennis kon seine onderskep sonder om opgespoor te word. In die Boereoorlog, waar albei kante heliograwe gebruik het, is daar soms buise gebruik om die verspreiding van die straal te verminder.



</doc>
<doc id="57421" url="https://af.wikipedia.org/wiki?curid=57421" title="Healdtown">
Healdtown

Healdtown is 'n klein dorpie in die Oos-Kaap, Suid-Afrika. Die dorpie is 10 km noordoos van Fort Beaufort. 

Die dorpie het ontstaan toe eerwaarde John Ayliff 'n Metodiste-sendingstasie vir die Fingostamlede in 1853 gestig het. Gedurende 1855 is 'n tegniese instituut deur sir George Grey bygevoeg. In 1867 is 'n teologiese kweekskool en opleidingskool vir onderwysers gestig met fondse geskenk grootliks deur James Heald vanaf die Wesleyaanse Metodiste-sendinggenootskap in Manchester. Uit dankbaarheid is die dorp na hom vernoem. Die eerste prinsipaal was eerw. W Impey. Wyle Nelson Mandela het sy matriek hier voltooi.




</doc>
<doc id="57422" url="https://af.wikipedia.org/wiki?curid=57422" title="Hussiete">
Hussiete

Hussiete (soms ook Bethlehemiete genoem) is 'n sambreelterm vir verskillende 15de eeuse bewegings in Boheme wat as respektiewelik reformatories en rewolusionêr geklassifiseer kan word.

Die term "Hussiete" verwys na die Tsjeggiese teoloog en hervormer Jan Hus (omstreeks 1370-1415) wat felle kritiek op die Rooms-Katolieke Kerk van sy tyd gelewer het. So het hy beswaar aangeteken teen die kerk se rykdomme, die aflaathandel (waardeur gelowiges die vergewing van hul sondes teen betaling van 'n bepaalde bedrag kon koop) en die sedeloosheid van geestelikes. Die Bybel was vir Hus die enigste gesag in sake van geloof, en hy het konsekwent geweier om die onfeilbaarheid van die pous in sy amp te erken. Hierin het hy die voorbeeld van John Wyclif en die Waldense gevolg. Hus sou later ook invloed op die hervormer en grondlegger van die Evangelies-Lutherse Kerk, Martin Luther, by sy Duitse Bybelvertaling uitoefen.


</doc>
<doc id="57423" url="https://af.wikipedia.org/wiki?curid=57423" title="Verenigde Nasionale Suidwes-party">
Verenigde Nasionale Suidwes-party

Die Verenigde Nasionale Suidwes-party (Duits: "Vereinigte Nationale Südwestpartei", Engels: "United National South West Party") was die Suidwes-Afrikaanse eweknie van die Suid-Afrikaanse Verenigde Party, hoewel die party agt jaar voor die V.P. ontstaan het en in 1971 daarmee saamgesmelt het. Die party het aan verkiesings vir die Suidwes-Afrikaanse Wetgewende Vergadering deelgeneem en vanaf die instelling in 1950 van ses Unie-Volksraadsetels vir Suidwes-Afrika ook aan vyf Suid-Afrikaanse algemene verkiesings, naamlik in 1953, 1958, 1961, 1966 en 1970. Die party kon, ondanks goeie organisasie en die geesdriftige ondersteuning van meer as 40% van die Suidwes-kiesers van die verkiesings van 1950 tot 1961, nooit daarin slaag om 'n verteenwoordiger na die Volksraad te stuur nie.

Die Verenigde Party se eweknie in Suidwes-Afrika het onder heel ander omstandighede as in die Unie van Suid-Afrika gefunksioneer. Ingevolge die Wet op die Grondwet van Suidwes-Afrika van 1925 het die Suid-Afrikaanse Parlement 'n Wetgewende Vergadering aan die mandaatgebied toegestaan. So het die vae partypatrone van voorheen meer bepaalde vorm vir verkiesings aangeneem. Die Duitsers was saamgetrek in die Deutscher Bund terwyl die Suid-Afrikaners na gelang van hul politieke oortuigings in die Unie verdeel was tussen die Nasionale Party van Suidwes-Afrika en die Suidwes-party (die geesgenoot van die Suid-Afrikaanse Party in die Unie). Laasgenoemde partye was bewus van die krag van die Deutscher Bund en bereik dus 'n ooreenkoms om saam te werk tydens die verkiesing vir die Wetgewende Vergadering van 1926. Dit was egter onsuksesvol en die koalisie verloor die verkiesing. Hulle is toe daartoe gedwing om saam te smelt en stig op 31 Januarie 1927 die Verenigde Nasionale Suidwes-party in Windhoek. Die party verbind hom tot die ekonomiese vooruitgang van die gebied en sy inlywing by Suid-Afrika en wen so die verkiesing van 1929.

Die Tweede Wêreldoorlog het die Deutscher Bund van baie van sy invloed ontneem en daarom verdwyn die grootste samebindende faktor van die VNSWP. Die Nasionale Party word weer in Suidwes in die lewe geroep, maar het swak gebly totdat sy eweknie in die Suide die mag in 1948 kon oorneem. Met die verhoogde status wat in 1949 aan Suidwes toegeken is toe dr. Malan wetgewing deurgevoer het wat die gebied as 't ware die Unie se vyfde provinsie gemaak het, het die NP die VNSWP verslaan deur al ses setels vir die Unie-Volksraad, albei verkose plekke in die Unie-Senaat en 15 uit die 18 kiesafdelings van die Wetgewende Vergadering te wen. Uiteindelik het die VNSWP ook die drie plekke in die Wetgewende Vergadering verloor, hoewel sy organisasie onder leiding van J.P. de M. Nieuhaus, wat deur die VP in Natal as hul verteenwoordiger in die Senaat benoem is uit dankbaarheid vir die werk in Suidwes, lewenskragtig gebly het.

Die Suidwes-party smelt op 16 November 1971 saam met die Verenigde Party in Suid-Afrika met sy bevoegdheid soortgelyk aan dié van 'n provinsie in die Republiek. Sen. Nieuhaus is verkies tot voorsitter van die party in Suidwes. Hy het sy plek in die Senaat verloor toe die liggaam na die verkiesing van April 1974 hersaamgestel is.

Die Nasionale Party onder leiding van dr. D.F. Malan wou na sy skrale oorwinning in 1948 sy posisie in die Suid-Afrikaanse Parlement bestendig. Reeds onder die bewind van genl. Jan Smuts was daar voorstelle dat Suidwes-Afrika regstreekse verteenwoordiging in die Parlement moes kry. Malan het die wetgewing deurgevoer en gehoop om so sy skrale meerderheid te verhoog. Die wetgewing is in 1949 deurgevoer en het aan Suidwes-Afrika ses setels in die Unie-Volksraad en vier in die Senaat (waarvan twee verkose en twee genomineer) gegee het. Die getal kiesers in die Suidwes-kiesafdelings was gemiddeld net die helfte van dié in Suid-Afrika. Met hierdie stap het dr. Malan onteenseglik aan die buitewêreld gesê dat hy Suidwes-Afrika as 'n vyfde provinsie van Suid-Afrika beskou. Dit was in antwoord op die Verenigde Nasies se besluit in 1946 dat genl. Smuts nie Suidwes-Afrika by die Unie mag inlyf nie.

Die ses kiesafdelings was Windhoek, Namib, Karas, Etosha, Middelland en Omaruru. Terselfdertyd is die destydse Wetgewende Vergadering, gedeeltelik benoem, omskep in 'n nuwe met 18 verkose lede. Die VP, wat die wetgewing oor die regstreekse verteenwoordiging van Suidwes tydens sy bewind aangevoor het, was gekant teen die hoë getal setels wat buite verhouding tot die blanke bevolking van die mandaatgebied was, maar wou nie die kiesers daar vervreem deur dit heftig teen te staan nie. Die party het boonop gehoop sy leiers se deelname aan die besetting van die eertydse Duitse kolonie in 1915 sou in hul guns tel.

Die verkiesing in Suidwes is op 30 Augustus 1950 gehou. Die VP-regering het altyd stryd gevoer teen alle pogings van die Verenigde Nasies om Suidwes onder voogdy van die VN te plaas, maar het nietemin ingestem om jaarlikse verslae oor die gebied aan die wêreldliggaam voor te lê. Nadat die eerste verslag van die NP heftig gekritiseer is, het die nuwe regering besluit om die gebruik te staak. In 1949 besluit die VN om die Wêreldhof om 'n adviserende mening oor die Unie se internasionale verpligtinge in verband met Suidwes te nader. Die meerderheidsuitspraak in Julie 1950 het beslis die Unie was nie wetlik verplig om die gebied onder die VN se voogdy te plaas nie, maar dat die VN tog toesig oor die gebied moes hou soos die ou Volkebond dit gedoen het.

Die woelinge oor Suidwes-Afrika op die wêreldtoneel het aan die Nasionaliste voldoende skietgoed gegee om die Verenigde Nasionale Suidwes-party (VNSWP) wat onafhanklik van die VP sou staan tot 1971, maar nietemin die steun van die Suid-Afrikaanse opposisie geniet het, oortuigend te verslaan. Die NP se slagkreet was dat hy nie voor die VN sou buk nie en ook nie die gebied "vir die wolwe" sou gooi nie. Die kiesers het Nasionaliste in al ses kiesafdelings vir die Unie-Volksraad verkies en 15 uit 18 vir die Wetgewende Vergadering. Albei verkose senatore was Nasionaliste wat saam met die twee benoemdes die regering se gevaarlike klein meerderheid in die hoërhuis met vier vergroot het. Anders as in Suid-Afrika in 1948 sowel as in 1953 het die meeste Suidwes-kiesers vir die Nasionale Party gestem, naamlik 12 434 (55,4%) vergeleke met 10 003 (44,6%) vir die VNSWP. Dit het aan die regering 'n baie gemakliker meerderheid van 13 in die Unie-Volksraad besorg. In al die Suidwes-kiesafdelings, buiten Etosha waar die party 'n meerderheid van 846 behaal het, het die party naelskraaps gewen. In Karas was sy meerderheid 67, Middelland 229, Namib 441, Omaruru 584 en Windhoek 234.

Vanaf 1953 is die verkiesing in Suid-Afrika en Suidwes-Afrika gelyktydig gehou. In 1953 het die NP 13 305 (56,6%) stemme op hom verenig en die VNSWP 10 021 (42,6%). Die NP-meerderheid in Etosha was 1 205, Karas 238, Middelland 272, Namib 554, Omaruru 826 en Windhoek 189. Teen 1958 het die NP sy houvas versterk met 'n meerderheid van 1 334 in Etosha, 449 in Karas, 604 in Middelland, 689 in Namib, 1 204 in Omaruru en 506 in Windhoek. In daardie jaar het die NP 16 390 (58,2%) stemme gekry en die VNSWP 11 568 (41,1%). Die party het algaande agteruitgegaan en in 1970, die laaste verkiesing waaraan hy as selfstandige party deelgeneem het, net vier van die ses setels betwis en net 28,8% van die stemme gekry.




</doc>
<doc id="57424" url="https://af.wikipedia.org/wiki?curid=57424" title="Vrystaatse Goudveld">
Vrystaatse Goudveld

Die Vrystaatse Goudveld het eers na die Tweede Wêreldoorlog ontwikkel alhoewel goud reeds in April 1938 ontdek is. Dit het aanleiding gegee tot groot ontwikkeling in die streek.

Ná die ontdekking van goud in die Witwatersrand in die 1880's het geoloë geweet dat die hoofrif na die weste en ooste strek maar op groot diepte. Op daardie stadium was die tegnologie nog nie beskikbaar om so diep prospekteerswerk te doen of te myn nie. In die 1930's het nuwe geofisiese prospekteersmetodes verseker dat die diep goudriwwe ook ontdek kon word. Die myne in die omgewing van Klerksdorp en Potchefstroom kon begin word danksy die sukses van die nuwe metodes.

In die 1890's het die handelaar Gustav Furst 'n winkeltjie op die plaas Zoeten Inval gehad. Dit was 13 km noord van waar Odendaalsrus vandag is. Furst het 'n kwartsaar aan 'n prospekteerder, Archibald Megson, uitgewys. Megson met sy vennote Donaldson en Haines het 'n ingangstonnel gesink en goud gevind. Dit was egter nie genoeg om die belangstelling van potensiële finansiers te prikkel nie. Donaldson en Haines het toe monsters saam met hulle geneem op die skip "Drummond Castle" na Londen. Die skip het egter naby Ushant vergaan op 16 Junie 1896. Dit was die einde van die poging en Furst het van die toneel verdwyn.

In die vroeë 1930's het Megson daarin geslaag om Allan Roberts, 'n amateurgeoloog en tandtegnikus, in die rif en ingangstonnel te interesseer. Megson is uitgekoop deur Roberts, wat die maatskappy Wit Extensions begin het. In 1933 het Roberts 'n gat van 1 263 m naby die ingangstonnel op die plaas Aandenk geboor. Dit het niks opgelewer nie en die maatskappy het tot niet gegaan. Die poging is gevolg deur ander, bv. Western Holdings en 'n maatskappy van Hans Merensky.

'n Hongaarse geoloog, Oscar Weiss het met nuwe tegnologie en instrumente wat hy self ontwerp het, 'n plek op die plaas St. Helena aangedui. In April 1938 het hy goud op 'n diepte van 737 m raakgeboor. Die bepaling was meer as 'n halwe ons goud per ton erts wat verwerk is. Ongelukkig het die Tweede Wêreldoorlog uitgebreek en verdere prospekteerswerk het tot stilstand gekom.

Na die Tweede Wêreldoorlog het verskeie mynmaatskappye Odendaalsrus oorstroom en binne 'n jaar is meer as 500 gate geboor. Op 16 April 1946 is die groot ontdekking op die plaas Geduld gedoen. 'n Boorman met die naam van "Lucky" Hamilton het in die dertiende gat wat hy geboor het op 'n diepte van 1 200 m goud ontdek. Die monster uit die boorkern het 62 ons goud per ton erts verwerk opgelewer – een van die rykste riwwe ter Wêreld.

Ironies genoeg het een van die maatskappye die gat van Allan Roberts gevind, dit skoongemaak, dieper geboor en 122 m verder dieselfde rif getref.

Die ontdekking van die rif het gelei tot die totstandkoming van die stad Welkom en die dorp Riebeeckstad, terwyl dorpe soos Odendaalsrus, Allanridge en Virginia ongekende groei beleef het. Water is uit die Vaaldam gelei na die streek en nuwe paaie en spoorlyne aangelê om die gebied te bedien. Myne wat gestig is, is:

Die volgende dorpe is deel van die Vrystaatse Goudveld:




</doc>
<doc id="57426" url="https://af.wikipedia.org/wiki?curid=57426" title="Benoni (kiesafdeling)">
Benoni (kiesafdeling)

Die kiesafdeling Benoni was 'n setel in die Suid-Afrikaanse Volksraad vanaf die algemene verkiesing van 1915.

In daardie jaar het 3 381 kiesers hulle in Benoni laat registreer. In die algemene verkiesing op 20 Oktober 1915 wen Walter Madeley, wat in 1910 in Springs gewen het, maar waarvan Benoni tydens die daaropvolgende afbakening weggesny is, met 'n meerderheid van 779 teen die kandidaat van die Suid-Afrikaanse Party met die Nasionale Party in die derde plek.

In 1920 haal Madeley weer die paal, dié keer met 'n meerderheid van 461. Weens genl. Jan Smuts se onoortuigende oorwinning in 1920, smelt sy Suid-Afrikaanse Party kort na die verkiesing saam met die Unionisteparty en word 'n verkiesing opnuut in 1921 gehou. Madeley wen die derde keer in Benoni, dié keer met 'n meerderheid van 512 stemme teen die Nasionale Party se H.P. Venter.

In die aanloop tot wat genl. J.B.M. Hertzog se Nasionale Party se Pakt-regering sou word met die Arbeidersparty staan die twee partye mekaar nie in 1924 teen nie. Madeley wen Benoni weereens, dié keer met 691 stemme teen die Suid-Afrikaanse Party se A.H. Moore.

In 1929, ná 'n skeuring in die Arbeidersparty, staan Madeley as Arbeider-Hoofbestuur-kandidaat teen R.B. Waterson, 'n Arbeider-Cresswelliet, en wen met 50 stemme. Hy herhaal die prestasie in die 1933-verkiesing toe hy 1 564 meer stemme kry as die S.A.P.-Koalisie-kandidaat, kol. Hendrik Mentz, latere kabinetsminister van die Verenigde Party. In 1938 kom Madeley te staan teen sowel die Verenigde Party as die Nasionale Party, maar wen nogtans met 'n meerderheid van 1 486.

Net die Nasionale Party se D.W. Stokes staan Madeley in 1943 teen, maar die dienende Volksraadslid kry 'n rekord-meerderheid van 3 974 stemme en wen die agste keer die setel. Hy werk van 1939, toe Hertzog as eerste minister bedank, met die Verenigde Party saam en bly 'n kabinetsminister tot hy in 1945 uit die politiek tree. Sy bedanking noodsaak 'n tussenverkiesing op 27 November 1947 wat die Arbeidersparty se T.W.B. Osborn met 949 stemme teen 'n kandidaat van die Verenigde Arbeidersparty wen.

Osborn behou die setel in 1948 vir die Arbeidersparty. In 'n tussenverkiesing op 9 November 1949 wen L. Lovell (ook 'n Arbeider) met 'n meerderheid van 2 441 teen twee onafhanklikes. Lovell wen ook in 1953, maar in 1958 kom hy derde teen die V.P. en N.P. Van toe af sou dit 'n grenssetel wees. In 1961 behou die V.P. die setel teen die Progressiewe Party met 'n meerderheid van 2 664.

In 1966 wen die N.P. die setel die eerste keer in 51 jaar toe P.Z.J. van Vuuren 478 stemme meer as die V.P. se P. Davis kry. Van Vuuren word in 1970 deur die V.P. se H.J. van Eck ontsetel toe hy met 727 stemme verloor. Van Eck behou die setel in 1974 vir die V.P. met 'n meerderheid van 1 917 teen die N.P. se F.J. Smuts.




</doc>
<doc id="57428" url="https://af.wikipedia.org/wiki?curid=57428" title="Govan Mbeki">
Govan Mbeki

Govan Archibald Mvuyelwa Mbeki (9 Julie 1910 – 30 Augustus 2001) was 'n Suid-Afrikaanse politikus, en pa van die voormalige Suid-Afrikaanse president Thabo Mbeki en die politieke ekonoom Moeletsi Mbeki. Hy is vernoem na Edward Govan, 'n Skotse sendeling wat die Lovedale-kollege gestig het, waar hy dan ook skoolgegaan het.
Hy was saam met Nelson Mandela die medestigter van die ANC-Jeugliga (ANCYL), die jeugorganisasie van die ANC.

Sy seun, Thabo Mbeki was die president van Suid-Afrika tussen 1999 en 2008.

Die Govan Mbeki Plaaslike Munisipaliteit is na hom genoem.


</doc>
<doc id="57429" url="https://af.wikipedia.org/wiki?curid=57429" title="Moeletsi Mbeki">
Moeletsi Mbeki

Moeletsi Mbeki (gebore 30 November, 1945) is 'n politieke ekonoom en die ondervoorsitter van die "Suid-Afrikaanse Instituut van Interne Sake". Hy is die jongste broer van die voormalige presedent Thabo Mbeki en die seun van die ANC-leier Govan Mbeki. 

Hy het President Mbeki gereed gekritiseer toe hy aan die stuur van die land was. Moeletsi het skerp kritiek ontlont nadat hy gesê het dat Afrika beter onder kolonialisme regeer is, as wat vandag die geval is.


</doc>
<doc id="57430" url="https://af.wikipedia.org/wiki?curid=57430" title="Springs (kiesafdeling)">
Springs (kiesafdeling)

Die kiesafdeling Springs was van die heel eerste algemene verkiesing op 15 September 1910, skaars vier maande ná Uniewording, 'n setel in die Volksraad van die Unie van Suid-Afrika en daarna tot in 1994 in die Republiek van Suid-Afrika se Volksraad. Die kiesafdeling het mettertyd oorgegaan van die Arbeidersparty na die Verenigde Party en uiteindelik 'n redelik veilige Nasionale Party-vesting geword.

In die heel eerste verkiesing in 1910 wen die Arbeidersparty se Walter Madeley met net 73 stemme teen A.G. Barlow van die Unionisteparty. Madeley staan in 1915 in die nuwe, aangrensende kiesafdeling Benoni, maar in Springs verloor die Arbeiders se D.M. Kendall teen G. Rennie, Unionis, met 178 stemme. Die Arbeider G. Hills kom in 1920 te staan teen die Suid-Afrikaanse Party se A.M. Miller en die Nasionale Party se A.M. van Belkum en wen met 501 stemme.

Hills verloor egter in 1921, nadat die S.A.P. en die Unioniste saamgesmelt het, met 156 stemme teen die Sap F.J. van Aardt in 'n driehoekige stryd waarin W.J. van Zyl van die N.P. derde kom. J. Allen wen die setel terug vir die Arbeidersparty in 1924 met 'n meerderheid van 280 teen C.E. Dearlove van die S.A.P. Laasgenoemde se R.N. Kotze wen Springs in 1929 met 154 stemme teen 'n onafhanklike toe die Arbeiders nie deelneem nie. Kotze behou die setel in 1933 teen die Roosiet C.F.W. Lippiatt met 'n meerderheid van 1 088 stemme.

In 1938 probeer die Arbeider P.J. Baird die setel terugwen, maar die Verenigde Party se G.J. Sutter wen met 'n meerderheid van 1 913. Hy behou die setel in 1943 met 'n meerderheid van 2 783 teen die Herenigde Nasionale Party se D.J. Swart en die Kommunis D.J. du Plessis, wat net 458 stemme kry. Sutter word in 1948 die derde keer vir die V.P. verkies, dié keer met 'n meerderheid van 1 458 teen die onafhanklike I. Steyn. Hy behou Springs in 1953 met die grootste meerderheid in die kiesafdeling se bestaan van 3 423 teen L.I. Coetzee van die N.P.

Die Verenigde Party wen Springs in 1958 die vyfde keer agtereenvolgens toe H. Tucker die N.P. se E.R. Snyman met 2 943 verslaan. Dat Springs 'n veilige opposisiesetel was, word tydens die volkstemming in 1960 oor 'n referendum bewys toe 4 525 kiesers vir 'n republiek stem, maar 7 053 téén. Die V.P. se L.B. Taurog word dan ook die volgende jaar tydens die algemene verkiesing onbestrede verkies.

Dr. H.F. Verwoerd se toenadering tot die konserwatiewe deel van die Engelse bevolking werp in 1966 vrugte af toe die N.P. se W.S.J. Grobler Springs die eerste keer in die kiesafdeling se 56-jarige bestaan vir die party wen met 'n meerderheid van 346 teen die dienende V.P.-lid, L.B. Taurog. Grobler herhaal die prestasie met 'n meerderheid van 386 in 1970 teen die V.P. se H.J.O. Prinsloo en weer in 1974 met 'n meerderheid van 979 teen die V.P. se J.R. du Plessis. Van toe af was Springs 'n veilige N.P.-setel.




</doc>
<doc id="57432" url="https://af.wikipedia.org/wiki?curid=57432" title="Florida (kiesafdeling)">
Florida (kiesafdeling)

Die kiesafdeling Florida was 'n kiesafdeling van die Unie-Volksraad van 1953 en daarna van die Republiek se Volksraad tot 1994.

In die heel eerste algemene verkiesing op 15 April 1953 ná die ontstaan van Florida was daar 11 464 kiesers. Die Verenigde Party se S.J. Tighy wen die kiesafdeling gemaklik met 'n meerderheid van 3 025 teen J.J.C. van Loggerenberg van die Nasionale Party. Hy behou Florida in 1958 teen die N.P. se R.S.C. Dove met 'n meerderheid van 2 375. In 'n tussenverkiesing op 11 Mei 1959 word H.G. Swart onbestrede vir die Verenigde Party verkies. In die volkstemming in 1960 oor Republiekwording neem 94% van Florida se kiesers deel. 7 212 stem teen die republiek en 4 808 daarvoor. 

In die volgende jaar se algemene verkiesing staan Swart weer as V.P.-kandidaat en wen met 1 934 teen die N.P. se Tom Langley, die latere Volksraadslid van die Konserwatiewe Party. In 'n tussenverkiesing op 12 Desember 1962 wen H. Miller van die V.P. Florida met 'n meerderheid van 1 889 stemme teen die N.P. se J.C.C. van Loggenberg, wat ook nege jaar tevore verloor het.

In 1966 draai die gety teen die V.P. toe sy kandidaat, die dienende L.V., Miller, met 1 675 stemme teen die N.P. se A.J. Visser verloor. In 1970 word die bordjies verhang en J.J.M. Stephens wen Florida terug vir die V.P. met 'n skrale meerderheid van 89 stemme. Barend du Plessis, latere minister van finansies, skakel egter dié nederlaag vir die N.P. in 1974 in 'n groot oorwinning om toe hy 'n meerderheid van 1 894 teen Stephens behaal.




</doc>
<doc id="57434" url="https://af.wikipedia.org/wiki?curid=57434" title="Jeppes (kiesafdeling)">
Jeppes (kiesafdeling)

Jeppes was 'n kiesafdeling van die Unie-Volksraad van 1910 en die Volksraad van die Republiek van Suid-Afrika tot 1994 in die ooste van Johannesburg met as middelpunt die ou voorstad Jeppestown, genoem na (vanaf 1922 sir) Julius Jeppe en sy familie. Dit het van 1915 tot 1920 as Siemert bekend gestaan.

In die heel eerste verkiesing ná Uniewording in 1910 wen die Arbeidersparty se leier, kol. F.H.P. Cresswell met 'n meerderheid van 97 teen R. Feetham van die Unionisteparty. Voor die volgende verkiesing, op 15 Oktober 1915, is Jeppes hernoem tot Siemert en die Arbeider Henry Sampson wen gemaklik met 316 stemme teen die Unionisteparty se A.E. Cowley, wat 593 stemme op hom verenig het. Sampson wen in 1920, toe die kiesafdeling weer Jeppes heet, met 'n meerderheid van 1 101 stemme teen drie ander kandidate, naamlik van die Nasionale Party, Onafhanklike Sosialiste en Unionisteparty. Sampson word in 1921 onbestrede verkies, maar kom in 1924 te staan teen D. Anderson van die Suid-Afrikaanse Party en wen met 'n meerderheid van 611. Daar was in daardie jaar 2 816 geregistreerde kiesers.

In 1929, nadat die Arbeiders in 'n Hoofbestuur- en 'n Cresswelliete-groep verdeel het, wen Samspon as Cresswelliet weer in Jeppes, dié keer met 'n meerderheid van 166 stemme teen H. Carter van die S.A.P. Die Arbeider-Hoofbestuur-kandidaat H. Carruthers was derde met net 101 stemme. Sampson verloor in 1933, die verkiesing waarin die Suid-Afrikaanse Party en die Nasionale Party as koalisie nie mekaar se kandidate teengestaan het nie, met 1 222 teen Hjalmar Reitz van adv. Tielman Roos se Sentrale Party.

Die Verenigde Party se Bertha Solomon wen in 1938 met 'n skrale meerderheid van 293 teen die Arbeider J.D.F. Briggs, terwyl die Gesuiwerde N.P. se N.J. van Schalkwyk derde kom. In 1943 verhoog Solomon die V.P. se meerderheid tot 3 596 teen H.J. Waldeck van die N.P.. 'n Onafhanklike en Afrikanerparty-kandidaat neem ook deel. Die onafhanklike C.M.L. Taljaard verloor in 1948 met 1 472 stemme teen Solomon, wat die derde keer verkies word. In 1953 is dit 'n tweestryd tussen die V.P. en N.P. Solomon behaal 'n meerderheid van 3 271 stemme teen E.B. Cuyler vir sy vierde en laaste oorwinning.

In 1958 wen die V.P. se F.J.C. Cronje eweneens gemaklik met 'n meerderheid van 3 834 teen die N.P. se P.R. de Jager. Van die 9 765 kiesers in Jeppes wat in 1960 aan die volkstemming oor republiekwording deelneem, stem 3 259 daarvoor en en 6 459 daarteen. In die algemene verkiesing die volgende jaar stel die N.P. dan ook nie 'n kandidaat nie en Cronje word onbestrede verkies. Net soos in Florida en Benoni, slaag die N.P. in 1966 die eerste keer daarin om Jeppes te wen toe M.W. Botha 621 stemme meer as Cronje kry. En net soos in die ander twee setels, wen die V.P. Jeppes terug in 1970, toe Botha met 613 stemme verloor teen H. Miller, wat in 1974 onbestrede verkies word.





</doc>
<doc id="57436" url="https://af.wikipedia.org/wiki?curid=57436" title="Houghton (kiesafdeling)">
Houghton (kiesafdeling)

Houghton was een van die jonger maar bekende kiesafdelings van die Unie-Volksraad en daarna die Volksraad van die R.S.A. tot 1994.

Die eerste verkiesing in Houghton is eers in 1943 se algemene verkiesing gehou toe R.E. Bell onbestrede vir die Verenigde Party verkies is en so ook op 26 Mei 1948.

Helen Suzman maak haar buiging in die politiek in die algemene verkiesing van 1953 toe sy onbestrede as V.P.-L.V. vir Houghton verkies word. In 1958 staan vir die vierde keer agtereenvolgens in die kiesafdeling se bestaan niemand teen die Verenigde Party nie en word Suzman die tweede keer onbestrede verkies. In die volkstemming van 1960 oor republiekwording stem 'n volle 10 555 Houghton-kiesers daarteen en net 1 153 daarvoor. 

Ná die stigting van die Progressiewe Party in 1959 toe 11 L.V.'s uit die Verenigde Party bedank om hulle by die party aan te sluit, word net Suzman van die 24 P.P.-kandidate in 1961 verkies, al kry die party 8,5% van die totale uitgebragte stemme. H. Miller, wat in 1970 V.P.-L.V. vir Jeppes sou word, verloor teen Suzman met 564 stemme. Sy behaal in 1966 eweneens 'n skraal meerderheid van 711 teen die V.P. se A.D. Bensusan en word weer die enigste P.P.-L.V. 

In 1970 verhoog Suzman haar meerderheid bo L. Steyn van die V.P. tot 2 049 en word in die derde verkiesing agtereenvolgens die enigste Volksraadslid van die P.P. In 1974, toe eers vyf ander Progressiewe kandidate in die verkiesing die paal haal en Alex Boraine kort na die verkiesing die tussenverkiesing in Pinelands wen, wen Suzman oortuigend met 'n meerderheid van 3 963, meer as die 3 655 stemme wat die V.P. se B. Senekal kon kry. 

Suzman wen die kiesafdeling ook in 1977, 1981 en 1987. Sy tree voor die verkiesing van 1989 uit die aktiewe politiek en word as Houghton-L.V. opgevolg deur Tony Leon.




</doc>
<doc id="57440" url="https://af.wikipedia.org/wiki?curid=57440" title="Von Brandis (kiesafdeling)">
Von Brandis (kiesafdeling)

Von Brandis was 'n kiesafdeling van die Suid-Afrikaanse Volksraad in die middestad van Johannesburg vanaf die eerste algemene verkiesing ná Uniewording in 1910. Die kiesafdeling is voor die verkiesing van 1977 afgeskaf.

In 1910 wen die Unionisteparty se E. Nathan die setel met 'n meerderheid van 601 stemme teen 'n onafhanklike. Hy wen ook in 1915, dié keer met 568 stemme teen die Arbeidersparty se W.J. McIntyre, en in 1920 teen die Arbeidersparty se T.G. Jones met 539 stemme. In 1921 klop Nathan, toe kandidaat van die Suid-Afrikaanse Party nadat die Unioniste by die S.A.P. ingelyf is, die Arbeider M.J. Green met 789 stemme. Nathan wen in 1924 die vierde keer (met 'n meerderheid van 331 teen J.M. Colans van die Arbeidersparty). In 1929 wen hy die vyfde en laaste keer agtereenvolgens toe hy 444 stemme meer as G.A. Hay van die Arbeiders-Hoofbestuur kry.

Vermoedelik is hy voor die volgende verkiesing oorlede, want in die tussenverkiesing in Von Brandis op 27 Januarie 1932 wen T.F. Allen die kiesafdeling vir die S.A.P. met 'n meerderheid van 981 teen die Arbeider J.G. McQuade. Allen bly net tot aan die verkiesing van 1933 L.V. vir Von Brandis, want toe wen die Verenigde Party se J.W. Higgerty met 1 631 stemme teen B.D. Coplans van die Sentrale Party (ondersteuners van adv. Tielman Roos).

Higgerty behou die setel in die 1938-verkiesing met 'n meerderheid van 2 845 teen die Dominiumparty se G.S. Cope en in die 1943-verkiesing met 'n meerderheid van 5 653 stemme teen die onafhanklike R. Sheffield-Webb, wat net 355 stemme kon kry. Higgerty word dan ook in 1948 en 1953 onbestrede verkies, maar in 1958 sê die onafhanklike P.B. Bekker hom die stryd aan en verloor met 5 522 stemme. In die volkstemming oor republiekwording in 1960 stem Jeppes oorweldigend teen die republiek, met net 2 319 kiesers ten gunste en 7 131 daarteen. In die verkiesing die volgende jaar word Higgerty weereens onbestrede verkies.

In 1966, die sesde en laaste verkiesing waaraan Higgerty deelneem en wat hy wen, kry die Nasionale Party se W.P. du Plessis 2 373 stemme vergeleke met Higgerty se 5 064. In 1970 wen I.F.A. de Villiers die setel vir die V.P. met 'n meerderheid van 2 632 stemme teenoor die N.P. se J. de Villiers se 2 303. In 1974 behou De Villiers die setel vir die V.P. met 'n meerderheid van 2 998 stemme toe net 36,7% van die kiesers gestem het. Sy teenstander was P.R. Randall van die Sos. Dem. Party, wat 995 stemme op hom verenig het.




</doc>
<doc id="57441" url="https://af.wikipedia.org/wiki?curid=57441" title="Yeoville (kiesafdeling)">
Yeoville (kiesafdeling)

Yeoville in Johannesburg se sentrale deel was van die eerste verkiesing ná Uniewording in 1910 'n setel in die Suid-Afrikaanse Volksraad tot aan die einde van die Driekamerparlement in 1994.

In die eerste verkiesing in 1910 wen Lionel Phillips van die Unionisteparty Yeoville met 'n meerderheid van 1 124 stemme teen die Regerende Party se W. van Hulsteyn. Nog 'n Unionis, W.T.F. Davies, behaal in 1915 'n meerderheid van 1 489 stemme teen die Arbeidersparty se R.G. Barlow. In 1920 wen die Unionisteparty weer in Yeoville en weer met 'n nuwe kandidaat, dié keer A.E.A. Williamson, wat 178 stemme meer as die Suid-Afrikaanse Party se R. Goldmann kry. 'n Onafhanklike, R.L. Weir, kon toe net 220 stemme op hom verenig.

Nadat die Unioniste en die SAP saamgesmelt het, word Patrick Duncan, die latere goewerneur-generaal van die Unie van Suid-Afrika in 1921 onbestrede vir die Suid-Afrikaanse Party verkies. In 1924 kom hy teen die Arbeidersparty se A. Jacobson te staan en wen met 'n meerderheid van 927. In 1929 is sy opponent van die Nasionale Party toe hy vir H.J. Schlosberg met 824 stemme klop. In die koalisieverkiesing van 1933 word Duncan weer onbestrede verkies. Genl. J.B.M. Hertzog beveel Duncan in 1937 as goewerneur-generaal aan en in die daaropvolgende tussenverkiesing in Yeoville op 3 Februarie 1937 word die Verenigde Party se M. Edmund met slegs 76 stemme meer as P.A. Moore van die Dominiumparty verkies.

In die verkiesing van 1938 wis H. Gluckman van die V.P. die teenstand van die Dominiumparty feitlik uit toe hy M.G. de B. Epstein met 'n meerderheid van 4 366 stemme klop. Hy word dan ook in 1943, 1948 en 1953 onbestrede herkies. In 1958 stel geen party weereens 'n kandidaat teen die V.P. nie, wie se A.L. Kowarsky dus onbestrede verkies word. As een van die veiligste opposisiesetels in die land, stem Yeoville in die volkstemming van 1960 oorweldigend teen republiekwording: 1 195 is ten gunste en 10 100 daarteen.

In die algemene verkiesing die volgende jaar word Marais Steyn ook onbestrede vir die Verenigde Party verkies, maar in 1966 staan die Progressiewe Party se S.L. Dishy teen hom en verloor met 4 104 stemme. Steyn wen eweneens in 1970, dié keer met 3 642 stemme teen die Progressiewes se D. Boswell. Die P.P. stel nie weer 'n kandidaat in 1974 nie, toe Harry Schwarz Yeoville vir die V.P. wen met 'n meerderheid van 6 089 teen J.G. Dormehl van die Ononderbroke Republikeinse Party.




</doc>
<doc id="57444" url="https://af.wikipedia.org/wiki?curid=57444" title="Albanie (kiesafdeling)">
Albanie (kiesafdeling)

Albanie was van 1910 tot 1994 'n kiesafdeling in die Suid-Afrikaanse Volksraad. Dit het gesentreer om die landdrosdistrik Albanie, waarvan Grahamstad die grootste sentrum is.

In 1910 het dr. Leander Starr Jameson die kiesafdeling onbestrede vir die Unionisteparty gewen. In 1915 stel die Suid-Afrikaanse Party vir W.M. Espin teen die Unionisteparty se Frederick van der Riet, wat wen met 'n skrale 85 stemme. In die 1920 verkiesing stel die S.A.P. egter nie weer 'n kandidaat nie en Van der Riet word onbestrede vir die Unioniste verkies. Ná die Unioniste en die Sappe saamsmelt, word Van der Riet in 1921 onbestrede vir die S.A.P. verkies. In 1924 wen Robert Struben Albanie vir die S.A.P. met 'n meerderheid van 519 teen die onafhanklike F.G. Reynolds. In 1929 word hy, net soos Van der Riet, met sy tweede verkiesing onbestrede verkies. In 1933 se koalisieverkiesing staan weer geen kandidaat teen hom nie, maar in 1938 en 1943 is die onbestrede V.P.-kandidaat T.B. Bowker, 'n kleinseun van die 1820-setlaar John Mitford Bowker. In 1948 kry hy teenstand van die onafhanklike J.V. Buchner, maar wen gemaklik met 'n meerderheid van 3 482.

In 1953 stel die Nasionale Party die eerste keer 'n kandidaat in Albanie toe H.A. de Ridder 2 391 stemme op hom verenig en Bowker met 'n meerderheid van 4 203 wen. In 1958 gaan hy weereens onbestrede Volksraad toe. In die volkstemming van 1960 oor republiekwording stem 2 448 kiesers in Albanie daarvoor en 8 184 daarteen. Die uitslag ontmoedig die Nasionale Party om weer 'n kandidaat te stel in die 1961-verkiesing en Bowker wen met 'n meerderheid van 4 894 teen die Progressiewe Party se B.S. Muir, wat 1 175 stemme gekry het.

Blykbaar het Bowker op 21 Julie 1964 gesterf, want in 1966 wen Colin Bennett die setel vir die V.P. met 'n meerderheid van 2 422 teen die N.P. se A.J. Westaway. In 'n tussenverkiesing op 22 Oktober 1969, nadat Bennett blykbaar oorlede is op 25 Mei 1969, word dié uitslag feitlik herhaal toe William Deacon vir die V.P. wen met 'n meerderheid van 2 510 bo die N.P. se G.J. van der Vyver. In die verkiesing van 1970 kom Deacon teen 'n N.P.- sowel as 'n P.P.-kandidaat te staan. Hy skuif sy meerderheid op na 2 691, met R. de V. Olckers wat 3 259 stemme vir die N.P. kry en M. van W. Smith se 1 002 vir die Progressiewes. 

In 1974 stel die N.P. weereens nie 'n kandidaat nie, sodat Deacon met 'n meerderheid van 3 870 wen teen die P.P. se M. van W. Smith, wat 'n tweede keer probeer het.




</doc>
<doc id="57456" url="https://af.wikipedia.org/wiki?curid=57456" title="Durban-Noord (kiesafdeling)">
Durban-Noord (kiesafdeling)

Durban-Noord was 'n kiesafdeling van die Suid-Afrikaanse Volksraad van 1938 tot aan die einde van die Driekamerparlement in 1994.

In die heel eerste verkiesing in 1938 in Durban-Noord, toe daar 6 546 kiesers geregistreer het, kom die Arbeidersparty se C.F. Miles-Cadman teen die Verenigde Party se A.H.J. Eaton te staan. Miles-Cadman wen met 'n meerderheid van 1 617 stemme. Hy wen weer in 1943 met 'n meerderheid van 3 444 teen die onafhanklike S.M. Petterson. In 1948, toe die getal kiesers aangegroei het tot 9 688, wen die Verenigde Party se J. Lewis die setel met 'n meerderheid van 2 235 teen J.J. Smith van adv. Tielman Roos se Sentrale Party, die sogenaamde Roosiete. Lewis wen weer in 1953, dié keer teen die Nasionale Party se F.J. du Toit, met 'n reuse-meerderheid van 8 503. In 1958 word hy onbestrede verkies en in die volkstemming van 1960 oor republiekwording stem net 1 282 vir 'n republiek en 11 426 daarteen.

In die verkiesing van die volgende jaar wen M.L. Mitchell van die V.P. met 'n meerderheid van 2 176 stemme teen die Progressiewe Party se G.R. Bond. Mitchell kom in 1966 te staan teen G.J. Claassen van die N.P., R.B. Brink van die P.P. en G.E. Yeatman van die Front en wen met 'n meerderheid van 3 339. Hy word dan ook in 1970 en in 1974 onbestrede verkies in wat toe een van die veiligste V.P.-setels in die land was. Op 5 Mei 1976 behaal die Progressiewe Reformiste Party egter sy eerste oorwinning by die stembus toe S.A. Pitman (4 243 stemme) net 'n skrale meerderheid van 324 wen teen die V.P. se W.B. Reynolds (3 919 stemme), dr. Denis Worrall van die N.P. (3 139) en die onafhanklike M.S. Louw, wat net 95 stemme kon kry. In die 1977-verkiesing wen Pitman vir die Progressiewe Federale Party in Pinetown, terwyl R.B. Miller Durban-Noord vir die Nuwe Republiek Party wen.




</doc>
<doc id="57457" url="https://af.wikipedia.org/wiki?curid=57457" title="Fordsburg (kiesafdeling)">
Fordsburg (kiesafdeling)

Fordsburg, aan die westekant van Johannesburg se middestad, was 'n kiesafdeling vir die heel eerste algemene verkiesing in Suid-Afrika ná Uniewording in 1910 en elke daaropvolgende verkiesing tot 1943.

In die eerste verkiesing wen Patrick Duncan, die latere goewerneur-generaal van die Unie die setel vir die Unionisteparty met 'n meerderheid van slegs 46 stemme teen die Regerende Party se F.E.T. Krause, 590 stemme teenoor 544. Die Arbeidersparty se W.H. Andrews was 'n kort koppie agter met 520 stemme, maar die Sosialiste Party se A. Crawford kon net agt stemme op hom verenig. In 1915 wen Duncan weer in Fordsburg met 'n meerderheid van 259 teenoor die Arbeider D. Dingwall en die Nasionale Party se J.S.F. Pretorius. In 1920 kon Duncan slegs die derde meeste stemme kry toe die Arbeider M. Kentridge wen met 804 stemme en die N.P. se Pretorius 592 stemme kry. Hy staan in die volgende jaar se verkiesing in die kiesafdeling Yeoville waarvan hy Volksraadslid sou bly tot aan sy benoeming deur genl. J.B.M. Hertzog as goewerneur-generaal in 1937.

In 1921 verslaan Pretorius (729 stemme) vir Kentridge (647 stemme) met 'n meerderheid van 82, terwyl H.H. McLean van die Suid-Afrikaanse Party naelskraaps derde kom met 549 stemme. Pretorius wen ook in 1924, teen die S.A.P. se H. Graumann met 567 stemme. Weens die Pakt-regering, 'n koalisie tussen die Nasionaliste en Arbeiders van 1924 tot 1933, staan net die N.P. in 1929 teen die Suid-Afrikaanse Party. Pretorius behou die setel met 'n meerderheid van 436 teen die Sap H.L. Lindsay. Pretorius wen ook in 1933, toe sy N.P. en die S.A.P. 'n koalisie gevorm het, weer net-net met 113 stemme teen G.C.V. Odendaal van adv. Tielman Roos se Sentrale Party, die sogenaamde Roosiete. In 1938 wen die latere minister Ben Schoeman met 'n meerderheid van 1 127 vir die Verenigde Party teen die Arbeider T.C. Robertson. Die N.P. se M. van der Ahee kom derde.

Schoeman bedank in 1939 saam met genl. Hertzog uit die V.P. oor die vraagstuk van neutraliteit in die Tweede Wêreldoorlog. Hy verloor in 1943 met 232 stemme teen die V.P. se S.J. Tighy in Johannesburg-Wes, maar in Fordsburg wen die Arbeidersparty uiteindelik weer toe D. Burnside 'n meerderheid van 2 729 bo die Herenigde Nasionale Party se A.S. van Hees en die Onafhanklike Arbeider A.E.P. Scheepers behaal. Fordsburg is met die herafbakening voor die 1948-verkiesing afgeskaf.




</doc>
<doc id="57459" url="https://af.wikipedia.org/wiki?curid=57459" title="Werner Dorfling">
Werner Dorfling

Werner Dorfling is gebore op 22 Februarie 1965 op Uitenhage in die Oos-Kaap-provinsie van Suid-Afrika. Hy is 'n oud-polisieman wat begin skryf het op hoërskool. Van sy werke is opgeneem in die bundel "Nikita" wat deur Dark Angel publikasies gepubliseer is en bekendgestel is by Museum Africa in Johannesburg ter bevegting van geweld teen vroue en kinders.

Hy het onlangs (wanneer?) 'n bundel gepubliseer genaamd "3G" wat werke bevat van drie generasies van die Dorfling familie. Hierdie bundel is wêreldwyd beskikbaar in Afrikaans en Engels op Amazon.com.

Werner is besig met sy 2de bundel en het begin werk aan 'n boek oor die gewapende magte van die wêreld.

Hy het groot passie vir sy skryfwerk.


</doc>
<doc id="57463" url="https://af.wikipedia.org/wiki?curid=57463" title="Absolutief">
Absolutief

Absolutief is 'n naamval. 'n Voorbeeld van 'n taal waarin die absolutiewe naamval voorkom is Baskies. Dit kom nie in Afrikaans voor nie.


</doc>
<doc id="57465" url="https://af.wikipedia.org/wiki?curid=57465" title="Kaapstad-Kasteel (kiesafdeling)">
Kaapstad-Kasteel (kiesafdeling)

Kaapstad-Kasteel was een van die 150 kiesafdelings vir die eerste Volksraadsverkiesing op 15 September 1910 in Suid-Afrika ná Uniewording op 31 Mei daardie jaar.

Die Unionisteparty se Morris Alexander wen die eerste verkiesing met 'n meerderheid van 702 bo die onafhanklike B. Upington en die Regerende Party se R. Forsyth. Ook in die ander drie middestadskiesafdelings van Kaapstad (Kaapstad-Hawe, Kaapstad-Sentraal en Kaapstad-Tuine) het die Unioniste in die eerste verkiesing gewen. In 1915 maak die party weer skoonskip in die middestadskiesafdelings en in Kaapstad-Kasteel word Morris Alexander onbestrede verkies. In 1920 staan R.E. Farr as onafhanklike teen hom, maar Alxeander wen met 503 stemme nadat net 54,9% van die geregistreerde kiesers gaan stem het. Die eerste keer wen 'n ander party 'n middestad-setel toe R. Forsyth, nou 'n kandidaat vir die Arbeidersparty, die pyp rook in Kaapstad-Tuine.

In 1921, nadat die Suid-Afrikaanse Party en die Unionisteparty saamgesmelt het, word Morris Alexander, wat blykbaar nie te vinde was vir die samesmelting nie, onbestrede as Konstitusionele Demokraat in Kaapstad-Kasteel verkies. In die ander drie kiesafdelings maak die S.A.P. egter skoonskip. Ná die daaropvolgende afbakening staan die kiesafdeling bekend as Kaapstad-Hanoverstraat. In 1924 wen Morris Alexander weer as Konstitusionele Demokraat, maar met net 124 stemme teen I. Purcell van die S.A.P.

Teen die verkiesing van 1929 is die naam terug verander na Kaapstad-Kasteel. Morris Alexander staan in die verkiesing as Arbeider-Cresswelliet in Kaapstad-Tuine, maar verloor met 144 stemme teen die S.A.P.-kandidaat, C.W.A. Coulter. Die S.A.P. slaag uiteindelik daarin om Kaapstad-Kasteel te wen toe A.J. MacCullum 'n meerderheid van 741 stemme bo die onafhanklike J. Frank behaal. In 1933 is Morris Alexander 'n S.A.P.-kandidaat en word hy onbestrede verkies in Kaapstad-Kasteel. In 1938, ná die totstandkoming van die Verenigde Party, word hy vir daardie party met 'n meerderheid van 1 343 teen H. Snitcher van die Sosialiste Party verkies met R.F. Strange van die Dominiumparty derde met slegs 385 stemme.

In 1943 gaan Morris Alexander weereens onbestrede Volksraad toe, maar voor die verkiesing van 1948 sterf hy op 23 Januarie 1946. In die tussenverkiesing op 4 April 1946 wen A. Bloomberg die setel vir die Verenigde Party met 'n meerderheid van 2 738 stemme. In die tweede plek is weer die Sosialis H. Snitcher. A.W.H. Rose, 'n onafhanklike kandidaat is derde met 597 stemme. A. Bloomberg word dan ook onbestrede verkies in die algemene verkiesing op 26 Mei 1948 en weer in 1953, waarna Kaapstad-Kasteel afgeskaf is.





</doc>
<doc id="57467" url="https://af.wikipedia.org/wiki?curid=57467" title="Morris Alexander">
Morris Alexander

Morris Alexander (Zlin, Morawië, 4 Desember 1877 – Kaapstad, 23 Januarie 1946) was 'n Suid-Afrikaanse Volksraadslid en advokaat. Hy was een van die eerste Jode in die Suid-Afrikaanse Volksraad.

Hy ontvang sy opleiding aan die Suid-Afrikaanse Kollege (die latere Universiteit van Kaapstad en SACS) en St. John's College, Cambridge. Hy word 'n advokaat van die Inner Temple in Londen en advokaat van verskeie hooggeregshowe in Suid-Afrika. Sy vrou, Ruth, met wie hy in 1907 getroud is, was 'n vooraanstaande feminis en haar vader was die bekende Hebreeuse deskundige S. Schechter.

Alexander word in 1908 verkies as lid van die Kaapse Wetgewende Raad vir Kaapstad-Kasteel, toe hy lid was van dr. Leander Starr Jameson se Progressiewe Party, en in 1910 as lid van die eerste Unie-Volksraadslid vir dieselfde kiesafdeling as lid van die Unionisteparty. Hy wen in 1915 en 1920 ook as Unionis in Kaapstad-Kasteel en in 1921 en 1924 as enigste lid van sy eie Konstitusionele Demokratiese Party. In 1929 staan hy as kandidaat van die Arbeidersparty se Cresswelliete-faksie in Kaapstad-Tuine, maar verloor teen die kandidaat van die Suid-Afrikaanse Party. Hy haal weer die paal in 1933 in Kaapstad-Kasteel, nou as lid van die Suid-Afrikaanse Party toe hy onbestrede verkies word. Hy wen Kaapstad-Kasteel in 1938 vir die S.A.P. en word in 1943 vir oulaas onbestrede verkies in dieselfde kiesafdeling.

In sy beroep het hy hom vroeg reeds onderskei met 'n aantal suksesse in opspraakwekkende strafsake. In die Volksraad was Alexander 'n merkwaardige kampvegter vir die regte van die minderbevoorregtes (Distrik Ses het byvoorbeeld binne-in sy kiesafdeling, Kaapstad-Kasteel, geval) en 'n stoere stryder vir die Joodse gemeenskap. Sy dokumente en briewe is in Februarie 1964 vir veilige bewaring aan die Universiteit van Kaapstad geskenk.



</doc>
<doc id="57468" url="https://af.wikipedia.org/wiki?curid=57468" title="Queenstown (kiesafdeling)">
Queenstown (kiesafdeling)

Queenstown was een van die eerste 121 kiesafdelings vir die eerste Volksraadsverkiesing op 15 September 1910 in Suid-Afrika ná Uniewording op 31 Mei daardie jaar.

In die heel eerste verkiesing wen W.B. Berry die setel vir die Unionisteparty met 'n meerderheid van 214 stemme teen die onafhanklike J. Searle. Hy herhaal die prestasie met 'n vergrote meerderheid van 712 stemme in 1915 teen L.H. Brinkman van die Suid-Afrikaanse Party in 1915, maar in 1920 wen A.H. Frost eweneens van die Unionisteparty met 'n meerderheid van 680 teen die Nasionale Party se A.J. Oelofse en die onafhanklike A. Sim. Frost wen in die 1921 vir die S.A.P., nadat die party met die Unioniste saamgesmelt het, met 'n meerderheid van 738 teen E.H. Louw van die N.P. In 'n tussenverkiesing op 14 Desember 1921 wen L. Moffat van die S.A.P. teen E.H. Louw van die Nasionale Party met 516 stemme. Moffat word in 1924 onbestrede herkies. 

W.F. de Wet behou die setel in die 1929-verkiesing vir die S.A.P. met 'n meerderheid van 832 stemme teen die N.P. se T.P.N. Coetsee en in 1933 word G.C. van Heerden onbestrede vir die S.A.P. verkies tydens die koalisieverkiesing nadat die S.A.P. en N.P. onder genls. Jan Smuts en J.B.M. Hertzog besluit het om saam te werk. In 1938 staan die Verenigde Party se C.M. van Coller teen P.H. Malherbe van die N.P. en H. Arnold van die Dominiumparty en behaal 'n meerderheid van 1 410 stemme. Hy vaar selfs beter in die verkiesing van 1943 toe hy met 2 376 stemme wen teen die N.P. se P.F. van Straaten en word dan ook in die algemene verkiesing op 26 Mei 1948 onbestrede vir die V.P. verkies. 

In 1953 wen dr. Jan Steytler, wat in 1959 leier van die Progressiewe Party sou word, met 'n meerderheid van 1 492 stemme teen C.G. Vorster, 'n Nasionalis. 'n Buitengewone hoë stempersentasie van 96,2% in 1958 kos die V.P. amper die setel toe Steytler met slegs 13 stemme wen teen die Nasionale Party se H.H. Smit. In die volkstemming van 1960 oor republiekwording is die uitslag eweneens feitlik gelykop toe 5 378 kiesers teen die republiek stem en 5 257 daarvoor. Queenstown teken weer 'n buitengewone hoë stempersentasie van 95,8% aan. In die verkiesing van die volgende jaar wen die Nasionale Party die eerste keer in Queenstown toe J.J. Loots 369 stemme meer as die V.P. se C.J.S. Wainwright kry. Steytler het in daardie verkiesing in Port Elizabeth-Suid vir die Progressiewe Party gestaan en met 2 730 stemme teen die V.P. se R.P. Plewman verloor. 

Loots behou Queenstown vir die N.P. in 1966 met 'n meerderheid van 709 teen die V.P. se S.A. van den Heever. 94,4% van die kiesers het gaan stem, vergeleke met 79,8% in die hele Kaapland. Loots behou Queenstown ook in 1970 se algemene verkiesing met 'n meerderheid van 599 bo die V.P. se R.I. Hillhouse en in 1974 met 'n meerderheid van 1 785 teen die V.P. se P.J. Bredenkamp. Nou is Queenstown 'n veilige Nasionale setel. 




</doc>
<doc id="57485" url="https://af.wikipedia.org/wiki?curid=57485" title="Drummond Castle">
Drummond Castle

Die Drummond Castle was 'n stoomskip van "Donald Currie and Co" redery wat in een van die rampspoedigste skeepSrampe in die Suid-Afrikaanse geskiedenis betrokke was. Die skip is in 1881 te water gelaat en het 3 663 ton water verplaas. Dit was een van die gewildste en modernste skepe van die redery. Dit was ook voorsien van elektriese krag - een van die eerstes. 

Op 16 Junie 1896 het die "Drummond Castle" op sy vaart na Engeland by Kaap Ushant op die Franse kus op 'n rif geloop en sy bodem oopgeskeur. Hy het binne 4 minute gesink en van die 245 mense aan boord is net drie gered, insluitende een passasier. Aan boord van die skip was ook goudmonsters van die Vrystaatse Goudveld wat tesame met die eienaars Donaldson en Haines vergaan het.



</doc>
<doc id="57490" url="https://af.wikipedia.org/wiki?curid=57490" title="Nacer Chadli">
Nacer Chadli

Nacer Chadli (Luik, 2 Augustus 1989) is 'n Belgiese professionele sokkerspeler wat vir RSC Anderlecht en die Belgiese nasionale sokkerspan speel (hy het ook een keer vir die Marokaanse nasionale sokkerspan gespeel). Hy is 'n aanvaller.

Hy het 27 keer vir die Belgiese nasionale sokkerspan uitgedraf, waartydens hy 3 doelpunte aangeteken het. Hy het ook een keer (vriendskaplik) vir die Marokaanse nasionale sokkerspan gespeel, waartydens hy geen punte kon aangeteken nie.



</doc>
<doc id="57491" url="https://af.wikipedia.org/wiki?curid=57491" title="Pinelands (kiesafdeling)">
Pinelands (kiesafdeling)

Die Kaapstadse voorstad Pinelands is aangelê onder aansporing van Richard Stuttaford, wat in 1920 die bedrag van £10 000 geskenk het om as basiese fonds vir die ontwikkeling van die buurt te dien. In 1948 word Pinelands 'n afsonderlike munisipaliteit en in 1953 se algemene verkiesing stuur die nuwe kiesafdeling Pinelands die eerste keer 'n verteenwoordiger na die Volksraad toe die Verenigde Party se R.J. du Toit onbestrede verkies word. Pinelands het die onderskeiding dat dit een van skaars 20 kiesafdelings in Suid-Afrika was waar 'n kandidaat van die Nasionale Party nie een keer die paal kon haal nie.

Colin Eglin, latere leier van die Progressiewe Reformiste Party en die Progressiewe Federale Party, word eweneens in 1958 onbestrede vir die Verenigde Party verkies. In die volkstemming oor republiekwording, die eerste keer dat die nuwe kiesafdeling se kiesers in 'n nasionale stemming hul kruisie kan trek, stem net 2 143 kiesers ten gunste van 'n republiek, maar 9 593 daarteen. In 1961, die eerste verkiesing waaraan die Progressiewe Party deelneem, verloor Eglin sy setel met 3 552 stemme teen die V.P. se J.O.N. Thompson, wat in 1966 met 'n meerderheid van 6 085 stemme teen die P.P. se J.E.G. Beck wen. Eglin waag daardie jaar sy hand aan Seepunt, waar hy met 3 758 stemme teen die V.P. se J.A.L. Basson verloor. Eers in 1974 sou hy, ook in Seepunt, dit regkry om weer Volksraad toe te gaan.

In 1970 stel die P.P. nie weer 'n kandidaat in Pinelands nie en Thompson word, soos Du Toit en Eglin in die eerste twee verkiesings, onbestrede verkies. In 1974 sterf die V.P. se kandidaat, weer Thompson, saam met die V.N.S.W.P.-kandidaat vir Karas in Suidwes-Afrika, C.J. van den Berg, in 'n vliegtuigongeluk ná nominasiedag en so word daar nie op stemdag 'n verkiesing in Pinelands gehou nie. Die Progressiewe Party bou in die tussenverkiesing op 12 Junie 1976 voort op sy prestasie in die algemene verkiesing, toe ses kandidate die paal haal, met dr. Alex Boraine wat die V.P. se A. Reynecke met 'n skamele 34 stemme verslaan. Die Progressiewe Federale Party wen ook hier in 1977, 1981 en 1987, en die Demokratiese Party in 1989.


Bellville, Claremont, Constantia, De Kuilen, Durbanville, Groenpunt, Groote Schuur, Kaapse Vlakte, Kaapstad-Hawe, Kaapstad-Kasteel, Kaapstad-Sentraal, Kaapstad-Tuine, Liesbeek, Maitland,Mowbray, Nuweland, Parow, Rondebosch, Seepunt, Simonstad, Soutrivier, Suid-Skiereiland, Tygervallei, Vasco, Woodstock, Wynberg



</doc>
<doc id="57492" url="https://af.wikipedia.org/wiki?curid=57492" title="Pietersburg-konsentrasiekamp">
Pietersburg-konsentrasiekamp

Die Pietersburg-konsentrasiekamp was 'n konsentrasiekamp wat op 11 Mei 1901 tydens die Tweede Vryheidsoorlog naby Pietersburg geopen is. Die eerste sewe sterfgevalle is reeds in Mei dieselfde jaar hier aangemeld. Hierdie kamp moes vir die hele Zoutpansberg-distrik noord van Marabastad dien. Persone suid van Marabastad is na die Nylstroom-kamp gestuur.

Nie al die mense wat in die Pietersburg-konsentrasiekamp aangehou was, het van hierdie omgewing gekom nie. Heelwat mense van Pretoria en ander plekke in die Transvaal is in die kamp opgeneem. Daar is selfs ‘n persoon wat van so ver as die Kaapkolonie, in die sterftelys aangeteken. Dit is waarskynlik dat hierdie persone na die Noorde gevlug het en hier deur die Britte vasgekeer en gevange geneem is. Baie van die Zoutpansberg-distrik se mense is ook weer na Irene naby Pretoria gestuur.

Oor die inbring van die vroue en kinders na die kamp word van die droewigste verhale van die oorlog vertel. Plummer het die plaaslike swart bevolking met wapens voorsien en hulle opdrag gegee om so veel mense as moontlik bymekaar te maak in na die kamp te bring.

Hierdie mense het met ‘n vrye hand die weerlose vrouens en kinders op die plase aangeval, gemoor en geplunder. In enkele gevalle het Generaal Beyers van die mans na die plase gestuur om die vroue te beskerm, maar die oormag swartes het hierdie mans gedwing om uiteindelik aan die Britte oor te gee en om beskerming vir hul families teen die aanvalle te vra.

Waar daar nie mans was om die families te beskerm nie, is die plase afgebrand en die vroue moes met hul kinders, sonder klere en komberse, die veld in vlug. Ander vroue het vertel hoe hulle per voet na Pietersburg moes vlug om vir beskerming teen die aanvalle by die Britte te vra. Die wreedste verhale van die Britse optrede is ook van alle ander dele in die land vertel. In een geval is ‘n jong vrou wat skaars 24 uur gelede geboorte aan ‘n baba geskenk het, met geweld uit die huis gejaag voordat die Britte die huis afgebrand het. Die Britse soldate het selfs die kombers, wat haar moeder om haar wou draai om haar teen die koue te beskerm, ru by haar afgeneem.

Die eerste 113 mense wat aan die begin van Mei 1901 ingebring is, is eers in dorpshuise gehuisves. Na ongeveer een maand is hulle verskuif na die kamp teen ‘n sanderige bult, tussen die spoorlyn wat van Pietersburg na Pretoria loop, die Sterklooprivier en die hoofpad na Potgietersrus. Die kamp, met 300 tente, was met doringdraad omring. Wagte het ‘n aantal blokhuise rondom die kamp beman om te verseker dat niemand maklik kon ontsnap nie.

Een groot tent was as hospitaal gebruik, nog ‘n tent was as stoorplek ingerig en een tent het as administratiewe kantoor diens gedoen. Later is nog vier groot tente as hospitale ingerig om die geweldige hoë aantal siekes te versorg. Daar was in totaal slegs 28 beddens in die hospitaal.

Een groot tent is ook as skool en kerk gebruik. Daar was op ‘n tyd meer as 600 leerlinge met slegs 2 gekwalifiseerde onderwysers. Tien kampinwoners het ook bygestaan met die onderrig, wat alles in Engels plaasgevind het. In elke tent het van 4 tot 6 families gewoon. Die tente was oud en stukkend en het weinig beskutting verleen teen die koue wintermaande. Die meeste mense het die geleentheid gehad om komberse en skoon klere bymekaar te maak toe hulle na die kampe gebring is nie. Die mense het dus erg gely.

Die mense het aan vele siektes gely. Elke tent waar jy ingeloer het kon jy siek mense sien lê. Selfs volwassenes het gesterf van die masels. Die mense was magteloos. Al wat hulle kon doen was om te bid. Elke dag en nag het die mense tot die Here gebid om hul kinders te spaar. Behalwe vir die tyd wat die mense gerou het, was daar baie min gewees om die mense in die kamp besig te hou. Die Boere wat die Britte goedgesind was toesig oor die kamp gehou het. Hulle het die vroue beveel om heel dag te werk. Die vroue moes die tente skoonmaak, om die tente uitvee en bossies rondom die tente in in die strate tussen die tente skoffel. Om die reënwater te keer het die vroue slote om die tente gegrawe. Die vroue wat geweier het om te werk is by die kantoor aangekla en dan na kampe buite die Transvaal weggestuur.

Die mans, wat as krygsgevangenes aangehou is, moes die harder handearbeid verrig. So het Jacobus Potgieter vertel hoe hy elke dag die dooies begrawe het. Hy het elke dag na die lyktent gegaan om die name van die dooies op te neem. Die name het hy op ‘n stukkie papier geskryf en dit voor op die bors van die lyk met ‘n speld vasgesteek. Daarna het hy die name in sy sakboek geskryf en die lengte en breedte van die lyke geneem en vir elke lyk ‘n graf gegrawe volgens sy grootte. Dan het hy die naam van die lyk op ‘n stukkie papier geskryf en dit in die oop graf gegooi. Wanneer
die lyke by die kerkhof aangekom het, het hy elke lyk in die graf geplaas. Jacobus Potgieter meld dat hy tot sestien of sewentien kiste op een dag moes begrawe.

Die rantsoene, wat in die beginmaande in die kamp voorsien is, was skokkend. Die vleis was baie maer en besmet met siektes. Die beesvleis was besmet met vuursiekte en die skaapvleis besmet met hartswater. Nadat die mense gekla het, is die siek beeste en skape dood gemaak en begrawe. Die mense het daarna geblikte vleis gekry. Die mense het geen vars groente gekry nie. Aan die begin is daar geen water in die kamp voorsien nie. Die vroue moes water in die Sandrivier gaan skep en oor die treinspoor dra. Eendag het ‘n trein ‘n jong meisie, wat water gedra het, dood getrap. Later het die
Britte water voorsien met waens.

Vuurmaakhoud was eweneens ‘n groot probleem. Elke tent het slegs twee stukke steenkool per dag gekry om kos mee gaar te maak. Daar was geen hout of steenkool beskikbaar vir verhitting nie. Elke dag het daar waens uitgegaan om hout te gaan haal. Die mense, wat die hout gaan haal het, kon die een helfte van die hout vir hul self hou, terwyl die ander helfte aan die ander mense in die kamp uitgedeel is. Hierdie waens het aan die burgers ook ‘n geleentheid geskep om te ontsnap.

In Januarie 1902 het ‘n groep van "sewe" mans ‘n geleentheid waargeneem om te ontsnap. Hulle het een oggend saam met die waens gegaan wat hout gaan haal het.

Hierdie sewe mans was: die twee broers Jacobus Johannes Potgieter (Kotie) en Christiaan Johan Potgieter (Krisjan), AJ Van Jaarsveld (Oom Albert), SJ de Beer (Sagrys), JH Venter (Jan), C Harmse (Stoffel) en W van der Gijft (Willie).

In sy navorsingstuk meld SJ Lee dat hierdie mans aan "Generaal Beyers" die berig gegee het om die kamp aan te val en die ander burgers ook te bevry. Dit is egter nie waar nie, aangesien die sewe mans die konsentrasiekamp op "18 Januarie" verlaat en op "24 Januarie" eers by die kommando op Malipspoort aangesluit. "Generaal Beyers" het
vroeg in Januarie sy vesting in Malipspoort verlaat om kos en voorraad te gaan soek.

Sy reis na Warmbad en Nylstroom het niks opgelewer nie en hy en veertig burgers het toe, op pad terug na sy wegkruipplek, die konsentrasiekamp by Pietersburg op 23 Januarie aangeval. Beyers het "150 man" uit die Britse kamp bevry, nadat hy vir "Kampsuperintendent Tucker" en die Britse personeel vir ‘n nag aangehou het. Die volgende dag het hy ‘n aanval op Pietersburg probeer, maar dit het skipbreuk gelei aangesien ‘n paar manne hulle verraai het en die Britte gewaarsky het. Generaal Beyers se aanval het die Britte laat besef dat die kamp nie behoorlik beskerm kon word nie en die aangehoudenes is eers na Colenso en daarna na Pinetown verskuif.

Die vroue van die mans wat ontsnap het is na die "Merebank konsentrasiekamp" in Durban geneem. Die vrouens is met hul kinders in stinkende perdewaens gelaai. Die reis na Merebank het 7 dae geduur. Die kinders het baie siek geword in die voortdurende reën. Hulle rantsoene is toe met die helfte verminder.

Volgens Britse opnames het die kamp se bevolkingsgetal in Augustus 1901 "3 713" bereik. Getalle word aangegee slegs tot Januarie 1902, waarna die kamp verskuif is. Aangesien enkele sterfgevalle egter nog steeds in Februarie aangeteken is, word aangeneem dat die kamp eers vroeg in daardie maand ten volle ontruim was.

Na die sluiting van die vredesverdrag van 31 Mei 1902 is die kamp weereens in gebruik geneem om burgers, wat vanaf die krygsgevangenekampe en ander konsentrasiekampe na hul huise terug gekeer het, te huisves. Daar is egter geen amptelike syfers bekend oor die bevolkingsgetalle gedurende hierdie tydperk nie.

Die hoogste getal sterftes wat in een maand voorgekom het was 197 in Augustus, indien die datums in die naamlys getel word. Die Britse bronne dui 184 sterfgevalle vir hierdie maand aan. Die verskil in die getalle aangedui is toeskryfbaar aan die aantal grafte wat nie in die Britse rekords aangeteken is nie.

‘n Ontleding van die sterftelys dui ook dat kinders onder 16 ongeveer 80% van die sterftes uitmaak, terwyl vrouens bo 16 meer as 10% van die sterftes uitmaak. Die kindersterftekoers van die Pietersburg-konsentrasiekamp in September is deur Emily Hobhouse aangedui as 1 212 per duisend per jaar, wat abnormaal hoog was. Hierdie syfer is byna vier keer so hoog as die syfer van 326 sterftes per duisend per jaar, wat deur Hobhouse aangedui is as die gemiddeld vir al die kampe in die Transvaal. Indien die sterftes teen hierdie koers aangehou het, sou die hele bevolkingsgetal in minder as tien maande uitgewis gewees het. 

‘n Totaal van 49 persone se adres word aangedui as "“Burgerskamp, Pietersburg”", wat daarop dui dat hulle in die konsentrasiekamp gebore is en daar gesterf het. Drie van hierdie persone se ouderdom, soos op die lys gemeld, dui egter daarop dat hulle gebore is voordat die kamp gestig is. Daar was wél predikers en teologiese studente in die kamp, wat kinders gedoop het. Vyftien persone is begrawe sonder dat hulle gedoop is.

Die naamlys van sterfgevalle in die Pietersburg-konsentrasiekamp wat hierby ingesluit is, is opgestel van verskeie bronne. Gedurende die oorlog het die Britte die sogenaamde "“blouboek”" opgestel waarin alle statistieke in verband met die konsentrasiekampe aangeteken was. Ná die oorlog het die Assistent Plaaslike Magistraat van Pietersburg, "A.C. Hatfield" hierdie bron gebruik om die naamlys van sterfgevalle op te stel, wat op 16 Desember 1908 uitgegee is met die geleentheid van die onthulling van die gedenkteken op die begraafplaas deur Generaal C.F. Beyers.

Datums van afsterwe, soos aangedui op die lys wat hierby ingesluit is, is hoofsaaklik van hierdie bron geneem.
In 1972 het S.J. Lee ‘n opname van die grafstene gedoen. Hy het sekere verskille uitgewys waar die sterfdatums wat op die grafstene voorkom verskil van die datums op die sterftelys. Albei datums word op die aangehegte lys aangedui.
Geboortedatums word op die aangehegte lys aangedui slegs waar die datum gevind is op Lee se opname.

Jacobus Johannes Potgieter was vir ‘n tydperk as krygsgevangene in die konsentrasiekamp aangehou. Gedurende hierdie tydperk het hy die lyke begrawe en al die name in sy dagboek aangeteken. Datums van begrafnis, soos op die aangehegte lys aangedui, is hoofsaaklik vanuit hierdie bron geneem. Daar is gevalle waar die sterfdatum soos aangedui later is as die datum van begrafnis. Die verklaring vir die verskille tussen die Britse datums en die datums van die ander
bronne is moontlik dat die Britte somtyds agter geraak het met die administrasie en sterfte sertifikate is eers na die tyd uitgereik.

Die spelling van name en vanne verskil in heelwat gevalle tussen die verskillende bronne hierbo genoem. Waar moontlik is die aangehegte lys met inligting van al hierdie bronne aangevul en spelling van name en vanne gekorrigeer.

Verskillende getalle word aangegee vir die totale sterfgetalle in die kamp. Die getal wat die Britte amptelik in hul blouboek aangeteken het is 631, terwyl die naamlys, wat in 1908 deur A.C. Hatfield vergelyk is met die register, 657 name insluit. S.J. Lee het in 1972 ‘n telling van die grafte uitgevoer en tot die slotsom gekom dat die
naamlys van 1908 ook nie volledig is nie. Lee se opname dui die name van 5 persone aan wat nie aangeteken is nie, maar hy meld wel dat daar vele ander grafte is wat nie grafstene gehad het nie, en daarom kon hy nie sodanige name insluit nie. Jacobus Johannes Potgieter, wat ‘n opname van grafte vir die tydperk vanaf 1 Augustus tot 11 Oktober 1901 gemaak het, werp effens lig op sommige van hierdie ongemerkte grafte, en hy dui ook "12" name aan wat nie in die naamlys opgeneem is nie. Die totale naamlys van sterfgetalle in die konsentrasiekamp, soos wat hier aangegee sal word, bevat dus 674 name. Dit is egter moontlik dat daar nog ander name ook kon wees, wat nooit opgeteken is nie.

Toe Lee sy opname van grafte in 1972 gemaak het, het hy een graf gevind waar drie persone waarskynlik reeds voor die amptelike opening van die kamp saam begrawe is. Die grafsteen van hierdie graf het aangedui dat die graf behoort aan Oom Koot Harmse en twee kinders wat op 2 Desember 1899 daar begrawe was.

Nadat die oorlog op 31 Mei 1902 beëindig is, het die Britse regering begin om die gevangenes van die konsentrasiekampe op hul plase te hervestig. Die Pietersburg-konsentrasiekamp is vir hierdie doel weer op 10 Augustus heropen. Die krygsgevangenes wat vrygelaat is, is ook na die konsentrasiekamp gebring voordat hulle vry gelaat is. Voordat hulle kon gaan, moes hulle egter ‘n dokument teken waarin hulle trou sweer aan die Britse ryk.

Daar is onmiddellik begin met die vrylating van die mense. Baie moes egter nog in die kamp agterbly totdat alle prosedures afgehandel kon word. In Desember 1902 was daar nog steeds "194" mense in die kamp. Weeskinders is na die Irene kamp gestuur. Die kamp is uiteindelik op 7 Februarie 1903 finaal gesluit verklaar deur die Britse ryk.

Na die oorlog het die konsentrasiekampkerkhof die Afrikaners voortdurend herinner aan die wreedheid van die oorlog. In 1908 is die kerkhof opgeknap en Generaal Beyers het ‘n gedenknaald in die kerkhof onthul, waarop die volgende woorde
verskyn:




</doc>
<doc id="57494" url="https://af.wikipedia.org/wiki?curid=57494" title="Philippi">
Philippi

Philippi is 'n township in Kaapstad, Wes-Kaap. Volgens die 2011-sensus het Philippi 'n bevolking van 200 603 gehad.

Op Vrydag, 12 Julie 2019, is die Suid-Afrikaanse Nasionale Weermag in onder meer Philippi ontplooi om hoë vlakke van misdaad, wat die Suid-Afrikaanse Polisiediens tot dusver nog nie onder beheer kon bring nie, te takel.


</doc>
<doc id="57495" url="https://af.wikipedia.org/wiki?curid=57495" title="Caledonspoort">
Caledonspoort

Caledonspoort is 'n grenspos tussen Lesotho en Suid-Afrika op die Caledonrivier ("of Mohokarerivier"), 10 km suid van Fouriesburg. Die naaste dorp aan die Lesotho-kant is Butha-Buthe en die grenspos staan hier ook bekend as Caledonspoort. 



</doc>
<doc id="57496" url="https://af.wikipedia.org/wiki?curid=57496" title="Seepunt (kiesafdeling)">
Seepunt (kiesafdeling)

Seepunt was 'n kiesafdeling vir die Volksraad van Suid-Afrika aan Kaapstad se Atlantiese kus.

Die eerste algemene verkiesing nadat die kiesafdeling ontstaan het, was in 1929 toe Gideon Brand van Zyl onbestrede vir die Suid-Afrikaanse Party verkies is. In 1933 staan W.F. Fish as onafhanklike teen Van Zyl en verloor met 'n skamele 33 stemme, maar in 1938 vaar Van Zyl, nou 'n kandidaat van die Verenigde Party, heelwat beter teen G. Parker van die Dominiumparty en wen met 3 480 stemme.

In 'n tussenverkiesing op 11 Januarie 1943, genoodsaak deur Van Zyl se aanstelling as administrateur van Kaapprovinsie, word die V.P. se C.B.M. Abbott onbetrede verkies en so ook in die verkiesing later daardie jaar. In 1948 kom hy te staan teen K. Cunningham van die Sentrale Groep, maar wen met 'n meerderheid van 6 388 stemme. Niemand sien kans om Abbott in 1953 teen te staan nie, en vir die laaste keer word hy onbestrede verkies. 

J.A.L. Basson wen Seepunt in 1958 teen die Liberale Party se G. Gordon met 'n meerderheid van 5 625. Die uitslag van die volkstemming oor republiekwording in 1960 was dus geen verrassing nie: 10 877 nee-stemme, 1 077 ja-stemme. In die eerste verkiesing waaraan die Progressiewe Party deelneem, kry I.S. Fourie in Seepunt 3 425 stemme vergeleke met Basson se 6 199. In 1966 waag Colin Eglin, voormalige V.P.-L.P. in Pinelands, wat in 1961 daar as Progressiewe Party-kandidaat teen die V.P. verloor het, die eerste keer sy hand aan Seepunt en kry 2 739 stemme vergeleke met Basson se 6 497. Hy probeer weer in 1970 en verloor met net 231 stemme teen Basson, wat nou reeds die vierde keer in Seepunt wen.

In 1974, die jaar waarin die P.P. uiteindelik 'n deurbraak maak en Helen Suzman tydens die verkiesings vyf kollegas in die Volksraad kry, wen Eglin met sy derde probeerslag in Seepunt teen die V.P. se David Graaff, seun van die partyleier, sir De Villiers Graaff, met 'n skaflike meerderheid van 839. Die belangstelling was taamlik groot met 85,3% van die kiesers wat gaan stem het. Eglin behou uiteindelik die setel in 1977, 1981, 1987 en 1989. 


Bellville, Claremont, Constantia, De Kuilen, Durbanville, Groenpunt, Groote Schuur, Kaapse Vlakte, Kaapstad-Hawe, Kaapstad-Kasteel, Kaapstad-Sentraal, Kaapstad-Tuine, Liesbeek, Maitland, Mowbray, Nuweland, Parow, Pinelands, Rondebosch, Simonstad, Soutrivier, Suid-Skiereiland, Tygervallei, Vasco, Woodstock, Wynberg



</doc>
<doc id="57499" url="https://af.wikipedia.org/wiki?curid=57499" title="Leila Reitz">
Leila Reitz

Leila Agnes Buissinné Reitz (* 13 Desember 1887, Kaapstad – † 27 Desember 1959, Kaapstad) was die eerste vrou in die Suid-Afrikaanse Volksraad nadat vroue die stemreg gekry het in 1930.

Reitz was die dogter van Claude Wright, ’n geneesheer van Wynberg. Nadat sy haar matriek in die eersteklas in 1905 aan die High School for Girls (tans Hoër Meisieskool Rustenburg), Rondebosch, verwerf het, het sy die B.A.-graad met onderskeiding in geskiedenis van die Suid-Afrikaanse Kollege, Kaapstad, behaal en dit van die Universiteit van die Kaap die Goeie Hoop ontvang. Van 1910 tot 1913 het sy as beurshouer van die Kaapse Universiteit aan die Newnham College, Cambridge in Engeland gestudeer. Nadat sy die "tripos" in geskiedenis behaal en na Suid-Afrika teruggekeer het, het sy geskiedenis aan die Universiteit van Kaapstad gedoseer tot sy in 1920 met kol. Deneys Reitz in die huwelik getree het.

Reitz se verbintenis met die Suid-Afrikaanse Party dateer van vroeg in haar getroude lewe, eerstens terwyl sy haar man in sy politieke loopbaan ondersteun het en later in eie reg as uitvoerende lid van die vroue-afdeling van die Party, die Witwatersrandse dagbestuur en die nasionale hoofkomitee. Tesame met onder andere Bertha Solomon het sy in 1930 gehelp om stemreg vir vroue te verseker, en in 1933 is sy tot die Volksraad verkies as die Suid-Afrikaanse Party se verteenwoordiger in die Parktown-kiesafdeling. Sy is onbestrede herkies en het die setel tot 1943 behou.

Sowel binne as buite die Volksraad was sy ’n vurige kampvegter vir vroueregte. Sy het wetgewing wat daarop gemik was om egskeiding vir vroue makliker te maak, ondersteun deur as privaat lid die wetsontwerp insake huweliksjurisdiksie in te dien en ook in die Kommissie insake Wetlike Onvermoëns van Vroue gedien, wat oorspronklik in 1939 aangewys is, maar as gevolg van die Tweede Wêreldoorlog tot 1946 uitgestel is. In 1948 het die kommissie sy verslag, wat aanleiding gegee het tot die Wet op Huweliksaangeleenthede van 1953, voorgelê. Sy het die voordele wat universiteitsopleiding vir vroue inhou en dié verbonde aan verpligte vredestydse welsynsdiens vir vroue om permanente poste in die staatsdiens te bekom, gewys. Haar skerp intellek, oortuigende welsprekendheid en opregte medelye met minderbevoorregtes het haar ’n geesdriftige en geslaagde sosiale hervormer en kampvegter vir vroueregte gemaak.

Haar ander belangstellings as Volksraadslid was die probleme van jeugmisdaad en die ontberinge van die Armblankes. Sy het ’n belangrike rol in die deurvoer van die Kinderwet (No. 31 van 1937) gespeel. In breër politieke sin was sy ’n ondersteuner van die vereniging van die partye van J.B.M. Hertzog en J.C. Smuts om in 1934 die Verenigde Suid-Afrikaanse Nasionale Party te vorm, die samesmelting van die Britse en Afrikanerseksies van die gemeenskap, en die behoud van Britse nasionaliteit. Sy het voorsien dat vooruitgang vir Swartes deur die daarstelling van Swart rade sou kom. In 1943 het sy haar parlementêre loopbaan prysgegee om haar eggenoot na Londen te vergesel met sy aanstelling as Hoë Kommissaris van die Unie van Suid-Afrika.

Gedurende die Tweede Wêreldoorlog was sy ’n ywerige werker wat gehelp het met die stigting van die "Women’s Aviation Association", later die "Woman’s Auxilliary Air Force", waarvan sy president was. Reitz was ’n goeie tennisspeelster en kaptein van die vrouetennisspan van Cambridge teen dié van Oxford. Haar ander belangstellings was tuinmaak, musiek, ou meubels en porselein. Sy het haar later jare as afgetredene in Kaapstad deurgebring.



</doc>
<doc id="57500" url="https://af.wikipedia.org/wiki?curid=57500" title="Parktown (kiesafdeling)">
Parktown (kiesafdeling)

Parktown was 'n kiesafdeling vir die Suid-Afrikaanse Volksraad vanaf 1915 tot 1994. In dié tydperk van 79 jaar kon die Nasionale Party die kiesafdeling nie een keer wen nie en was dit agtereenvolgens in die hande van die Unionisteparty, die Suid-Afrikaanse Party, die Verenigde Party, die Progressiewe Party, die Progressiewe Federale Party en uiteindelik van 1989 tot 1994 die Demokratiese Party.

In die eerste verkiesing in Parktown en die tweede algemene verkiesing in die Unie van Suid-Afrika wen R. Feetham van die Unionisteparty met 1 702 stemme teen die Nasionale Party se Oswald Pirow, wat slegs 299 stemme kon kry. Die Arbeidersparty se A.W. Barlow was derde met 192 stemme. Feetham word in 1920 onbestrede verkies en weer in 1921 as kandidaat van die Suid-Afrikaanse Party, nadat die Unioniste en die Sappe saamgesmelt het. In 'n tussenverkiesing op 26 September 1923 wen die S.A.P. se W. Rockey met 1 289 stemme teen die Arbeidersparty se J. George. In die verkiesing van die daaropvolgende jaar vergroot Rockey sy meerderheid tot 1 435 teen G. Hills, ook 'n Arbeider. Hy wen ook in 1929, dié keer weer teen 'n Nasionalis, S. Kramer, wat net 309 stemme kry vir 'n meerderheid van 1 393.

In 1933 word Leila Reitz, die vrou van die politikus Deneys Reitz, die eerste vrou wat verkies word tot die Volksraad toe sy die onbestrede kandidaat van die S.A.P. in Parktown is. In 1938 kry sy teenstand van twee ander kandidate, maar wen met 'n meerderheid van 3 080 teen die onafhanklike F. Brickman. Reitz stel haar nie weer in 1943 verkiesbaar nie, maar nou wen J.R. Stratford die setel onbestrede vir die Verenigde Party.

In 1948 is die V.P.-kandidaat E.J.W. Henderson. Hy wen met 4 571 stemme teen die onafhankliek F.A.W. Lucas. In 1953 word die V.P. se J.P. Cope onbestrede verkies en weer in 1958. In die volkstemming oor republiekwording in 1960 kry die gedagte net 1 038 stemme in Parktown vergeleke met 10 640 stemme daarteen. In die eerste verkiesing, die volgende jaar, waaraan die Progressiewe Party deelneem, verloor Cope, wat intussen lid van die P.P. geword het, met net 85 stemme teen die V.P. se S. Emdin, wat in 1966 gemaklik met 'n meerderheid van 2 949 teen die P.P. se B. Friedman wen. Emdin behou die setel in 1970 teen die P.P. se H. Brigish met 'n verminderde meerderheid van 1 1116 stemme, maar in 1974 word Parktown een van die vyf nuwe setels wat die P.P. tydens hul deurbraak-verkiesing verower toe Réné de Villiers vir Emdin met 391 stemme klop.




</doc>
<doc id="57501" url="https://af.wikipedia.org/wiki?curid=57501" title="FC Volendam">
FC Volendam

FC Volendam is 'n sokkerspan in die gelyknamige Nederlandse dorp. Die span speel in die Eerste divisie en speel sy tuiswedstryde in die Kras Stadion (kapasiteit: 7 400 sitplekke). Baie van die span se spelers kom ook self uit die dorp (al het die dorp net 22 000 inwoners). "FC Volendam" is nasionaal bekend omdat die span dikwels na die Eredivisie opskuif, maar dan weer vinnig na die Eerste divisie relegeer. Daardeur het hulle die bynaam "Heen-en-weer" gekry.




</doc>
<doc id="57502" url="https://af.wikipedia.org/wiki?curid=57502" title="Wetton">
Wetton

Wetton is 'n voorstad in Kaapstad. Volgens die 2011-sensus het Wetton 'n bevolking van 3 300 gehad, waarvan 81% Kleurlinge was.


</doc>
<doc id="57508" url="https://af.wikipedia.org/wiki?curid=57508" title="Frank Waring">
Frank Waring

Frank Walter Waring (Kaapstad, 7 November 1908 - Kaapstad, 24 Januarie 2000) was eers 'n Volksraadslid van die Verenigde Party en later een van die eerste twee Engelssprekende kabinetsministers van die Nasionale Party.

Hy is gebore in die Kaapstadse voorstad Kenilworth en het sy skoolloopbaan aan die South African College School (SACS) voltooi waarna hy studeer aan die Universiteit van Kaapstad. Hy speel provinsiale rugby vir die Westelike Provinsie en vir die klubs UCT en Maitland. In Transvaal het hy vir die Pirates gespeel. Hy het later ook vir die Collegians in Durban gespeel.

Hy is in die algemene verkiesing van 1943, 1948 en 1953 onbestrede verkies in die kiesafdeling Orange Grove in Johannesburg. Hy verloor egter met 4 945 stemme teen die V.P. se J.M. Connan in 1958 in Kaapstad-Tuine en kom tweede, weer as onafhanklike, in 1961 in Maitland toe die dienende Volksraadslid, dr. Zach de Beer, slegs derde kom nadat hy in 1959 by die Progressiewe Party aangesluit het. A. Hickman van die V.P. het gewen met 4 610 stemme.

Waring sluit hom later aan by die Nasionale Party, word in 1962 in 'n tussenverkiesing onbestrede in Vasco vir die N.P. verkies en word een van die eerste twee Engelssprekende ministers in dr. H.F. Verwoerd se kabinet.

Waring was ook 'n rugbyspeler vir die Westelike Provinsie en van 1931 tot 1933 vir die Springbokke. Hy speel sy eerste toetswedstryd op 19 Desember 1931 teen Ierland en sy laaste toetswedstryd teen Australië op 2 September 1933. Hy neem deel aan die Springbokke se toer na Groot Brittanje en Ierland van 1931 tot 1932. Hulle klop Wallis met 8-3 in Swansea en vir Ierland met dieselfde telling. Teen Engeland wen die Bokke met 7-0, en die Bokke klop die Skotte 6-3. Waring het in twee van die wedstryde gespeel en 'n drie aangeteken. Die Wallabies toer in 1933 die eerste keer in Suid-Afrika vir 'n reeks van vyf wedstryde. Die Springbokke wen die reeks toe hulle seëvier in drie van die vyf wedstryde. Waring het in al vyf wedstryde gespeel.



</doc>
<doc id="57509" url="https://af.wikipedia.org/wiki?curid=57509" title="Thaba Nchu">
Thaba Nchu

Thaba Nchu is 'n dorpie in die Vrystaat, Suid-Afrika. Die N8 nasionale pad gaan deur Thaba Nchu.

Die area was die vesting van die Barolongstam onder hul hoofman, Moroka, wat hulle in die 1830's hier gevestig het na die stamoorloë met die Matebeles onder leiding van Silkaats. 'n Sendingstasie is hier in 1833 geopen deur die Wesleyaanse sendeling, eerwaarde James Archbell. Aangesien die dorp op die hoofroete van die Groot Trek vanaf die oostelike Kaapkolonie was, en omrede hoofman Moroka die Voortrekkers goedgesind was, het die Voortrekkers hier uitgespan. Die dorp is in 1873 gestig en was deel van Bophuthatswana, een van die voormalige tuislande.

Die dorp lê in die nasionale park Maria Moroka. Die park sluit die grootse gedeelte van die berg Thaba Nchu in en die Groothoekdam is ook in die park.



</doc>
<doc id="57512" url="https://af.wikipedia.org/wiki?curid=57512" title="Orange Grove (kiesafdeling)">
Orange Grove (kiesafdeling)

Orange Grove was van 1938 tot in die jare tagtig 'n kiesafdeling vir die Suid-Afrikaanse Volksraad in die noordooste van Johannesburg. Dit was een van die min kiesafdelings wat die Nasionale Party nooit kon verower nie en een van die vyf wat die Progressiewe Party in 1974 gewen het toe vyf ander Progressiewes hulle in die Volksraad by Helen Suzman aangesluit het, wat toe reeds sedert 1961 die enigste P.P.-lid in die Raad was.

In die eerste verkiesing in Orange Grove in 1938 staan C. Bain-Marais as kandidaat vir die Verenigde Party en kry 2 766 stemme meer as P.A. Moore van die Dominiumparty. J. Liebman van die Arbeidersparty was derde met slegs 311 stemme. In 1943 word Frank Waring onbestrede verkies. Hy was later een van die eerste twee Engelssprekende ministers in dr. H.F. Verwoerd se kabinet nadat hy na die Nasionale Party oorgeloop het. Waring word in 1948 en 1953 weereens onbestrede verkies, maar in 1958 kom die V.P. se E.G. Malan te staan teen J.S. Dey van die Liberale Party en J. Klipin van die S.A. Bond. Malan wen met 'n meerderheid van 8 007 nadat Dey net 688 stemme kry en Klipin 221.

In die volkstemming van 1960 oor republiekwording is Orange Grove en Musgrave in Natal die enigste kiesafdelings in die land waarin minder as duisend kiesers vir die republiek stem, naamlik 889. 'n Volle 11 086 was daar teen. In die algemene verkiesing van 1961 vaar die Progressiewe Party dan ook goed in Orange Grove toe A. Einstein met net 517 stemme teen Malan verloor. In 1966 staan Malan teen die P.P. se W.A. Sands en wen met 'n meerderheid van 5 339 stemme. IN 1970 herhaal hy die prestasie toe hy die P.P. se R. Hacking met 5 166 stemme klop.

Die deurbraak vir die P.P. kom uiteindelik in 1974 toe Rupert Lorimer Orange Grover by Malan afneem met 'n meerderheid van 742 stemme. Daarna was Orange Grove 'n veilige Progressiewe setel.




</doc>
<doc id="57515" url="https://af.wikipedia.org/wiki?curid=57515" title="Homofobie">
Homofobie

Homofobie (afgelei van "homo" vir "homoseksueel" en "fobie" vir "vrees, angs"; beide Griekse woorde) is letterlik die angs vir homoseksualiteit. Die woord is in die twintigste eeu geskep, aanvanklik met 'n negatiewe betekenis: 'n "haat" vir of "afkeer" van homoseksuele en homoseksualiteit. Die woord homohaat word ook soms vir die fenomeen ingespan. 'n Persoon wat homofobiese gedrag toon, word 'n homofoob genoem. Dit is egter nie 'n fobie in die ware sin van die woord nie.


</doc>
<doc id="57516" url="https://af.wikipedia.org/wiki?curid=57516" title="Pinetown (kiesafdeling)">
Pinetown (kiesafdeling)

Pinetown was van 1953 se algemene verkiesing tot aan die einde van die Driekamerbedeling in 1994 'n kiesafdeling vir die Suid-Afrikaanse Volksraad en is strykdeur altyd deur opposisiekandidate gewen.

In die heel eerste verkiesing wen die Verenigde Party se A. Hopewell in Pinetown met 'n meerderheid van 7 128 teen die Nasionale Party se J.T.J. Fourie. Hopewell word dan ook in 1958 onbestrede verkies. In die volkstemming oor republiekwording in 1960 stem Pinetown se kiesers, soos trouens die hele Natal buiten Newcastle en Vryheid, oorweldigend teen die republiek. Van die totaal van 10 767 wat gestem het, was net 1 705 ten gunste van die republiek, maar 9 016 was daarteen. In die algemene verkiesing van 1961 staan die N.P. dus ook terug en wen Hopewell die tweestryd met P. Malherbe van die Progressiewe Party met 'n meerderheid van 1 968 stemme.

In 1966, toe die Nasionale Party onder dr. H.F. Verwoerd veel moeite gedoen het om meer Engelse steun te lok, wen Hopewell weliswaar met 'n meerderheid van 3 071, maar S.F. Redelinghuys van die N.P. is tweede en H.A. Oliver van die P.P. slegs derde met 1 356 stemme. Die Front, 'n Natalse splinterpartytjie, se P.D. Dunning kry net 256 stemme. Teen die algemene verkiesing van 1970 het Pinetown 'n buitengewone hoë getal kiesers van 18 220, vergeleke met 'n landswye gemiddeld van 12 200. Hopewell wen die vyfde keer agtereenvolgens, dié keer weer net teen 'n P.P.-kandidaat, R. Douglas, met 'n meerderheid van 6 435 nadat 72,5% van die kiesers hul kruisie getrek het. 

In 1974 staan Hopewell nie weer nie, maar Graham McIntosh wen naelskraaps vir die V.P. met 890 stemme teen A.S. Pitman van die P.P. Pitman gaan baklei egter in die tussenverkiesing van 5 Mei 1976 opnuut teen die V.P., dié keer as kandidaat van die nuwe Progressiewe Reformiste Party, in Durban-Noord en wen met 4 243, 'n meerderheid van 324 teenoor die V.P. se W.B. Reynolds. Denis Worrall het 3 139 stemme vir die N.P. gekry.




</doc>
<doc id="57518" url="https://af.wikipedia.org/wiki?curid=57518" title="Graham McIntosh">
Graham McIntosh

Graham Brian Douglas McIntosh (Pretoria, 18 Januarie 1944 - ) is 'n Suid-Afrikaanse politikus en boer.

Hy behaal 'n B.A. en H.O.D. aan die Universiteit van Kaapstad en daarna 'n meestersgraad aan die Universiteit van Cambridge. In 1974 volg hy A. Hopewell, wat van 1953 tot 1974 Volksraadslid vir Pinetown was, op as L.V. toe hy in die algemene verkiesing met 'n meerderheid van 890 stemme teen die Progressiewe Party se A.S. Pitman wen. Hy bly tot 1977 in die Verenigde Party, maar toe die party ontbind, sluit hy hom by die Progressiewe Federale Party aan en nié by die V.P. se opvolger, die Nuwe Republiek Party, nie. As P.F.P.-kandidaat wen hy in 1981 in Pietermaritzburg-Noord en keer na die Volksraad terug. In 1987 verslaan die kandidaat van die Nasionale Party hom, maar van 1999 tot 2004 dien hy as Demokratiese Party-lid in die Nasionale Vergadering. Hy was ook president van die KwaZulu-Natalse Landbou-unie van 1995 tot 1998. Ná hy uit die Nasionale Vergadering tree, gaan boer hy voltyds en was ook 'n aktivis vir die A.C.D.P..

McIntosh is op op 11 Desember 1971 getroud met Susana Jansen van Rensburg. Hulle het drie seuns, waarvan die een, Angus McIntosh, getroud is met 'n dogter van Dick Enthoven, wat nes McIntosh sr. die eerste keer in 1974 V.P.-L.V. geword het en wel in Randburg.

McIntosh word op 2 Junie 2011 opnuut 'n parlementslid, dié keer vir Cope.




</doc>
<doc id="57522" url="https://af.wikipedia.org/wiki?curid=57522" title="FC Dordrecht">
FC Dordrecht

FC Dordrecht is 'n sokkerspan in die gelyknamige dorp Dordrecht. Hulle speel in die Nederlandse Eerste divisie. Die span speel sy tuiswedstryde in die Krommedijk (kapasiteit: 4100). Die klub is op 16 Augustus 1883 gestig as "DFC" (Dordrechtsche Football Club) en het sy naam later 'n paar keer verander: "FC Dordrecht" (1972), "DS'79" (1979), "Dordrecht'90" (1990), "SVV/Dordrecht'90" (1991, na die saamsmelting met SVV), "Dordrecht'90" (1992, SVV het weer afgestig) en sedert 2002 weer "FC Dordrecht". Die klub het as "DFC" twee keer die KNVB-Beker gewen.





</doc>
<doc id="57525" url="https://af.wikipedia.org/wiki?curid=57525" title="Soutpan">
Soutpan

Soutpan is 'n pan en nedersetting sowat 40 km noordwes van Bloemfontein. Die pan is een van die grootste in die Vrystaat. Aan die suidekant van die pan is Florisbad, wêreldbekende argeologiese perseel. Die Florisbadman is hier gevind.




</doc>
<doc id="57526" url="https://af.wikipedia.org/wiki?curid=57526" title="Rondebosch (kiesafdeling)">
Rondebosch (kiesafdeling)

Rondebosch was 'n kiesafdeling in die suidelike voorstede van Kaapstad van die Suid-Afrikaanse Volksraad met 'n tussenpose vanaf die algemene verkiesing van 1915. Dit was een van die min kiesafdelings wat die Nasionale Party nie een keer kon wen nie.

In 1915 wen Ralph William Close Rondebosch vir die Unionisteparty met 'n meerderheid van 391 teen die Arbeidersparty se onafhanklike A. Palmer met die Arbeidersparty se I. Carver derde met slegs 41 stemme. Close behou Rondebosch in 1920 met 'n meerderheid van 573 teen die Arbeidersparty se J. Seddon. Hy klop Seddon ook in 1921, dié keer as kandidaat van die Suid-Afrikaanse Party, met 'n meerderheid van 1 204. In 1924 kom hy te staan teen die Arbeider J. Lomax met 492 stemme. Lomax het ook in 1919 se tussenverkiesing en in 1920 en 1921 se algemene verkiesings in Nuweland gestaan en in 1929 in Mowbray.

Rondebosch bly in die afbakening voor 1929 se verkiesing in die slag, maar duik weer op in 1933 toe James Chalmers van die Suid-Afrikaanse Party onbestrede verkies word. In 1938 kom die Verenigde Party se A.M. Moll te staan teen die Dominiumparty se G.B. Kipps en wen met 'n meerderheid van 3 512 stemme. Moll word in 1943 onbestrede herkies, maar in 1948 staan die onafhanklike C.J.R. Vorster teen die Verenigde Party se R.D. Pilkington-Jordan, wat wen met 'n meerderheid van 6 194 toe 76,2% van die kiesers hul kruisie gaan trek het. Pilkington-Jordan word in 1953 en weer in 1958 onbestrede herkies. In die volkstemming in 1960 oor republiekwording stem Rondebosch oorweldigend teen die voorstel met net 1 622 kiesers uit die totaal van 12 114 wat ten gunste van die voorstel is.

Sir De Villiers Graaff word dan ook onbestrede vir die V.P. verkies in 1961, maar in 1966 staan J.A.F. Nel van die Nasionale Party teen hom en kry net 2 056 stemme vergeleke met Graaff se 8 294. In 1970 wen Graaff weereens, dié keer met 'n meerderheid van 6 580 stemme teen die onafhanklike B. Dekker. In 1974 wen Graaff in die nuwe kiesafdeling Groote Schuur, maar in Rondebosch verslaan die nuweling, Frederik van Zyl Slabbert van die Progressiewe Party, vir B.R. Bamford van die Verenigde Party met 'n meerderheid van 1 568 stemme.


Bellville, Claremont, Constantia, De Kuilen, Durbanville, Groenpunt, Groote Schuur, Kaapse Vlakte, Kaapstad-Hawe, Kaapstad-Kasteel, Kaapstad-Sentraal, Kaapstad-Tuine, Liesbeek, Maitland, Mowbray, Nuweland, Parow, Pinelands, Seepunt, Simonstad, Soutrivier, Suid-Skiereiland, Tygervallei, Vasco, Woodstock, Wynberg



</doc>
<doc id="57527" url="https://af.wikipedia.org/wiki?curid=57527" title="Braamfontein (kiesafdeling)">
Braamfontein (kiesafdeling)

Braamfontein, naby aan die middestad van Johannesburg, was een van die eerste kiesafdelings vir die Suid-Afrikaanse Volksraad in die heel eerste algemene verkiesing op 15 September 1910 ná Uniewording op 31 Mei dieselfde jaar.

In die eerste en enigste verkiesing in Braamfontein wen die Unionisteparty se A.W. Sampson met 'n meerderheid van 410 stemme teen die Regerende Party se H.B. Papenfus.




</doc>
<doc id="57528" url="https://af.wikipedia.org/wiki?curid=57528" title="Commissionerstraat (kiesafdeling)">
Commissionerstraat (kiesafdeling)

Commissionerstraat was 'n kiesafdeling in Johannesburg se middestad vir die Suid-Afrikaanse Volksraad vanaf die heel eerste algemene verkiesing op 15 September 1910 ná Uniewording op 31 Mei daardie jaar.

In die eerste verkiesing in Commissionerstraat wen een van die leiersfigure in die Arbeidersparty, Henry Sampson, met 'n meerderheid van net 40 stemme teen die Unionisteparty se R. Curry. Die Sosialiste Party se J. Davidson was derde met 25 stemme, vergeleke met Sampson se 924. In daardie verkiesing het die Arbeiders net drie setels gewen, maar die Unioniste 36 en die Amptelike Opposisie in die Volksraad geword nadat die Regerende Party 66 setels uit die 121 gewen het.

In 1915 neem die Suid-Afrikaanse Party Commissionerstraat by die Arbeiders af toe H. Graumann vir C.H. Hayward met 'n meerderheid van 485 verslaan. Die Arbeiders verhang egter die bordjies in 1920 en J.H.S. Gow wen Commissionerstraat terug toe hy die S.A.P. se W.J. Laite verslaan met 'n meerderheid van net 47. Die onafhanklike S.P. Bunting was derde met 57 stemme. Graumann tree egter in 1921 weer as wenner uit die stryd toe hy 1 181 stemme kry vergeleke met Gow se 713.

Dit was die laaste verkiesing in Commissionerstraat, want voor die verkiesing van 1924 is dit tydens 'n herafbakening afgeskaf.




</doc>
<doc id="57530" url="https://af.wikipedia.org/wiki?curid=57530" title="Denver (kiesafdeling)">
Denver (kiesafdeling)

Denver, in die ooste van Johannesburg rondom die gelyknamige voorstad, Denver, was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar tot voor die algemene verkiesing van 1933.

In die eerste verkiesing wen die Unionisteparty se D. Maccaulay met 'n meerderheid van 214 stemme teen die Arbeidersparty se T. Landye. Vyf jaar later behou W.J. Parrack Denver vir die Unionisteparty toe hy met 'n meerderheid van 485 stemme wen teen die Arbeidersparty se C.H. Hayward, wat ook in Commissionerstraat verloor het.

Die Arbeiders slaag uiteindelik om Denver in 1920 te wen toe T.E. Drew 996 stemme op hom verenig, vergeleke met die 667 vir die dienende Unionis, Parrack, en 541 stemme vir die Nasionale Party se S.P. van Wijk. Drew dien egter skaars 'n jaar as Volksraadslid, want in 1921 klop C.E. Nixon (Suid-Afrikaanse Party) hom met 'n meerderheid 265. J.J.B. Pohl van die N.P. is derde met 585 stemme.

In 1924 kom die leier van die Arbeidersparty, kol. F.H.P. Cresswell in Denver staan en wen met 750 stemme teen die S.A.P. se P.D.V. Alexander, wat 800 stemme gekry het. Die onafhanklike S. Scott is derde met 23 stemme. Cresswell behou Denver in 1929 met 'n meerderheid van 209 bo die S.A.P. se H.J. Hofmeyr. Dit was die laaste verkiesing in die kiesafdeling, want met die herafbakening voor die 1933-verkiesing is dit afgeskaf.




</doc>
<doc id="57531" url="https://af.wikipedia.org/wiki?curid=57531" title="Gariepdam (dorp)">
Gariepdam (dorp)

Gariepdam is 'n dorpie in die Vrystaat, Suid-Afrika langs die Gariepdam se wal. Die dorpie, aanvanklik "Oranjekrag" genoem, is in die sestigerjare gebou om die werkers te huisves wat by die bou van die Hendrik Verwoerddam betrokke was. Die dorp is sedertdien tot 'n aftree- en vakansiedorp ontwikkel. Volgens die 2011-sensus het Gariepdam 'n bevolking van 1 568 gehad




</doc>
<doc id="57532" url="https://af.wikipedia.org/wiki?curid=57532" title="Vrededorp (kiesafdeling)">
Vrededorp (kiesafdeling)

Vrededorp was 'n kiesafdeling in Johannesburg vir die Suid-Afrikaanse Volksraad vanaf die heel eerste algemene verkiesing op 15 September 1910 ná Uniewording op 31 Mei daardie jaar tot voor die verkiesing van 1933. Dit was gesentreer om die mindergegoede voorstad Vrededorp.

In die heel eerste verkiesing wen Lourens Geldenhuys in Vrededorp vir die Regerende Party met 'n meerderheid van 458 teen die Unionisteparty se N.C. Herschensohn. Die onafahnklike G.A. Roth was derde met 148 stemme, vergeleke met Geldenhuys se 1 059. Geldenhuys behou die setel in die algemene verkiesing van 1915, maar kry net 60 stemme meer as T.C. Visser van die Nasionale Party. In 1920 gaan staan Geldenhuys as S.A.P.-kandidaat in Johannesburg-Noord en in Vrededorp wen Visser met 'n meerderheid van 929 teen die S.A.P. se W.P. Pretorius. 

Visser behou Vrededorp in 1921 met 'n vergrote meerderheid van 1 058 teen P.L. Lourens van die S.A.P. en in 1924 met 1 427 stemme meer as die S.A.P. se C.J. Smith. In 1929 wen die Nasionale Party se F.J. Roberts in Vrededorp toe hy 1 770 stemme kry vergeleke met die S.A.P.-kandidaat, P.J.J. Wilsenach se 455 en die Onafhanklike Nasionalis H.C.M. Fourie se 86. Die kiesafdeling word hierna afgeskaf tydens die herafbakening voor die 1933-verkiesing.




</doc>
<doc id="57535" url="https://af.wikipedia.org/wiki?curid=57535" title="Noordelike distrik, Israel">
Noordelike distrik, Israel

Die Noordelike distrik (Hebreeus: מחוז הצפון - "Mehoz HaTzafon", Arabies: اللواء الشمالي ) is een van Israel se 6 distrike. Die hoofstad en grootste stad is Nasaret. In 2016 het die distrik 'n bevolking van 1 401 000 gehad.


</doc>
<doc id="57536" url="https://af.wikipedia.org/wiki?curid=57536" title="Suidelike distrik, Israel">
Suidelike distrik, Israel

Die Suidelike distrik (Hebreeus: מחוז הדרום - "Mehoz HaDarom") is een van Israel se 6 distrike. 

Die hoofstad is Be'er Sheva en die grootste stad is Ashdod. In 2016 het die distrik 'n bevolking van 1 244 000 gehad. 


</doc>
<doc id="57538" url="https://af.wikipedia.org/wiki?curid=57538" title="Albert (kiesafdeling)">
Albert (kiesafdeling)

Albert in die noordooste van die huidige Oos-Kaap was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar.

In die eerste algemene verkiesing word Henry Burton van die Regerende Party onbestrede verkies. In 1915 kom die Gereformeerde predikant ds. Louis Petrus Vorster van die Nasionale Party te staan teen die Suid-Afrikaanse Party se H. Burton, destyds minister van finansies, maar wen met 'n meerderheid van 239 stemme. Daar was 2 851 geregistreerde kiesers waarvan 91,7% gestem het. Albert word in 1920 gekombineer met Aliwal en dié keer wen die Nasionale Party se Vorster met 17 stemme teen die dienende Volksraadlid vir Aliwal, Constantine Alexander Schweizer. In 1921 word die bordjies in die gekombineerde kiesafdeling egter verhang toe Vorster met 172 verloor teen die Suid-Afrikaanse Party se Charles Arthur Augustus Sephton. Van 1924 af word die twee kiesafdelings geskei en toe wen Sephton in Aliwal, maar in Albert rook die N.P. weer die pyp toe Lourens Jacobus Steytler vir D.G.A. Falck van die S.A.P. verslaan met 'n meerderheid van 739 stemme. Hy vergroot sy meerderheid in 1929 en wen met 997 meer as die S.A.P. se P.E. Scholtz. Steytler word in 1933 die derde keer verkies toe hy as N.P.-Koalisie-kandidaat staan en 1 578 meer stemme kry as die onafhanklike T.P.N. Coetsee.

In 1938 word Albert weereens gekombineer, maar nou met Colesberg. Die Nasionalis dr. Frederik Hendricus Boltman kry 'n skamele 34 stemme meer as die Verenigde Party se H.A.J. Wium, wat 2 850 stemme op hom verenig. In die derde plek is die Arbeidersparty se J.G. van Buuren met 69 stemme. Boltman behou die gekombineerde kiesafdeling in 1943 met 'n meerderheid van 693 stemme bo L.D. de Jager van die V.P. Dit sou die laaste verkiesing in Albert wees, want in 1948, '53, '58, '61 kombineer Colesberg met De Aar, waarna dit twee afsonderlike kiesafdelings word in 1966. In 1974 verdwyn Colesberg, maar De Aar bestaan voort tot 1994.



</doc>
<doc id="57539" url="https://af.wikipedia.org/wiki?curid=57539" title="Aliwal (kiesafdeling)">
Aliwal (kiesafdeling)

Aliwal was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar.

In die eerste algemene verkiesing word Jacobus Wilhelmus Sauer onbestrede verkies vir die Regerende Party. Hy is op 24 Julie 1913 oorlede, waarna op 15 November 'n tussenverkiesing gehou is waarin die Suid-Afrikaanse Party se Stephanus Bekker met 344 stemme wen teen die onafhanklike W.C. Orsmond. In 1915 kom die Suid-Afrikaanse Party se Constantine Alexander Schweizer te staan teen H.S. van Zyl van die Nasionale Party, maar hy klop hom met 637 stemme. Schweizer verloor egter in 1920 met 17 stemme teen die N.P. se ds. Louis Petrus Vorster, die dienende Volksraadslid vir Albert, toe die twee kiesafdelings vir die verkiesing van 1920 gekombineer word. In 1921 verloor Vorster teen die S.A.P. se Charles Arthur Augustus Sephton in die steeds gekombineerde kiesafdeling met 172 stemme. Vir die 1924-verkiesing word die kiesafdelings geskei. Stephton behou Aliwal weereens met 'n meerderheid van 172 stemme, maar dié keer teen die N.P. se J.G.P. van der Horst. In Albert wen Lourens Jacobus Steytler vir die N.P. met 'n meerderheid van 739 teen die S.A.P. se D.G.A. Falck.

Die kiesafdelings bly geskei in 1929 toe Sephton Aliwal behou teen die N.P. se H. McKinnell, 'n prokureur, met 'n meerderheid van 151. Hy word onbestrede verkies in 1933, nadat die N.P. en S.A.P. 'n koalisie vir die verkiesing gesluit het. In 1938 stem 91,5% van die 6 457 kiesers en kapt. Gert Hendrik Frans (Kappie) Strydom (25 November 1885 – 19 Desember 1983) van die Nasionale Party wen met 138 stemme teen die V.P. se A.M. le Grange. (Strydom sou uiteindelik Aliwal in die Volksraad verteenwoordig van 19 Mei 1938 tot 17 Oktober 1961). Strydom behou Aliwal in 1943 met 'n meerderheid van 435 teen die V.P. se D.E.S. Marais. Hy vergroot sy meerderheid in 1948 tot 1 385 teen die V.P. se K.H. Hockley om van Aliwal 'n veilige N.P.-setel te maak. In 1953 stem 92,8% van die 9 695 kiesers. Strydom wen die vierde keer, nou teen W. Steytler van die V.P. met 1 500 stemme. Hockley stel hom in 1958 weer vir die V.P. verkiesbaar, maar Strydom wen die vyfde keer, hoewel sy meerderheid daal tot 918 stemme.

In die volkstemming oor republiekwording in 1960 stem 94,7% van Aliwal se 9 583 kiesers. Hiervan was 5 343 vir die republiek en 3 775 daarteen. Strydom en Hockley staan nie een in 1961 se algemene verkiesing nie, maar die N.P. se Hendrik Johannes Botha wen met 1 381 stemme teen die V.P. se J.H. Moolman. Botha verslaan die V.P. se O. Robertson in 1966 met 'n meerderheid van 1 740 stemme en behou Aliwal in 1970 met 973 stemme meer as die V.P. se J.M. Smith. In 1974 behaal die N.P. sy grootste meerderheid in Aliwal toe J.W. Greeff met 1 991 stemme meer as die V.P. se D. Venter wen.

Die N.P. het Aliwal ook in 1977, 1981, 1987 en 1989 gewen.



</doc>
<doc id="57540" url="https://af.wikipedia.org/wiki?curid=57540" title="Barkly (kiesafdeling)">
Barkly (kiesafdeling)

Barkly was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar tot voor die verkiesing van 1929. 

In die eerste verkiesing in dié kiesafdeling wat waarskynlik verwys na Barkly-Wes naby Kimberley, word die Unionisteparty se dr. Arnold Hirst Watkins onbestrede verkies, maar in 1915 kom hy te staan teen J.C. Scholtz van die Nasionale Party en die onafhanklike H.D. Roux en wen met 818 stemme meer as Scholtz. Watkins byt egter in 1920 die onderspit teen die N.P. se Wilhelm Bruckner de Villiers met 396 stemme terwyl die Suid-Afrikaanse Party se J.S. Kruger derde kom. Nadat die S.A.P. en die Unionisteparty saamsmelt verloor De Villiers in 1921 teen die S.A.P.-kanidaat Pieter Ernst Scholtz met 'n skamele 57 stemme. IN 1924 is dit eweneens 'n gelykop stryd en dié keer wen De Villiers met 63 stemme om Scholtz te ontsetel. Barkly word afgeskaf voor die verkiesing van 1929. In daardie jaar se algemene verkiesing wen De Villiers in sowel Kuruman as Stellenbosch, maar verkies om laasgenoemde te verteenwoordig. Scholtz het nie weer die Volksraad gehaal nie. 



</doc>
<doc id="57541" url="https://af.wikipedia.org/wiki?curid=57541" title="Barberton (kiesafdeling)">
Barberton (kiesafdeling)

Barberton was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 

In die heel eerste algemene verkiesing wen die Regerende Party se maj. Joseph Petrus Jooste met 'n meerderheid van 323 teen die Unionisteparty se D. Drew, maar bedank op 1 Oktober 1910 toe hy terugstaan vir minister Henry Charles Hull, wat in Georgetown verslaan is deur die Unionis sir George Herbert Farrar. Jooste is eers weer in 'n tussenverkiesing op 22 Januarie 1930 verkies in Bethal, toe hy die Nasionale Party se G.E. Haupt met 50 stemme klop en dien daar as Verenigde Party-Volksraadslid tot 1938. Hulle word onbestrede verkies in die daaropvolgende tussenverkiesing op 20 Oktober 1910. 

In 1915 wen die Suid-Afrikaanse Party se Johannes Hermanus Grobler in Barberton met 'n meerderheid van 602 teen die N.P. se J.L. Malan. Malan staan weer as Nasionale Party-kandidaat in 1920, maar verloor nou teen Joachim Christoffel Fourie van die Suid-Afrikaanse Party met 200 stemme. Hy probeer 'n derde keer in 1921, maar Fourie verslaan hom met 277 stemme. In 1924 wen die N.P. uiteindelik in Barberton toe Fourie met 49 stemme verloor teen Willem Hendrik Rood. Kol. Deneys Reitz, voorheen Volksraadslid vir Bloemfontein-Suid van Maart tot Desember 1920 en vir Port Elizabeth-Sentraal van 1921 tot 1929, wen Barberton in 1929 terug vir die Suid-Afrikaanse Party met 'n meerderheid van 363 stemme teen die Nasionale Party se C.L. Worral. Reitz word in 1933, nadat die N.P. en S.A.P. 'n koalisie gesluit het, onbestrede in Barberton. Hy behou die setel in 1938 vir die Verenigde Party met 'n meerderheid van 1 381 stemme teen die Nasionale Party se W.C.J. Brink. In 1942 word Reitz die Unie se hoë kommissaris in Londen. 

Louis Johannes Raubenheimer behou Barberton egter in 1943 vir die Verenigde Party met 'n meerderheid van 1 267 stemme teen Rood (LV van 1924 tot 1929), wat nou as onafhanklike staan. Op 26 Mei 1948 verloor Raubenheimer met 639 stemme teen die Nasionalis Wessel Hendrik Faurie, wat in 1958 met 'n kleiner meerderheid van 445 teen die Verenigde Party se H. Tucker wen. 

Barberton is ná 'n sitting van die afbakeningskommissie in 1957 in Pretoria afgeskaf omdat die kiesafdeling nie langer sy bestaan kon regverdig nie ween die ontwikkeling van die Laeveld in ander rigtings. By die volgende verkiesing is Barberton by Nelspruit gevoeg, net om weer in 1974 sy opwagting te maak toe C. Uys met 'n meerderheid van 3 353 stemme teen die V.P. se C.J. Bothma te wen. Die Herstigte Nasionale Party se P.S. Kruger was derde met 1 196 stemme, oftewel 13,5% van die totale uitgebragte stemme. 



</doc>
<doc id="57542" url="https://af.wikipedia.org/wiki?curid=57542" title="Beaconsfield (kiesafdeling)">
Beaconsfield (kiesafdeling)

Beaconsfield was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 




</doc>
<doc id="57543" url="https://af.wikipedia.org/wiki?curid=57543" title="Beaufort-Wes (kiesafdeling)">
Beaufort-Wes (kiesafdeling)

Beaufort-Wes was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57544" url="https://af.wikipedia.org/wiki?curid=57544" title="Berea (kiesafdeling)">
Berea (kiesafdeling)

Berea was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. Die kiesafdeling was gesentreer om die gelyknamige voorstad in Durban. 



</doc>
<doc id="57545" url="https://af.wikipedia.org/wiki?curid=57545" title="Bethlehem, Vrystaat (kiesafdeling)">
Bethlehem, Vrystaat (kiesafdeling)

Bethlehem was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 

In die eerste verkiesing in Bethlehem word die eerste en enigste eerste minister van die Oranjerivierkolonie, Abraham Fischer, onbestrede vir die Regerende Party verkies. Hy sterf egter in November 1913 en in die tussenverkiesing op 9 Februarie 1914 is dit die Nasionale Party se Johannes Hendricus Brand Wessels wat onbestrede verkies word. In die algemene verkiesing van 1915 sê die S.A.P. se C.L. Labuschagne hom die stryd aan, maar Wessels behou die setel met 'n meerderheid van 655, drie meer as die getal stemme wat sy teenstander kon kry.



</doc>
<doc id="57546" url="https://af.wikipedia.org/wiki?curid=57546" title="Betsjoeanaland (kiesafdeling)">
Betsjoeanaland (kiesafdeling)

Betsjoeanaland was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. Uit die kiesafdeling sou later die kiesafdelings Kuruman en Vryburg voortspruit. Dit het gestrek oor die grens van die huidige provinsies Noord-Kaap en Noordwes en ook Mafeking ingesluit.

In die heel eerste algemene verkiesing is die Regerende Party se Daniël Hendrik Willem Wessels onbestrede verkies. Hy wen in 1915 vir die Suid-Afrikaanse Party met 'n meerderheid van 365 stemme teen die Nasionale Party se J.J. Booysen. In 1920 is die wenkandidaat weer van die S.A.P. toe Max Sonnenberg, wat van 1938 tot 1949 Volksraadslid vir Suid-Skiereiland sou wees, slegs 82 stemme meer as die Nasionalis Ignatius van Wijk Raubenheimer kry. Die uitslag van die 1921-verkiesing was selfs meer gelykop, maar nou klop Raubenheimer vir Sonnenberg met 39 stemme. Hy behou die setel in die 1924-verkiesing teen die onafhanklike kandidaat P.H. de Kock met 'n meerderheid van 201 stemme en in 1929 teen die S.A.P. se P.A. Fraenkel met 287 stemme. In daardie verkiesing maak die kiesafdeling Kuruman die eerste keer sy verskyning. 

Raubenheimer gaan staan in 1933 in Kuruman waar hy onbestrede as koalisie-kandidaat verkies word, maar in Betsjoeanaland kry Petrus Johannes du Plessis strawwe teenstand van die onafhanklike P.H. de Kock en wen met net 448 stemme. Betsjoeanaland is hierna afgeskaf en Du Plessis verteenwoordig die kiesafdeling Vryburg van 1938 tot 1943 en Raubenheimer vir Kuruman tot 16 November 1939, waarskynlik sy sterfdag. 



</doc>
<doc id="57547" url="https://af.wikipedia.org/wiki?curid=57547" title="Bloemfontein (kiesafdeling)">
Bloemfontein (kiesafdeling)

Bloemfontein was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57548" url="https://af.wikipedia.org/wiki?curid=57548" title="Bloemfontein-Distrik (kiesafdeling)">
Bloemfontein-Distrik (kiesafdeling)

Bloemfontein-Distrik was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57549" url="https://af.wikipedia.org/wiki?curid=57549" title="Boksburg (kiesafdeling)">
Boksburg (kiesafdeling)

Boksburg was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57550" url="https://af.wikipedia.org/wiki?curid=57550" title="Boshof (kiesafdeling)">
Boshof (kiesafdeling)

Boshof was 'n kiesafdeling in die Vrystaat van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57551" url="https://af.wikipedia.org/wiki?curid=57551" title="Caledon (kiesafdeling)">
Caledon (kiesafdeling)

Caledon was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar.

Afbakeningskommissies het van 1910 af telkens verander aan die grense en name van die kiesafdelings in die Helderberg en Overberg. In 1910, 1915, 1920, 1921 en 1924 was daar net Caledon-kiesafdeling. In 1929 kom Bredasdorp en Hottentots-Holland by. Die drie bestaan sy aan sy tot 1953 toe Caledon en Bredasdorp gekombineer word en Valsbaai sy opwagting maak. Caledon-Bredasdorp verdwyn voor 1958 se verkiesing en sy LV, Dirk Uys, word LV vir Valsbaai. In 1966 word Caledon opnuut afgebaken, maar Hottentots-Holland afgeskaf. Eers weer in 1974 regverdig die kiesertal in dié streek die instel van 'n derde kiesafdeling, wat tot 1994 as Helderberg sou bekend staan.

In 1910 word Christman Joel Krige Caledon onbestrede vir die Regerende Party in Caledon verkies, maar in 1915 se algemene verkiesing klop hy P.J. Cillié van die Nasionale Party met 'n meerderheid van 724 stemme. In 1920 staan die N.P. se M.G. Viljoen hom teen, maar verloor met 555 stemme. Krige behou Caledon in 1921 teen Cillié met 'n vergrote meerderheid van 731 stemme en in 1924 teen die N.P. se Frederik William Beyers, wat van 1918 tot LV vir Edenburg was, met 'n meerderheid van 593. Krige verloor Caledon amper in 1929 toe hy Viljoen, wat die tweede keer as Nasionale kandidaat staan, met net 177 stemme klop. Nadat die S.A.P. en N.P. 'n koalisie voor die verkiesing van 1933 sluit, word Krige onbestrede verkies, maar hy is blykbaar oorlede op 10 Augustus daardie jaar, want 'n tussenverkiesing volg op 25 September 1933 en die S.A.P.-Koalisie-kanidaat, Hendrik Christoffel de Wet word eweneens onbestrede verkies.

In 1938 se verkiesing daag die N.P. se L.H. Fick vir De Wet uit, maar verloor met 845 stemme. In 1943 staan J.H.O. du Plessis teen De Wet, maar ook hy verloor, met 1 112 stemme. De Wet bly LV tot sy dood op 5 Desember 1945 in 'n ongeluk op sy plaas, Boontjieskraal, en in die tussenverkiesing op 6 Maart 1946 wen Gabriël Delport Caledon vir die V.P. met 'n meerderheid van 446 stemme. In 1948 klop die N.P. vir Pieter van der Byl in Bredasdorp met 'n skrale 259 stemme, maar in Caledon is die stryd selfs meer gelykop toe Delport met 111 stemme teen die Herenigde Nasionale Party se J.C. de C. Louw wen.

Caledon en Bredasdorp word vir die 1953-verkiesing gekombineer en Dirk Uys wen die saamgesmelte kiesafdeling vir die N.P. met 'n meerderheid van 240 stemme teen die Verenigde Party se P.A. Myburgh. Hy sou ook in 1970 in Valsbaai teen die N.P.-kandidaat verloor en in 1974 teen min. Chris Heunis in Helderberg. In 1958 is Caledon afgeskaf en Uys word LV vir Valsbaai (tot 1970). Eers in 1966 se verkiesing keer Caledon terug en nou wen die N.P. se Frank Waring, die latere minister, met 1 986 stemme teen die V.P. se S.J. Delport. Waring behou Caledon in 1970 teen P.A. Myburgh, V.P.-kandidaat, met 'n meerderheid van 1 860 stemme, maar hy is waarskynlik oorlede in 1972, want in 'n tussenverkiesing op 19 April 1972 wen min. L.A.P.A. Munnik met 'n meerderheid van 2 034 teen die V.P. se David Graaff, die seun van sir De Villiers Graaff en later van 1987 tot 1989 NP-LV vir Wynberg.

Munnik word in 1974 onbestrede verkies. Van toe af bly Caledon 'n N.P.-vesting tot in 1994.




</doc>
<doc id="57552" url="https://af.wikipedia.org/wiki?curid=57552" title="Ceres (kiesafdeling)">
Ceres (kiesafdeling)

Ceres was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 

In die tussenverkiesing op 2 Mei 1951 wen dr. Karl Bremer met 'n meerderheid van 2 418 stemme teen die Verenigde Party se I.A. Wolfaart.




</doc>
<doc id="57553" url="https://af.wikipedia.org/wiki?curid=57553" title="Clanwilliam (kiesafdeling)">
Clanwilliam (kiesafdeling)

Clanwilliam was 'n kiesafdeling van die Suid-Afrikaanse Volksraad net tydens die eerste algemene verkiesing op 15 September 1910 ná Uniewording op 31 Mei daardie jaar. 

In die eerste en enigste verkiesing in Clanwilliam wen die Regerende Party se Egidius Benedictus Watermeyer met 'n meerderheid van 263 teen die onafhanklike Regerende Party-kandidaat D. van Zyl. Clanwilliam is nie weer vir die verkiesing van 1915 afgebaken nie. In daardie jaar maak die kiesafdeling Calvinia sy eerste verskyning, wat waarskynlik die verdwyning van Clanwilliam verklaar.




</doc>
<doc id="57554" url="https://af.wikipedia.org/wiki?curid=57554" title="Colesberg (kiesafdeling)">
Colesberg (kiesafdeling)

Colesberg was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57555" url="https://af.wikipedia.org/wiki?curid=57555" title="Cradock (kiesafdeling)">
Cradock (kiesafdeling)

Cradock was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57556" url="https://af.wikipedia.org/wiki?curid=57556" title="Drie Riviere (kiesafdeling)">
Drie Riviere (kiesafdeling)

Drie Riviere was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57557" url="https://af.wikipedia.org/wiki?curid=57557" title="Dundee (kiesafdeling)">
Dundee (kiesafdeling)

Dundee was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57558" url="https://af.wikipedia.org/wiki?curid=57558" title="Grens (kiesafdeling)">
Grens (kiesafdeling)

Grens (Engels: Border) was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57559" url="https://af.wikipedia.org/wiki?curid=57559" title="Durban-Greyville (kiesafdeling)">
Durban-Greyville (kiesafdeling)

Durban-Greyville was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57560" url="https://af.wikipedia.org/wiki?curid=57560" title="Durban-Punt (kiesafdeling)">
Durban-Punt (kiesafdeling)

Durban-Punt was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57561" url="https://af.wikipedia.org/wiki?curid=57561" title="Durban-Sentraal (kiesafdeling)">
Durban-Sentraal (kiesafdeling)

Durban-Sentraal was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57562" url="https://af.wikipedia.org/wiki?curid=57562" title="Edenburg (kiesafdeling)">
Edenburg (kiesafdeling)

Edenburg in die Vrystaat was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57563" url="https://af.wikipedia.org/wiki?curid=57563" title="Ermelo (kiesafdeling)">
Ermelo (kiesafdeling)

Ermelo was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57564" url="https://af.wikipedia.org/wiki?curid=57564" title="Fauresmith (kiesafdeling)">
Fauresmith (kiesafdeling)

Fauresmith was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57565" url="https://af.wikipedia.org/wiki?curid=57565" title="Ficksburg (kiesafdeling)">
Ficksburg (kiesafdeling)

Ficksburg was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57566" url="https://af.wikipedia.org/wiki?curid=57566" title="Fort Beaufort (kiesafdeling)">
Fort Beaufort (kiesafdeling)

Fort Beaufort was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar tot voor die verkiesing van 1966.

In die eerste verkiesing is sir Thomas Smartt, van 1912 af leier van die Imperialistiese Unionisteparty, onbestrede verkies. In 1915 kom hy te staan teen S.C. Prinsloo van die Nasionale Party en wen met 'n meerderheid van 1 036 stemme toe hy 70,6% van die uitgebragte stemme op hom verenig. In 1920 word hy dan ook weereens onbestrede verkies. In November 1920 smelt die Unioniste saam met die Suid-Afrikaanse Party onder leiding van genl. Jan Smuts en die daaropvolgende verkiesing in 1921 word Smartt as S.A.P.-kanidaat met 'n meerderheid van 692 stemme bo die Nasionalis G.H.I. Rood verkies. Smartt wen Fort Beaufort die vierde keer in 1924 maar met 'n skrale meerderheid van 180 stemme teen die onafhanklike H. Sinclair. Smartt tree voor die verkiesing van 1929 uit die politiek en sterf op 17 April daardie jaar. 

In 1929 behou die Suid-Afrikaanse Party die setel toe R.A. Hockley met 324 teen die onafhanklike Sinclair wen. Hockley word tydens die 1933-verkiesing, nadat die Nasionale Party en die Suid-Afrikaanse Party 'n koalisie gesluit het, onbestrede in Fort Beaufort verkies. In 1938 staan T.J. Farrell as onafhanklike kandidaat, maar die Verenigde Party se V.G.F. Solomon verslaan hom met 1 026 stemme. Solomon behou Fort Beaufort in 1943 teen nog 'n onafhanklike kandidaat, dié keer N.M. Niemand, in 1943 en skuif sy meerderheid op tot 2 729 stemme.

In die algemene verkiesing van 26 Mei 1948 wen die Nasionale Party landswyd, maar in Fort Beaufort staan Solomon vas teen die Nasionalis G.H. Bekker met 'n meerderheid van 1 319 stemme. Hy herhaal die prestasie in 1953 met 'n soortgelyke meerderheid van 1 368 teen D.J. Malan van die Nasionale Party, maar in 1958 wen dr. Abraham Jonker, die vader van die digteres Ingrid Jonker wat Kaapstad-Tuine van 18 Februarie 1948 tot 10 Maart 1958 vir die Verenigde Party verteenwoordig het, maar toe na die Nasionale Party oorgeloop het, met 825 stemme teen die V.P. se H.A. Moolman. Jonker sou Fort Beaufort in die Volksraad verteenwoordig tot aan sy dood op 10 Januarie 1966. 

In die volkstemming oor republiekwording in 1960 wys Fort Beaufort se kiesers dat die setel vir goed uit die hande van die opposisie is toe 4 910 vir die republiek stem, maar 3 943 daarteen. Ruim 95,5% van die kiesers het gestem. In die verkiesing die volgende jaar is die belangstelling eweneens groot toe 91,6% van die kiesers Jonker herkies met 'n meerderheid van 1 365 bo die V.P. se P.J. Swanepoel. Dit was die laaste algemene verkiesing in die 56 jaar oue kiesafdeling, want dit is voor die verkiesing van 1966 afgeskaf. 



</doc>
<doc id="57567" url="https://af.wikipedia.org/wiki?curid=57567" title="Frankfort (kiesafdeling)">
Frankfort (kiesafdeling)

Frankfort in die Vrystaat was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57568" url="https://af.wikipedia.org/wiki?curid=57568" title="George (kiesafdeling)">
George (kiesafdeling)

George was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57569" url="https://af.wikipedia.org/wiki?curid=57569" title="Georgetown (kiesafdeling">
Georgetown (kiesafdeling

Georgetown was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57570" url="https://af.wikipedia.org/wiki?curid=57570" title="Germiston (kiesafdeling)">
Germiston (kiesafdeling)

Germiston was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57571" url="https://af.wikipedia.org/wiki?curid=57571" title="Graaff-Reinet (kiesafdeling)">
Graaff-Reinet (kiesafdeling)

Graaff-Reinet was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57572" url="https://af.wikipedia.org/wiki?curid=57572" title="Umlazi (kiesafdeling)">
Umlazi (kiesafdeling)

Umlazi (oorspronklik Durban-Umlazi) was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57573" url="https://af.wikipedia.org/wiki?curid=57573" title="Griekwaland (kiesafdeling)">
Griekwaland (kiesafdeling)

Griekwaland was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57574" url="https://af.wikipedia.org/wiki?curid=57574" title="Harrismith (kiesafdeling)">
Harrismith (kiesafdeling)

Harrismith was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57575" url="https://af.wikipedia.org/wiki?curid=57575" title="Heidelberg (kiesafdeling)">
Heidelberg (kiesafdeling)

Heidelberg, in Transvaal, was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57576" url="https://af.wikipedia.org/wiki?curid=57576" title="Heilbron (kiesafdeling)">
Heilbron (kiesafdeling)

Heilbron in die Vrystaat was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57577" url="https://af.wikipedia.org/wiki?curid=57577" title="Hoopstad (kiesafdeling)">
Hoopstad (kiesafdeling)

"'Hoopstad" in die Vrystaat was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57578" url="https://af.wikipedia.org/wiki?curid=57578" title="Hopetown (kiesafdeling)">
Hopetown (kiesafdeling)

Hopetown was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57579" url="https://af.wikipedia.org/wiki?curid=57579" title="Umbilo (kiesafdeling)">
Umbilo (kiesafdeling)

Umbilo (oorspronklik Durban-Umbilo) was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar tot die laaste wit verkiesing op 6 September 1989. 




</doc>
<doc id="57580" url="https://af.wikipedia.org/wiki?curid=57580" title="Humansdorp (kiesafdeling)">
Humansdorp (kiesafdeling)

Humansdorp was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57581" url="https://af.wikipedia.org/wiki?curid=57581" title="Jansenville (kiesafdeling)">
Jansenville (kiesafdeling)

Jansenville was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57582" url="https://af.wikipedia.org/wiki?curid=57582" title="Kaapstad-Hawe (kiesafdeling)">
Kaapstad-Hawe (kiesafdeling)

Kaapstad-Hawe was 'n kiesafdeling in Kaapstad van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 


Bellville, Claremont, Constantia, De Kuilen, Durbanville, Groenpunt, Groote Schuur, Kaapse Vlakte, Kaapstad-Kasteel, Kaapstad-Sentraal, Kaapstad-Tuine, Liesbeek, Maitland, Mowbray, Nuweland, Parow, Pinelands, Rondebosch, Seepunt, Simonstad, Soutrivier, Suid-Skiereiland, Tygervallei, Vasco, Woodstock, Wynberg


</doc>
<doc id="57583" url="https://af.wikipedia.org/wiki?curid=57583" title="Kaapstad-Sentraal (kiesafdeling)">
Kaapstad-Sentraal (kiesafdeling)

Kaapstad-Sentraal was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 


Bellville, Claremont, Constantia, De Kuilen, Durbanville, Groenpunt, Groote Schuur, Kaapse Vlakte, Kaapstad-Hawe, Kaapstad-Kasteel, Kaapstad-Tuine, Liesbeek, Maitland,Mowbray, Nuweland, Parow, Pinelands, Rondebosch, Seepunt, Simonstad, Soutrivier, Suid-Skiereiland, Tygervallei, Vasco, Woodstock, Wynberg


</doc>
<doc id="57584" url="https://af.wikipedia.org/wiki?curid=57584" title="King William’s Town (kiesafdeling)">
King William’s Town (kiesafdeling)

King William's Town in die Oos-Kaap was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar en regdeur tot die Driekamerparlement afgeskaf is in 1994.



</doc>
<doc id="57585" url="https://af.wikipedia.org/wiki?curid=57585" title="Kaapstad-Tuine (kiesafdeling)">
Kaapstad-Tuine (kiesafdeling)

Kaapstad-Tuine was 'n kiesafdeling van die Suid-Afrikaanse Volksraad van die eerste algemene verkiesing op 15 September 1910 ná Uniewording op 31 Mei daardie jaar tot in 1994.

In die heel eerste algemene verkiesing was daar vier kiesafdelings in Kaapstad se sentrale deel, want naas Kaapstad-Tuine, was daar ook Kaapstad-Hawe, Kaapstad-Kasteel en Kaapstad-Sentraal. Kasteel was die laaste, wat verdwyn het met die verkiesing van 1958. Mettertyd het die ander drie verdwyn, maar Tuine het voortbestaan tot in 1994. Dat Kaapstad destyds oorwegend en selfs vurig Engels en Britsgesind was, word daardeur bewys dat in die eerste verkiesing al vier Volksraadslede van dié setels, aan die Unionisteparty behoort het. In Tuine wen die Unionis W.D. Baxter met 'n meerderheid van 438 teen die onafhanklike H. Liberman. In 1915 herhaal hy dié prestasie, maar nou klop hy R. Forsyth van die Arbeidersparty met 927 stemme.

Forsyth verhang egter die bordjies in 1920 toe hy Baxter met 278 stemme klop. In die volgende jaar se verkiesing, nadat die Unionisteparty en die Suid-Afrikaanse Party saamgesmelt het om genl. Jan Smuts se posisie in die Volksraad te verseker, wen die S.A.P.-kandidaat George William Hawley met 1 039 stemme teen Forsyth. Hawley bly skaars vyf maande lank LV en in die tussenverkiesing op 8 September 1921 wen Forsyth met 'n meerderheid van 54 stemme teen die S.A.P. se E.B. Fuller. In 1924 moet Forsyth egter die setel afstaan en verloor met slegs 123 stemme teen die S.A.P. se C.W.A. Coulter. Forsyth staan nie weer in 1929, maar dis steeds 'n bra gelykop stryd tussen die Sappe en Arbeiders, want nou wen Coulter met slegs 144 stemme meer as die Arbeider-Cresswelliet Morris Alexander.

In 1933 word Coulter egter onbestrede verkies as S.A.P.-Koalisie-kandidaat. Met die stigting van die Verenigde Party in Desember 1934 verlaat Coulter sy politieke tuiste en sluit hom aan by die Britsgesinde Dominiumparty van kol. Charles Stallard. Dit bring mee dat hy in 1938 ver verloor teen die Verenigde Party se Basil Kellett Long, regsgeleerde, oudredakteur van die "Cape Times" en voormalige LV van die Unionisteparty vir Liesbeek. Coulter kry 1 352 stemme vergeleke met Long se 4 398. In 1943 wen die Verenigde Party weer in Kaapstad-Tuine toe L.P. Bosman gemaklik 4 439 stemme meer as die Herenigde Nasionale Party se H.H. Broodryk kry. Bosman is blykbaar voor die 1948-verkiesing oorlede, want in die tussenverkiesing op 18 Februarie 1948 word Abraham Jonker, Afrikaanse skrywer, joernalis en vader van die digter Ingrid Jonker, onbestrede in Tuine verkies.

In die verkiesing drie maande later op 26 Mei 1948 wen hy met 3 749 stemme meer as die onafhanklike H.G. Borcherds en in 1953 met 5 270 stemme meer as die Nasionale Party se F.W. Gericke. Jonker word in later daardie jaar uit die Verenigde Party gesit en stig saam met Bailey Bekker, Arthur Barlow, Blaar Coetzee en dr. Vernon Shearer die Nasionale Konserwatiewe Party. Skaars drie jaar later is hy terug in sy oorspronklike politieke tuiste toe hy hom weer by die Nasionale Party aansluit. In 1958 neem J.M. Connan Tuine terug vir die Verenigde Party met 'n meerderheid van 4 945 teen Frank Waring, later een van die eerste twee Engelssprekende kabinetslede van die Nasionale Party.

Tuine se kiesers stem oorweldigend teen die voorstel dat die Unie 'n republiek moet word tydens die volkstemming in 1960: 3 706 vir republiek, 8 217 daarteen. Dié uitslag maak 'n verkiesing die volgende jaar in Tuine onnodig en Connan word onbestrede verkies. Hy kry egter in 1966 sterk teenstand van die Nasionalis J.L. Pienaar en wen met net 990 stemme. Dit was Connan se laaste termyn as lid vir Kaapstad-Tuine, want in 1970 word H.A. van Hoogstraten met 'n meerderheid van 1 803 stemme teen die Nasionalis A.P. Burger verkies. Hy behou die setel in 1974 teen die N.P. se A.J. Koch, wat 1 719 stemme minder as Van Hoogstraten kry.

Die Progressiewe Federale Party se Ken Andrew wen in Tuine in 1977, 1981, 1987 en vir die Demokratiese Party in 1989.

Op 1 Januarie 1982 was Tuine die grootste kiesafdeling wat die getal geregistreerde kiesers betref (hoewel sy oppervlak van die kleinste was) met 14 856. Vandat die regstreekse verteenwoordiging van kiesers in die destydse Suidwes-Afrika in 1977 afgeskaf is totdat Walvisbaai aan Namibië oorgedra is, was die dorp se kiesers deel van Tuine. 
Bellville, Claremont, Constantia, De Kuilen, Durbanville, Groenpunt, Groote Schuur, Kaapse Vlakte, Kaapstad-Hawe, Kaapstad-Kasteel, Kaapstad-Sentraal, Liesbeek, Maitland,Mowbray, Nuweland, Parow, Pinelands, Rondebosch, Seepunt, Simonstad, Soutrivier, Suid-Skiereiland, Tygervallei, Vasco, Woodstock, Wynberg



</doc>
<doc id="57586" url="https://af.wikipedia.org/wiki?curid=57586" title="Kimberley (kiesafdeling)">
Kimberley (kiesafdeling)

Kinberley was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57587" url="https://af.wikipedia.org/wiki?curid=57587" title="Kliprivier (kiesafdeling)">
Kliprivier (kiesafdeling)

Kliprivier in Natal was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57588" url="https://af.wikipedia.org/wiki?curid=57588" title="Kroonstad (kiesafdeling)">
Kroonstad (kiesafdeling)

Kroonstad was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57589" url="https://af.wikipedia.org/wiki?curid=57589" title="Krugersdorp (kiesafdeling)">
Krugersdorp (kiesafdeling)

Krugersdorp was 'n kiesafdeling van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 

Sir Abe Bailey het die kiesafdeling in die Volksraad verteenwoordig van 1915 tot 1924. Die uitgetrede predikant B.R. Hattingh, wat in 1920 en 1921 naelskraaps teen Bailey verloor het, het die paal in 1924, 1929 en 1933 gehaal en dit in die Volksraad verteenwoordig tot sy skietdood in 1934.



</doc>
<doc id="57590" url="https://af.wikipedia.org/wiki?curid=57590" title="Ladismith (kiesafdeling)">
Ladismith (kiesafdeling)

Ladismith was 'n kiesafdeling in Kaapland van die Suid-Afrikaanse Volksraad vanaf die eerste algemene verkiesing op 15 September 1910 ná Uniewording op 31 Mei daardie jaar. 



</doc>
<doc id="57592" url="https://af.wikipedia.org/wiki?curid=57592" title="Bertha Solomon">
Bertha Solomon

Bertha Solomon (gebore Schwartz, Minsk, 1 Januarie 1892 – Johannesburg, 22 Julie 1969) was 'n baanbreker-feminis en Suid-Afrikaanse Volksraadslid vir die kiesafdeling Jeppes in die ooste van Johannesburg.

Solomon kom op die ouderdom van vier jaar saam met haar ouers na Suid-Afrika en ontvang haar opvoeding in Kaapstad aan die Good Hope Seminary en die Diocesan College waar sy met onderskeiding in die klassieke slaag. Later verwerf sy 'n nagraadse kwalifikasie in onderwys aan die Universiteit van Kaapstad en ook 'n LL.B. aan die Universiteit van Suid-Afrika. Sy word op 1 Junie 1926 tot die balie toegelaat, een van die eerste vroue in die land.

Met behulp van die Nasionale Raad vir Vroue lei sy die beweging vir vrouestemreg in die Unie. Dit word in 1930 toegestaan. In 1933 word sy lid vir die kiesafdeling Bezuidenhout in die Transvaalse Provinsiale Raad en in 1938 se algemene verkiesing Volksraadslid vir Jeppes toe sy met 'n klein meerderheid van 293 vir die Verenigde Party verkies word. Sy wen ook die verkiesings van 1943, 1948 en 1953 en bly twintig jaar lank lid vir Jeppes.

Al die vroue-organisasies in die land ondersteun haar in haar stryd om die Wet op Huweliksaangeleenthede in 1953 aanvaar te kry, wat sommige van die vernaamste wetlike struikelblokke vir getroude vroue uit die weg geruim het. Die eerste minister, dr. D.F. Malan, het na dié wetsontwerp as "Bertha's Bill" verwys vanweë haar vasbeslotenheid om dit deur te voer.

In 1967 ken die Universiteit van die Witwatersrand 'n eredoktorsgraad in die regte aan haar toe en in 1968 verskyn haar outobiografie, "Time remembered".





</doc>
<doc id="57597" url="https://af.wikipedia.org/wiki?curid=57597" title="Blink Stefaans">
Blink Stefaans

Blink Stefaans is 'n Afrikaanse rolprent wat in 1981 vrygestel is. Die regisseur was Jans Rautenbach. Die twee hoofkarakters, "Fanus" en "Blink Stefaans", is deur Regardt van den Bergh vertolk.

Op 4 September 2011 maak Rapport geskiedenis deur die rolprent gratis saam met die koerant te versprei. Dit is die eerste keer in Suid-Afrika dat 'n buigsame DVD by 'n koerant ingevoeg word. So 'n buigsame DVD kan in enige nuwe generasie DVD-speler gespeel word.

Die rolprent is 'n ligte romantiese komedie en goeie gesinsvermaak. Dit het geen ouderdomsperk nie.

en andere.

Fanus is 'n vaal klankingenieur wat nooit deur enigiemand raakgesien word nie, veral nie deur sy baas se mooi, maar temperamentele dogter, Linda nie. Maar dit verander met die aankoms van Blink Stefaans, wat baie raad het vir Fanus - van hoe om hom te laat geld, tot hoe om aan te trek. Skielik kry Fanus 'n winsgewende werk as filmmaker, en maak vriende met die filmmaker se assistente, Chrissie. Hierdie keer ignoreer hy Blink Stefaans en smeek Linda, op wie hy nog steeds verlief is, om die ster van sy nuwe Aspoestertjie advertensie te wees. Die veldtog misluk egter, Fanus is sy werk kwyt, en Chrissie vlug met 'n gebroke hart Kaap toe. Blink Stefaans het hom ook verlaat. Sal Fanus ooit weer sy gelukkige lewe terugkry, of bestaan sulke goed net in feëverhale?



</doc>
<doc id="57598" url="https://af.wikipedia.org/wiki?curid=57598" title="Jans Rautenbach">
Jans Rautenbach

Jans Rautenbach (1936–2016) was 'n bekroonde Suid-Afrikaanse draaiboekskrywer, film-vervaardiger en regisseur. Hy was die regisseur van rolprente soos Blink Stefaans (1981), Eendag op ’n Reëndag (1975), Pappa Lap (1971) en Jannie totsiens (1970). Sy 1968-film, "Die Kandidaat" was omstrede en is aanvanklik in Suid-Afrika onder sensorskap geplaas omrede dit die destydse politiese stelsel bevraagteken het.

Janus Rautenbach is op 22 Februarie 1936 in Boksburg gebore en het aan die Hoërskool Voortrekker, Boksburg gematrikuleer.

Hy begin sy loopbaan in die filmbedryf by Jamie Uys-filmpoduksies en was die assistent-regisseur van Emil Nofal se "Kimberley Jim". Nofal en Uys se paaie het later geskei, waarna Nofal sy eie produksiemaatskappy saam met Rautenbach begin het. Die vennootskap is deur baie as Suid-Afrika se "goue era van kinema" beskryf.

Rautenbach is op 2 November 2016 in 'n hospitaal in Mosselbaai aan komplikasies weens longontsteking oorlede. Hy het sy vrou en vier kinders agtergelaat.

As regisseur:



</doc>
<doc id="57599" url="https://af.wikipedia.org/wiki?curid=57599" title="Emil Nofal">
Emil Nofal

Emil Nofal (1926–1986) was 'n Suid-Afrikaanse filmregisseur, -vervaardiger en draaiboekskrywer.

As vervaardiger:

As regisseur

As akteur

As mede-draaiboekskrywer


</doc>
<doc id="57600" url="https://af.wikipedia.org/wiki?curid=57600" title="Bonteheuwel">
Bonteheuwel

Bonteheuwel is 'n gekleurde township in Kaapstad. Volgens die 2011-sensus het Bonteheuwel 'n bevolking van 45 967 gehad, van wie 43 826 (95%) Kleurlinge was.


</doc>
<doc id="57601" url="https://af.wikipedia.org/wiki?curid=57601" title="Parklands">
Parklands

Parklands is 'n voorstad in Kaapstad. Volgens die 2011-sensus het Parklands 'n bevolking van 14 476 gehad.


</doc>
<doc id="57602" url="https://af.wikipedia.org/wiki?curid=57602" title="Manenberg">
Manenberg

Manenberg is 'n township in Kaapstad. Volgens die 2011-sensus het Manenberg 'n bevolking van 52 877 gehad, waarvan 84% Kleurlinge was.


</doc>
<doc id="57603" url="https://af.wikipedia.org/wiki?curid=57603" title="Birkenwerder">
Birkenwerder

Birkenwerder is 'n munisipaliteit in die Oberhavel-distrik van die Duitse deelstaat Brandenburg.


</doc>
<doc id="57604" url="https://af.wikipedia.org/wiki?curid=57604" title="Jan Hendrik Hofmeyr">
Jan Hendrik Hofmeyr

Die term Jan Hendrik Hofmeyr kan verwys na:



</doc>
<doc id="57607" url="https://af.wikipedia.org/wiki?curid=57607" title="Sabha">
Sabha

Sabha of Sebha (Arabies: سبها‎, Italiaans: "Sebha") is 'n stad in suidwestelike Libië. Dit is die hoofstad van die huidige Sabha distrik.


</doc>
<doc id="57608" url="https://af.wikipedia.org/wiki?curid=57608" title="Zawia">
Zawia

Zawia, Zawijah, Az Zawiyah, Zawiya, Zawiyya of Zawiyah (uitgespreek /zɑːˈwiːə/, Arabies: الزاوية‎‎, Italiaans: "Ez Zauia") is 'n stad in noordwestelike Libië. Dit is die hoofstad van die huidige Zawia distrik.


</doc>
<doc id="57609" url="https://af.wikipedia.org/wiki?curid=57609" title="Ras Lanoef">
Ras Lanoef

Ras Lanoef (Arabies: راس لانوف‎, Italiaans: "Ras Lanuf") is 'n klein dorp in Libië.


</doc>
