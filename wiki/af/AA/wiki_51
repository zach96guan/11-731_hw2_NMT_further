<doc id="62855" url="https://af.wikipedia.org/wiki?curid=62855" title="Frans Engelenburg">
Frans Engelenburg

Dr. Frans Vredenrijk Engelenburg (Arnhem, Nederland, 17 Maart 1863 – Pretoria, Suid-Afrika, 21 Augustus 1938) was 'n Suid-Afrikaanse joernalis en koerantredakteur en twee maal voorsitter van die Suid-Afrikaanse Akademie vir Wetenskap en Kuns.

Engelenburg het uit 'n welgestelde Nederlandse familie gekom. Sy vader was Frans Thomas Vredenrijk Engelenburg en sy moeder Anna Maria Koopmans. Hy behaal sy doktorsgraad in die regte in 1889 met lof aan die Universiteit van Leiden, waarna hy hom as advokaat vestig in Den Haag. Hy was 'n ruk lank 'n medewerker van die "Dagblad van Zuid-Holland en 's-Gravenhage" in Den Haag asook talle ander Europese koerante. Hy besoek die Kaap in 1889 as gas van sy aangetroude tante Marie Koopmans-De Wet, wat vir hom 'n voorstellingsbrief aan pres. Paul Kruger gee. Hulle het die eerste keer in 1881 ontmoet toe sy haar eerste reis na Europa onderneem het en het gou heg bevriend geraak omdat albei in kuns belanggestel het.

Engelenburg het op sy eerste besoek aan die Kaap besluit om hom as advokaat in Transvaal te vestig, maar word dieselfde jaar nog redakteur van "De Volksstem" teen 'n vergoeding van £25 per jaar. Hy sou later 'n tyd lank mede-eienaar van die koerant word.

"Die Volkstem" was die eerste Afrikaans-Hollandse dagblad noord van die Oranjerivier. Dit het die eerste keer as weekblad verskyn in Pretoria op 8 Augustus 1873 en later tweeweekliks onder die naam "De Volksstem, Nieuws- en Advertentieblad". Pres. Burgers het met Jan F. Celliers, assitent-redakteur van "Het Volksblad" in Kaapstad, onderhandel om 'n regeringsgesinde koerant in die Transvaalse hoofstad op te rig. N.J.R. Swart, staatsekretaris, James Buchanan, prokureur-generaal, H.C. Bergsma en Fred Jeppe het elkeen £80 belowe as aanvangskapitaal. Met sy aankoms in Transvaal word Cilliers die koerant se eienaar en bestuurder en hy bly ook aan as redakteur tot 1888.

Tydens die eerste anneksasie van Transvaal het die Britse administrasie die uitgee van die koerant van 1 tot 23 Oktober 1878 verbied toe beslag op die drukpers gelê is en weer van 20 Desember 1880 tot 2 April 1881, nadat Cilliers en sy assistent, W.E. Bok (later staatsekretaris en die man na wie Boksburg vernoem is), in hegtenis geneem is op 'n klag van hoogverraad.

Cilliers verkoop die drukpers in 1888 aan die Transvaalse regering, maar enkele dae later neem Wichert Jonker van die Vrystaat die koerant oor, terwyl die regering 'n gedeelte van die toerusting gehou het om die grondslag te vorm van die Staatsdrukkery. Jonker bly slegs 'n jaar as redakteur aan voor hy selfmoord pleeg.

In 1890 is De Volksstem Maatschappij Beperkt opgerig met 'n kapitaal van £15 000, waarvan aandele ter waarde van £1 125 aan die regering van die Zuid-Afrikaansche Republiek behoort het. Sewe jaar later is die maatskappy egter gelikwideer. Engelenburg besoek sy vaderland waar hy geruime tyd vertoef om reëlings te tref om "De Volksstem" te koop. Hy bekom sodoende al die bates, waarvan die helfte die volgende jaar oorgeneem is deur die drukker Izaak Wallach. Die naderende oorlog het Engelenburg intussen genoop om die koerant daagliks te begin uitgee nadat dit jare lank tweeweekliks verskyn het. Die middagkoerant maak sy verskyning in 1895 en, soos die geval was met 'n weeklikse uitgawe in Frans, "La Semaine" ("Die Week"), was die doel daarvan om die Z.A.R. te verdedig teen binnelandse sowel as buitelandse aanslae. In 1889 kom ook 'n weeklikse uitgawe in Engels by.

Toe die Anglo-Boereoorlog uitbreek, vertrek Engelenburg na die front waar hy 'n veld-uitgawe die lig laat sien. Die eerste uitgawe verskyn op 27 Oktober 1899 op Glencoe in Natal, wat gedruk is op 'n trap-pers in 'n treinwa van die Nederlandsch-Zuid-Afrikaansche Spoorwegmaatschappij (NZASM). Engelenburg het in die veld ook opgetree as oorlogskorrespondent vir 'n aantal nuusblaaie in Europa terwyl hy bydraes aan sy eie koerant in Pretoria gestuur het. In 1900 haas hy hom terug na die Transvaalse hoofstad, waar die Britse owerheid hom in hegtenis neem, beboet en die land uitstuur. Hy gaan na Stellenbosch, waarna hy twee jaar lank deur Europa reis. Daar het hy dr. Willem Johannes Leyds met 'n inligtingsdiens rakende die oorlog bygestaan. Weens die rampspoedige verloop van die oorlog is die publikasie van "De Volksstem" gestaak van Junie 1900 tot Maart 1903.

Engelenburg keer in Februarie 1903 terug na Pretoria. In dié tyd het genls. Louis Botha en Jan Smuts die leiding geneem om die koerant weer te laat verskyn, nou as tweeweeklikse blad. In Mei 1904 is 'n vergadering op die perseel van die koerant gehou waar die afgevaardigdes, onder wie Engelenburg, besluit het om Het Volk as 'n politieke party vir die Afrikaners in Transvaal te stig. Net soos die koerant die spreekbuis van pres. Paul Kruger en die regering van die Z.A.R. voor die oorlog was, word dit nou die spreekbuis van genls. Botha en Smuts. Ná Uniewording was die koerant 'n ywerige ondersteuner van die Suid-Afrikaanse Party. Toe die skeuring in Afrikaanse geledere in 1912 plaasvind, wat die stigting van die Nasionale Party onder genl. J.B.M. Hertzog voorafgegaan het, bly Engelenburg en sy koerant getrou aan Botha en Smuts se beleid tot aan die einde, selfs nadat die Nasionale Party die hoofstroom van die Afrikaners se politieke denke begin verteenwoordig het.

Aan die begin van die 20ste eeu het Engelenburg en sy koerant hulle vir Uniewording beywer. Die naam is vereenvoudig tot "De Volksstem" op 1 Januarie 1905. In daardie jaar is 'n nuwe onderneming, Wallach's Printing and Publishing Company Ltd., opgerig met 'n groter kapitaal ten einde die koerant voort te sit. Tot aan die einde was dié maatskappy "Die Volkstem" se eienaar en uitgewer en selfs ná die koerant se ondergang, het dit as drukkery bly voortbestaan. In 1919 vergesel Engelenburg genl. Louis Botha na die Versailles-vredesonderhandelinge in Frankryk.

Van 1923 tot 1925 was C. Louis Leipoldt assistentredakteur van "De Volksstem". Met Engelenburg se bedanking in 1924 het Gustav Preller redakteur geword, maar bly net 'n jaar in die pos toe hy in 1925 redakteur van "Ons Vaderland" word, die mondstuk van die Nasionale Party, wat pas die vorige jaar die bewind in die sogenaamde Pakt-regering met behulp van die Arbeidersparty oorgeneem het by die Suid-Afrikaanse Party van genl. Smuts.

Engelenburg, toe 'n 61-jarige oujongkêrel, het ná sy bedanking op 2 Junie 1924 in die huwelik getree met Amalia Marguerite Halliday (gebore in Londen op 22 Augustus 1883) en 'n wêreldreis onderneem, maar in 1925 keer hy terug as redakteur, met Nathan Levi as waarnemende redakteur. Sy opvolgers was C.S. Coetzee van 1929 tot 1942 en Hubertus C. de Kock van 1942 tot 1950, wat later lid van die Volksraad sou word vir Pretoria-Oos van 1950 tot 1958 en vir Pretoria-Rissik van 1958 tot 1966.

Op 1 Januarie 1927 ondergaan die koerant dan ook sy laaste naamsverandering toe dit "Die Volkstem" word, hoewel Afrikaans al dikwels lank voor dié tyd in die koerant gebruik is en dit 'n groot voorstander van die Tweede Afrikaanse Taalbeweging was. Die Afrikaanse Taalgenootskap is trouens in die Volkstem-gebou gestig. Die Engelenburg-skool het 'n belangrike bydrae gelewer tot die skoling van 'n geslag joernaliste wat elders baanbrekers van die pers sou wees. J.M.H. Viljoen het later bekendgeraak as redakteur van die "Huisgenoot", L.W. Hiemstra het assistentredakteur van "Die Volksblad" en later taalredakteur van die Nasionale Pers geword en E.A. Malga politieke medewerker vir dieselfde maatskappy. Hulle en ander verslaggewers is deur Frederik Rompel na "Die Burger" oorgebring. Hy was die Nasionale Pers se eerste tegniese redakteur in 1921.

Engelenburg was 'n besonder welbelese man in verskeie moderne tale. Al sy joernalistieke werk getuig van sy kennis en sy belesenheid. Hy het objektiewe beriggewing beskou as die toetssteen van goeie joernalistiek. Sy hoofartikels het getoon dat hy meer as opgewasse was vir die taak en ook dat hy die vermoë gehad het om openbare aangeleenthede kalm en sonder onnodige vooroordeel weer te gee. Sy skryfstyl was hoogs individueel. Hoewel hy Hollands van geboorte was, het hy later jare ook Afrikaans gebruik en was 'n vurige ondersteuner van die ontluikende taal, net soos hy vroeër ook 'n ondersteuner van die vereenvoudigde Hollandse spelling was. Dit was veronderstel om Hollands se kans op oorlewing in Suid-Afrika te verbeter.

Hy was 'n kultuurmens by uitstek. Toe Onze Taal op 1 Februarie 1891 in Pretoria gestig is as rederykerskamer ('n voordrag- en toneelklub en letterkundige vereniging vir die beoefening van die digkuns en welsprekendheid, veral in die 15de en 16de eeu in Holland) om die welsprekendheid van die Hollandse taal te beoefen en ter bevordering van gesellige verkeer in kleine kring, was Engelenburg van die eerste lede. Die genotvolle aande het 'n groot bydrae tot die kultuurlewe van Pretoria in die 1890's gelewer.

In 1893 ontvang Engelenburg van die Taalfeeskommissie 'n silwerpenning namens Onze Taal. Die vereniging staak sy werksaamhede tydens die Anglo-Boereoorlog en herleef in Maart 1904, maar sy ondergang was onvermydelik weens die opkoms van Afrikaans as kultuurtaal

Sy biografie oor pres. Paul Kruger het in 1925 in Afrikaans verskyn en oor genl. Botha in Engels in 1928 en in Afrikaans die jaar daarop.

Engelenburg se vrou is op 20 Januarie 1932, skaars agt jaar ná hul huwelik, in die ouderdom van 48 jaar oorlede. Hy was by. Dit was vir hom 'n groot slag en hy kry kort daarna 'n ligte beroerte-aanval. Hy reis per boot na die V.S.A. waar hy ses weke behandeling kry in die Johns Hopkins-hospitaal in Baltimore. Terug in die Kaap vra sy goeie vriend dr. C. Louis Leipoldt vir sr. L.G. Liesching om hom te vergesel op die treinreis Pretoria toe. Sy sou hom die volgende ses jaar tot sy aan sy dood verpleeg, want hy het nooit werklik herstel van die beroerte-aanval nie. Hy onttrek hom aan alle openbare verpligtinge en lewe stil tussen sy boeke, kunsvoorwerpe en oudhede, hoewel goeie vriende hom nog gereeld besoek het. Vroeg in 1938 het hy weer 'n ligte beroerte-aanval gehad en hy sterf op 21 Augustus 1938, die dag voor sy vrou 55 jaar oud sou geword het, in sy slaap in die ouderdom van 75 jaar.

"Die jaar 1909 het in Suid-Afrika op politieke gebied sterk gestaan in die teken van unifikasie en het in samehang daarmee 'n gees van verwydering van verskille geopenbaar, gepaard met samewerking waar moontlik," skryf dr. F.C.L. Bosman oor in sy "Geskiedkundige Oorsig van die Suid-Afrikaanse Akademie vir Wetenskap en Kuns" "In die staatshuishoudkunde lei dit tot die Unie van Suid-Afrika, op die gebied van die Hollandse en Afrikaanse tale en kultuurrigtings tot die stigting van die Suid-Afrikaanse Akademie vir Taal, Lettere en Kuns."

Dié stigting was 'n bewuste poging om die stryd van destyds tussen Hoog-Hollands en Afrikaans te beëindig en om die samewerking van die twee groepe te verkry vir die handhawing en uitbouing van Hollands en om die Hollands-Afrikaanse kultuur te steun in sy bestaanstryd teen die oppermagtige Engelse taal en kultuur, soveel te meer nadat die Engelse pas sewe jaar vantevore die Anglo-Boereoorlog gewen het. Die strydende faksies was saamgetrek in die Hollandsgesinde Taalbond en die Afrikaans Taalvereniging in die Suide en die Afrikaanse Taalgenootskap in die Noorde, waar Gustav Preller die voortou geneem het in "De Volksstem". Die ATV was egter die groot teenvoeter van die Taalbond.

Toe die twee partye moeg gestry was en in die gees van samehorigheid, samesnoering en verdraagsaamheid wat die tydperk gekenmerk het, het sekere persone en liggame hulle begin beywer vir 'n Akademie wat kon optree in gemeenskaplike belang van Hollands en Afrikaans. Dit moes 'n sentrale, gesaghebbende en erkende liggaam wees wat die nodige leiding kon gee om die verhouding te bepaal waarin Hollands, wat sommiges gevoel het geleidelik in Afrikaans sou oorgaan, tot Engels sou staan in die nuwe, verenigde staat. So word 'n verteenwoordigende vergadering op 5 Januarie 1909 gehou wat bygewoon is deur 17 persone, onder meer lede van die Nasionale Konvensie (wat in Bloemfontein was om die Suid-Afrika-wet op te stel, Suid-Afrika se voorgestelde Grondwet), verteenwoordigers van die ATV en van die Taalbond. Genl. J.B.M. Hertzog het die voorstel gedoen dat 'n liggaam in die lewe geroep moet word ter bevordering van die Hollandse taal en letterkunde in Suid-Afrika, 'n sterk sentrale liggaam wat die hele land sal verteenwoordig, wat albei vorme van Hollands simpatiek sal behandel, wat met deskundigheid sal kan besluit oor taal- en letterkundige verskille en wat 'n algemeen erkende gesag sal hê waar hy met die universiteit of die regering moet onderhandel.

Engelenburg het nie gedien in die breë kommissie van 21 persone wat benoem is uit Kaapland, Transvaal en die Vrystaat om 'n grondwet op te stel en die nodige stappe te doen vir die stigting van die organisasie nie. Gustav Preller, assistent-hoofredakteur van "De Volksstem" was wel lid van die kommissie. Die datum vir die stigtingskongres is bepaal vir 1 en 2 Julie 1909 in Bloemfontein, waar die Nasionale Konvensie ook sitting had. Uitnodigings om die kongres by te woon, is gerig aan al die bekende taalorganisasies, Hollandse onderwysersvereniginge, kerke, redakteurs van Hollandse koerante, bekende figure op taalgebied ens. Daar was groot belangstelling en die opkoms was dan ook groot, volgens Bosman 'n volkskongres in die ware sin van die woord.

Die Kaapse breë kommissie benoem vir die uitvoering van sy besluite en vir sy verteenwoordigers op die kongres 'n voorlopige komitee van 12 lede. Ook hierin dien Preller, maar nie Engelenburg nie. Die voorlopige komitee het op 30 Junie in Bloemfontein byeengekom en onder meer besluit dat die liggaam moet begin met 30 stigterslede. Ná die behandeling van allerlei beskrywingspunte in verband met die onderwys, taal geskiedenis ens. het die ontwerpstatute van die Akademie aan die beurt gekom en is dit aanvaar, behalwe dat, op aandrang van seker behoudende predikante, "het bevorderen van de opvoering van dramatiese stukken" weer, soos tydens die vergaderings vooraf, in die slag gebly het. 'n Groslys van persone is aanvaar waaruit die voorlopige kommissie 30 stigterslede vir die Akademie kon kies. Ná die sluiting van die kongres op die aand van 2 Julie 1909 het die voorlopige komitee van 12 bymekaargekom om die 30 stigterslede te kies. Die 30 lede is gekies in dieselfde getalverhouding as dié vir die verteenwoordigers van die provinsies in die voorgestelde Wetgewende Vergadering van die Unie, naamlik 12 vir die Kaapkolonie, nege vir Transvaal, sewe vir die Oranje-Vrystaat en twee vir Natal. Dr. Engelenburg was een van die Transvaalse lede.

Hy dien ook in die eerste raad van die Akademie, wat bestaan het uit 12 lede, waarvan vier jaarliks vervangbaar was en slegs 'n jaar later herkiesbaar. Engelenburg bly dan ook net vir die eerste jaar 'n raadslid, maar in 1912 keer hy terug na die raad en bly aan tot hy in 1915 vervang word deur ds. J.D. Kestell. Intussen is die raad in 1914 verklein tot ses lede, waarvan Engelenburg een was. Van 1923 tot 1942 is die raad elke twee jaar provinsiaalgewys saamgestel. In Februarie 1923 (toe die Transvaalse Kring die raad moes saamstel) word Engelenburg tot voorsitter verkies en bly aan in dié amp tot Oktober 1923. Gustav Preller was vir dieselfde tydperk sekretaris. Van 1925 tot 1927 is die raad gekies uit die geledere van die Natal-Vrystaatse Kring en van 1927 tot 1929 uit die Kaaplandse Kring, hoewel die hele raad van 1927 in 1929 herkies is om tot 1930 te dien. In Oktober 1930 kom die Transvaalse Kring weer aan die beurt en weer word Engelenburg die voorsitter. Hy bly aan in die amp tot Oktober 1932.

Engelenburg het die embleem van die Akademie sowel as die destydse wapen van Pretoria ontwerp, wat wys hoe veelsydig hy was. Sy biblioteek en dokumente het hy aan die Staatsbiblioteek in Pretoria bemaak.

Engelenburg het sy Kaaps-Hollandse huis in Arcadia, Pretoria, ontwerp deur sir Herbert Baker, in 1903 laat bou. Vandag staan dit bekend as Engelenburghuis. Destyds het dit buite die dorp gestaan en daarom bekendgeraak as "Engelenburg's Folly" (Engelenburg se gekheid). Eers heelwat later het dit as "De Witte Huis" bekendgestaan omdat die voorkoms daarvan merkbaar van die omliggende huise verskil het. Die uiteenlopende kunsversameling in die huis weerspieël Engelenburg se kosmopolitiese geaardheid. 'n Deel van die versameling bestaan uit erfstukke wat uit Nederland verskeep en na die binneland vervoer is. Die meeste van die stukke in die versameling het Engelenburg aangekoop tydens sy buitelandse reise. Enkele het hy aangekoop op veilings. Die versameling bestaan uit onder meer porselein, glasware, skilderye, silwer, meubels, tapisserieë en beeldhouwerke.

In sy testament het hy die grond, geboue en verbeteringe aan die regering van die Unie van Suid-Afrika nagelaat, uit dankbaarheid vir wat Suid-Afrika vir hom beteken het. Deur die beywering van die latere goewerneur-generaal dr. E.G. Jansen, wat saam met sy vrou, Mabel, ook 'n ywerige versamelaar van kuns en oudhede was, het die regering die waardevolle inhoud van die woning teen £2 000 van die boedel gekoop en is ’n gedeelte van die huis as ’n museum ingerig. Die onkoste vir die instandhouding en uitstal van die versameling sou vir die rekening van die Regering wees. Die museum is onder die kuratorskap van die Suid-Afrikaanse Akademie vir Wetenskap en Kuns geplaas. Later het die huis en sy inhoud die eiendom van die S.A. Akademie geword.

Die Akademie het in 1948 na die Engelenburghuis verhuis en later moes 'n tydelike gebou op die terrein opgerig word vir bykomende ruimte. Dit het later ook te klein geword sodat die organisasie in 1985 die Akademiegebou betrek het. Weens geldelike druk het die Akademie die deel van die oorspronklike erf aan Hamiltonstraat later verkoop en toe die poort in Edmondstraat na sy huidige plek verskuif. In 1998 verkoop die Akademie die Akademiegebou aan die Zambiese regering, wat dit as ambassade ingerig het. Die oostelike deel van Engelenburghuis is weer in kantoorruimte omskep en in Mei 2000 verhuis die verkleinde personeel daarheen.

Marie Koopmans-De Wet (1834–1906), die dogter van Johannes de Wet, ’n geleerde, gekultiveerde man, groot boekliefhebber, ondersteuner van Hollandse onderwys en later ’n lid en president van die eerste Kaapse Wetgewende Vergadering, het saam met haar suster grootgeword by Strandstraat 23 (nou 35), Kaapstad. Sy is in 1864 getroud met Johan Christoffel Koopmans, ’n Nederlander wat hom aan die Kaap kom vestig het, aanvanklik as offisier in die Brits-Duitse legioen op die Oosgrens, later as buitelandse korrespondent van die poskantoor en uiteindelik as ampswag van die Wetgewende Vergadering. Met die dood van Marie se ouers en haar man het haar suster, Margaretha, by haar kom woon.

In 1881 het sy die eerste keer ’n reis na Europa onderneem, waar die Koopmans-familie haar hartlik ontvang en sy haar suster se agttienjarige seun, Frans Engelenburg, ontmoet het. Hy was dadelik baie beïndruk met sy tante, en by haar tweede besoek vergesel hy haar op ’n meer uitgebreide Europese reis waartydens hulle belangrike kunsmuseums besoek en indringend oor vele sake van openbare belang gesels. Hulle raak besonder geheg aan mekaar. Die twee sou lewenslank saamwerk en korrespondeer.

Haar begrafnis in Kaapstad in 1906 was ’n besonderse gebeurtenis. Oud-president M.T. Steyn het die huldigingsrede gelewer by die begrafnisdiens, gelei deur prof. Adriaan Moorrees van die Kweekskool op Stellenbosch, terwyl die rede by die graf deur prof. J.I. Marais gelewer is. Nog 'n persoonlike vriend van Koopmans-De Wet, F.S. Malan, redakteur van "De Zuid-Afrikaan Verenigd met Ons Land", was in 1906 saam met Engelenburg gereelde besoekers by die bedlêende Marie. Op 25 Junie daardie jaar het sy die behartiging van al haar persoonlike sake aan dié twee opgedra. In 1909 het Engelenburg en Malan met ’n openbare veldtog begin om die Kaapse stadsraad of die staat te oorreed om die Koopmans-De Wet-huis met sy inhoud aan te koop. Malan het sy invloed in die Kaap laat geld en Engelenburg syne by genl. Louis Botha in Pretoria. Botha het ’n openbare vergadering van alle belangstellendes op 17 Januarie 1913 belê waarop ’n komitee aangewys is om die saak van die aankoop en bewaring van die huis en sy inhoud verder te voer. Botha was die voorsitter van die komitee wees, en Malan en Engelenburg is ingesluit in die lys van vooraanstaande Kapenaars wat die saak verder sou voer.

In ’n ontmoeting met Botha op 10 Februarie 1913 het die regering ingestem om £3 000 by te dra om die aankoop te bevorder. ’n Bydraelys is geopen wat ’n bedrag van £2 366 13s. 10d. opgelewer het. Die huis is op 8 April 1913 op ’n openbare veiling vir ’n bedrag van £2 800 aangekoop. Die eiendom is aan die Suid-Afrikaanse Museum oorgedra wat dit moes bestuur en beheer. ’n Komitee is aangewys om uit die 2 089 items in die boedel dit uit te soek wat van werklike geskiedkundige en kuns-waarde was. Uit hierdie groep is 356 items uitgesoek en later nog 18 bygevoeg wat nie op die veilingslys voorgekom het nie. Die getal het 188 stukke erdewerk, 69 meubelstukke en vyf plaaslik vervaardigde klerekaste van verskillende style en van verskillende Suid-Afrikaanse houtsoorte, ingesluit. Daarbenewens is ook 13 dak- en muur-kroonkandelare van geelkoper en 26 ander glas- en koper- ware, asook 28 Sheffield-borde, 41 stukke silwerware, 110 items van glas en 147 Chinese en Japannese porseleinstukke by die versameling ingesluit.

Die Koopmans-De Wet-huis is op 10 Maart 1914 geopen as National Collection of Domestic & Local Antiquities. Die Nasionale Monumentekommissie het die huis in 1940 tot nasionale gedenkwaardigheid verklaar. Tans is dit 'n satelliet van die Iziko-museums.




</doc>
<doc id="62856" url="https://af.wikipedia.org/wiki?curid=62856" title="Atlantiese springer">
Atlantiese springer

Die Atlantiese springer ("Elops lacerta") is 'n vis wat voorkom aan die weskus van Afrika vanaf Mauritanië tot by Namibië. In Engels staan die vis bekend as die "Atlantic ladyfish".

Die vis is grys aan die bokant en silwer op die sye terwyl die vinne gelerig is.




</doc>
<doc id="62857" url="https://af.wikipedia.org/wiki?curid=62857" title="Campeche">
Campeche

Campeche (uitgespreek [kamˈpetʃe]) is een van die 31 deelstate wat, saam met die Federale Distrik, die 32 Federale Entiteite van Meksiko vorm.




</doc>
<doc id="62867" url="https://af.wikipedia.org/wiki?curid=62867" title="Kaapse dorie">
Kaapse dorie

Die Kaapse dorie ("Zeus capensis") is 'n vis wat endemies aan Suider-Afrika is en kom voor vanaf St. Helenabaai aan die weskus tot by Mosambiek. In Engels staan die vis bekend as die "Cape dory".

Die vis het 'n dowwe kol wat omring is deur verskeie silwer kolle op die lyf net bokant die sylyn.





</doc>
<doc id="62869" url="https://af.wikipedia.org/wiki?curid=62869" title="Beukelaar-dorie">
Beukelaar-dorie

Die Beukelaar-dorie ("Zenopsis conchifer") is 'n vis wat voorkom aan die wes en ooskus van Suider-Afrika maar nie aan die suidkus nie. In Engels staan die vis bekend as die "Silvery John dory".





</doc>
<doc id="62871" url="https://af.wikipedia.org/wiki?curid=62871" title="Seriola">
Seriola

Seriola is 'n genus van die visfamilie Carangidae. Die genus is vir die eerste keer deur Cuvier in 1816 beskryf.




</doc>
<doc id="62872" url="https://af.wikipedia.org/wiki?curid=62872" title="Zeus (genus)">
Zeus (genus)

Zeus is 'n genus van die visfamilie Zeidae. Die genus is vir die eerste keer in 1758 deur Linnaeus beskryf.




</doc>
<doc id="62877" url="https://af.wikipedia.org/wiki?curid=62877" title="Universiteit van Leiden">
Universiteit van Leiden

Die Universiteit Leiden is in 1575 opgerig en as sodanig die oudste universiteit in Nederland. Die instelling het sewe fakulteite en meer as 18 000 studente (akademiese jaar 2009-'10). Die naam van die universiteit was tot 1998 "Rijksuniversiteit Leiden". Afgestudeerdes van die universiteit het tot dusver 16 Nobelpryse ontvang.

Die universiteit is in 1575 gestig deur Willem van Oranje. Destyds was dit vir die Noordelike Nederlande belangrik om hul eie geestelikes te kon oplei in die nuwe teologie en in Nederlands en dat goed opgeleide manne beskikbaar gestel kon word voor die land en die landsregering. Daar word aanvaar die keuse het op Leiden geval as 'n geskenk van Willem van Oranje na die stad se ontsetting. Hy het die universiteit befonds met die Katolieke geestelike besittings waarop die staat beslag gelê het. Die universiteit is op 8 Februarie 1575 in die Pieterskerk ingewy.






</doc>
<doc id="62882" url="https://af.wikipedia.org/wiki?curid=62882" title="Frederik Van Zyl Slabbert">
Frederik Van Zyl Slabbert

Frederik Van Zyl Slabbert (2 Maart 1940 - 14 Mei 2010) was 'n Suid-Afrikaanse politieke ontleder, sakeman, skrywer, akademikus en voormalige leier van die amptelike opposisie, die Progressiewe Federale Party, in die Volksraad van 1979 tot 1986.

Hy is in Pretoria gebore en het grootgeword in die huidige provinsie Limpopo. In 1958 matrikuleer hy aan die Afrikaanse Hoërskool Pietersburg in die teenswoordige Polokwane. Na skool studeer hy 'n jaar lank aan die Universiteit van die Witwatersrand en verskuif daarna na die Universiteit Stellenbosch, waar hy onder meer aan die Kweekskool studeer, maar uiteindelik die grade B.A. in 1961, Honneurs (met lof) in 1962, 'n meestersgraad (met lof) in 1964 en 'n doktorsgraad in die filosofie in 1967 verwerf. 

Na hy afstudeer, sluit hy hom agtereenvolgens aan as lektor in sosiologie aan by die Universiteit Stellenbosch, Rhodes-universiteit, Universiteit van Kaapstad en Universiteit van die Witwatersrand, waar hy in 1973 as hoogleraar aangestel word. 

In 1974 betree hy die politiek as kandidaat vir die Progressiewe Party in die kiesafdeling Rondebosch. Hoewel sy kanse as uiters gering beskou is, klop hy in die algemene verkiesing op 24 April 1974 die kandidaat van die Verenigde Party met meer as 1 600 stemme en sluit hom aan by Helen Suzman, Colin Eglin en drie ander PP-parlementslede. 

Nadat die Verenigde Party in 1977 ontbind het , kry die Progressiewe Reformiste Party die naas meeste setels in die algemene verkiesing op 30 November en word met sy 19 parlementslede die Amptelike Opposisie. Nadat Colin Eglin as leier van die PFP bedank, volg Slabbert hom op 3 September 1979 op en word terselfdertyd leier van die Amptelike Opposisie. 

Die PFP het vroeg in 1986 'n groot terugslag beleef met Slabbert se bedanking. Hy bedank terselfdertyd as LV vir Claremont. Hy het aangevoer hy het ontnugter geraak met die regering se opvatting van wat beskou kon word as ware hervorming, terwyl hy ook die Parlement se voortgesette relevansie in die oplossing van Suid-Afrika se politieke probleme bevraagteken het. 'n Paar dae later het dr. Alex Boraine, LV vir Pinelands, ook bedank. As stigters van Idasa was hulle aan die voorpunt van die ontmoeting van 50 vooraanstaande Suid-Afrikaners in die Dakar-beraad, Dakar, Senegal, met leiers van die African National Congress op 1 Julie 1987.

Slabbert het nooit weer aktief by die politiek betrokke geraak nie, maar was in 1990 mede-stigter van 'n swart beleggingstrust, Khula. In 1998 word hy aangestel as voorsitter van Adcorp Holdings en het ook in die direksie van talle genoteerde maatskappye, onder meer Wooltru, Investec en Radiospoor, gedien. In 2004 is hy aangewys as die 82e mees invloedryke Suid-Afrikaner tydens SABC3 se program om die honderd belangrikste Suid-Afrikaners te kies.

Hy was redakteur en medeskrywer van talle boeke. Sy laaste boek verskyn in 2006 gelyktydig in Afrikaans en Engels, met die Afrikaanse titel "Duskant die geskiedenis". Hy tree in 2009 uit as kanselier van die Universiteit Stellenbosch weens gesondheidsprobleme.

Slabbert sterf na hy uit die hospitaal ontslaan is tuis in Johannesburg aan 'n lewerkwaal. 


</doc>
<doc id="62886" url="https://af.wikipedia.org/wiki?curid=62886" title="Geelseeperdjie">
Geelseeperdjie

Die Geelseeperdjie ("Hippocampus kuda") is 'n vis wat voorkom in die Indiese-Pasifiese area en aan die ooskus van Afrika, af tot by Mosselbaai in Suid-Afrika. In Engels staan die vis bekend as die "Yellow seahorse".

Die vis kan tot 30 cm lank word.





</doc>
<doc id="62887" url="https://af.wikipedia.org/wiki?curid=62887" title="FC Vaduz">
FC Vaduz

FC Vaduz is 'n sokkerspan in die Liechtensteinse hoofstad Vaduz, wat in die Switserse Challenge League (die 2de afdeling van Switserland) speel. "FC Vaduz" speel in die Switserse afdelings omdat "Liechtenstein" net sewe sokkerklubs het, en hulle nie genoegsame kompetisie bied nie. Hulle speel wel vir die Beker van Liechtenstein (wat hulle al 40 keer gewen het).




</doc>
<doc id="62888" url="https://af.wikipedia.org/wiki?curid=62888" title="Beerschot AC">
Beerschot AC

Koninklijke Beerschot Antwerpen Club is 'n sokkerspan in die Belgiese stad Antwerpen, wat in die Tweede Klasse (Eerste klasse A) speel. Die klub is 'n saamsmelting van Beerschot VAC (wat bankrot geraak het) en Germinal Ekeren uit 1999. Die klub is ook bekend onder sy ou naam "Germinal Beerschot Antwerpen" (GBA). "Beerschot" het twee keer (een keer as "Ekeren") die Beker van België gewen. "Beerschot VAC" het ook sewe keer die landskampioenskap van België gewen.




</doc>
<doc id="62891" url="https://af.wikipedia.org/wiki?curid=62891" title="Boepenspypvis">
Boepenspypvis

Die Boepenspypvis ("Hippichthys heptagonus") is 'n vis wat voorkom in die Indiese-Pasifiese area en aan die ooskus van Afrika tot by Durban in Suid-Afrika. In Engels staan die vis bekend as die "Belly pipefish".





</doc>
<doc id="62892" url="https://af.wikipedia.org/wiki?curid=62892" title="Rivierpypvis">
Rivierpypvis

Die Rivierpypvis ("Syngnathus watermeyeri") is 'n baie skaars vis wat endemies aan Suid-Afrika is en kom voor tussen die Boesmansrivier en Oostelike Kleinmonderivier naby Port Alfred. In Engels staan die vis bekend as die "River pipefish".





</doc>
<doc id="62893" url="https://af.wikipedia.org/wiki?curid=62893" title="Klip-vlagstert">
Klip-vlagstert

Die Klip-vlagstert ("Kuhlia rupestris") is 'n vis wat voorkom in die Indiese-Pasifiese area en aan die ooskus van Afrika tot by Durban. In Engels staan die vis bekend as die "Rock flagtail".

Die vis verkies varswater maar skiet kuit in die see.





</doc>
<doc id="62895" url="https://af.wikipedia.org/wiki?curid=62895" title="Komitas Vardapet">
Komitas Vardapet

Soghomon Gevorki Soghomonian, algemeen bekend as Komitas Vardapet of kort Komitas (Armeens: respektiewelik Սողոմոն Գևորքի Սողոմոնյան en Կոմիտաս Վարդապետ), volgens die Wes-Armeense transliterasie ook "Gomidas Vartabed" genoem (* 26 September of 8 Oktober 1869 in Kütahya, Ottomaanse Ryk, tans Turkye; † 22 Oktober 1935 in Parys, Frankryk) was 'n Armeense priester, komponis, sanger, koormusikus, musiekpedagoog, musieketnoloog en musiekwetenskaplike. Hy word vandag algemeen as die grondlegger van moderne klassieke musiek in Armenië beskou.

Soghomon G. Soghomonian is in 'n musikale familie gebore. Toe hy ses maande oud was, is sy moeder oorlede. Op elfjarige leeftyd het hy sy vader verloor. Soghomon is deur sy grootmoeder grootgemaak totdat 'n prelaat van die plaaslike Armeense diosese hom na Etsjmiadsin, die setel van die Armeens-Apostoliese kerkhoof, saamgeneem het. Die prelaat, wat daar as biskop georden is, het vir sy opleiding gesorg.
Toe die katholikos Gevork IV bepaal dat een van twintig weeskinders aan die kerklike seminarie sou deelneem om 'n akademiese opleiding te ontvang, is Soghomon vanweë sy hoë intelligensie gekies. Sy musikale aanleg en sy aangename stem is gewaardeer, en in 1893 het hy sy studies as monnik voltooi. Volgens die kerktradisie is hy as nuutgebore beskou en gedoop as Komitas. Hierdie naam was 'n verwysing na 'n gelyknamige 7de eeuse katholikos wat as himnedigter en musikus bekendheid verwerf het.

Twee jaar later het hy priester geword en die titel Vardapet (of Vartabet) ontvang - 'n term wat in Armeens eintlik "doktor" of "geleerde" beteken, maar as titel al eeue lank tot die geestelikheid beperk was. Intussen het Mkrtich Khrimian, wat onder die naam Hairik ("Vadertjie") as nuwe katholikos georden is, Komitas se musikale aanleg bevorder en vir hom 'n beurs vir verdere studies in Tbilisi (onder Makar Jekmaljan) en Berlyn bemiddel.

In die Duitse hoofstad het hy hom by Richard Schmidt se privaat konservatorium ingeskryf en tegelykertyd estetiek en musiekteorie aan die Friedrich-Wilhelms-universiteit gestudeer. In 1899 het hy sy doktorale tesis in musiekteorie ingedien. Nadat hy sy doktorstitel ontvang het, het hy na Etsjmiadsin teruggekeer.

Op 24 April 1915 - die dag wat as begin van die Aghet of Armeense volksmoord beskou word wat deur die owerheid van die Ottomaanse Ryk georganiseer is - is hy in Konstantinopel saam met enkele honderd ander Armeense intellektueles in hegtenis geneem en na Çankırı oos van Ankara gedeporteer.

Terwyl byna alle ander gedeporteerdes daar deur die Turke vermoor is, het die Turkse minister van binnelandse sake, Talaat Pasja, bepaal dat agt bannelinge, waaronder Komitas, sou terugkeer. Vermoedelik het die Amerikaanse ambassadeur Henry Morgenthau en die digter Mehmet Emin Yurdakul hulle ten gunste van sy vrylating uitgespreek.

Toe hy teruggekeer het, was sy persoonlike materiaal, waaronder 'n deel van sy waardevolle versameling van liedere, merendeels vernietig. Die oorblyfsels was in 'n chaotiese toestand. Komitas het nooit werklik van die traumatiese gebeure herstel nie. In die volgende jaar het sy psigiese toestand erg versleg, en vriende het hom na 'n Turkse militêre hospitaal geneem. Van daar is hy in 1919 na Parys verskuif waar hy aanvanklik in 'n privaat hospitaal in Ville-Evrard behandel is.

Vanaf 1922 tot en met sy afsterwe in 1935 het hy teruggetrokke in die psigiatriese hospitaal te Villejuif geleef. Sy sterflike oorskot is een jaar later na Jerewan geneem en daar in die Pantheon begrawe.

In 1899 het Komitas in Etsjmiadsin die leiding van 'n mannekoor oorgeneem. Tegelykertyd het hy dwars deur die land gereis en 'n groot aantal Armeense volksliedere en -danse versamel wat tradisioneel in dorpe opgevoer is. Om hierdie dorpswysies, waarvan baie oor die eeue heen mondeling oorgelewer is, presies te kan dokumenteer, het hy sy eie notasiestelsel ontwikkel.

Komitas se versameling het sowat 3 000 dorpsgesange, waaronder werk-, huweliks- en liefdesliedere en danse, maar ook liedere oor die traumatiese ervaring van etniese verdrywing wat die Armeense volk verskeie kere moes verduur. Hy het slegs 'n klein gedeelte hiervan, meestal as kunslied met klavierbegeleiding getoonset, gepubliseer. Die liedere is oorwegend vir meerstemmige koorsang bewerk.

Die bekendste wysies is moontlik "Kroenk" ("Die Kraanvoël"), "Tsirani Tsar" ("Die Appelkoosboom"), "Antoeni" ("Dakloos"), "Kele-kele" ("Beweeg op en neer"), "Sjogher Djan" en "Kakavi Jerg" ("Lied van die Veldhoender"). Komitas het ook 'n himne oor Armenië ("Hajastan") geskrewe.



</doc>
<doc id="62905" url="https://af.wikipedia.org/wiki?curid=62905" title="Cillié Malan">
Cillié Malan

Ds. Pieter Cillié (PC) Malan (Umtali, Suid-Rhodesië, 20 Maart 1919 – Strand, 6 Julie 2006) was 'n predikant in die Nederduitse Gereformeerde Kerk en die leraar van sewe gemeentes plus twee waarin hy ná sy aftrede pastorale hulp was.

Malan is in die pastorie op Umtali gebore waar sy pa, ds. W.C. Malan, die leraar was. Wynand Charl Malan is reeds in 1915 gelegitimeer en in 1916 in die gemeente Umtali ontvang en bevestig. Ná Umtali vertrek hy in 1923 na Cedarville en in 1925 na Goedgegun (in Swaziland). In 1933 word hy gedemitteer, maar in 1952 weer beroepbaar gestel, waarna hy in van 1955 Olifantsfontein bedien tot hy in 1960 emeriteer ná 'n 44 jaar lange bediening. Hy sterf op 25 Maart 1984, toe hy een van die oudste leraars in die NG Kerk was.

Cillié Malan is genoem na sy oupa aan moederskant, Pieter Cillié, lid van die ou Kaapse Wetgewende Vergadering vir Wagenmakersvallei (Wellington). Hy matrikuleer aan die Afrikaanse Hoër Seunskool in Pretoria, waar hy as voortreflike atleet talle rekords opstel en as kaptein van die eerste rugbyspan Affies lei na hul eerste oorwinning in die Administrateursbeker. Hy voel geroepe om predikant te word en studeer eers aan die Universiteit van Pretoria waar hy die BA- (Admissie) graad behaal. In 1948 studeer hy as aan die Kweekskool op Stellenbosch.

Op 23 April 1949 word hy met handeoplegging in die toe vyf jaar oue NG gemeente Bezuidenhoutsvallei in die ooste van Johannesburg ontvang en bevestig. Hy vertrek hierna na Hermanus waar hy bevestig word op 14 Maart 1953, ses dae voor sy 34ste verjaardag. Ook hier arbei hy net enkele jare, want op 21 Januarie 1956 bevind hy hom terug in die Goudstad, nou aan die teenoorgestelde kant van die middestad, toe hy leraar van die NG gemeente Brixton word.

Ná slegs twee jaar vertrek hy na die klein Oos-Vrystaatse dorpie Memel waar hy leraar bly van 1958 tot 1962. Sy volgende gemeente is Barkly-Oos in die bergwêreld van die Noordoos-Kaap. In 1966 keer hy weereens terug na Transvaal as leraar van die NG gemeente Vanderbijlpark-Wes. In sy laaste gemeente, Noordwesrand (tans Muldersdrif), bly hy die langste, naamlik van 1970 tot hy sy emeritaat aanvaar op 9 Mei 1984 toe hy reeds meer as 65 jaar oud was. Hierna is hy nog as pastorale hulp in die gemeentes Margate (in KwaZulu-Natal) en Waterberg-Noord (op Vaalwater in die destydse Noord-Transvaal) behulpsaam. In sy 35 jaar lange bediening het hy dus in gemeentes in sewe van die huidige 10 Sinodes gewerk: Wes-en-Suid-Kaapland, Oos-Kaapland, Vrystaat, KwaZulu-Natal, Wes-Transvaal, Noordelike en Hoëveld.

Malan is in 1952 getroud met Joey Odendaal, 'n plaasdogter en onderwyseres van Memel in die Vrystaat. Twee seuns is uit die huwelik gebore, naamlik Jacques en Albertus, asook 'n dogter, Sarie. Joey sterf in 1991 en mettertyd staan hy al drie sy kinders aan die dood af. Hy bly alleen agter en verwerk die verlies van sy geliefdes baie moeilik. Hy verhuis later jare na 'n aftreeoord in Pretoria en eindelik na P.A.M. Brink-tehuis vir Bejaardes in die Strand, waar hy in die nabyheid van sy broer, Awie, is. Abraham Hugo Malan was ook 'n NG predikant: van 1945 in die NG gemeente Meru in die huidige Tanzanië, van 1948 op Ladysmith, van 1952 in NG gemeente Die Strand, 1958 Saldanha-Militêr, 1961 Vrede, 1964 Vanderbijlpark-Suid, 1969 Krugersdorp-Noord, 1973 Kameeldrif, 1977 Tuinrand (Pretoria) en van 1983 tot sy aftrede in 1988 in die NG gemeente Durban.




</doc>
<doc id="62906" url="https://af.wikipedia.org/wiki?curid=62906" title="Verraaiers">
Verraaiers

Verraaiers is die Afrikaanse rolprent wat afspeel in die tyd van die Tweede Vryheidsoorlog. Dit vertel die universele verhaal van die opoffering en moed van vegters wat moet kies tussen die beskerming van hul families en die samesmelting met die onderdrukker teen wie hulle veg.





</doc>
<doc id="62908" url="https://af.wikipedia.org/wiki?curid=62908" title="James Edgar">
James Edgar

Ds. James Edgar (Skotland, 19 Januarie 1789 - Somerset-Wes, 22 Maart 1848) was een van die 25 Skotse predikante van die Presbiteriaanse Kerk wat van 1818 tot 1836 en weer van 1862 tot 1867 na Suid-Afrika gekom het, aanvanklik om die tekort aan predikante in die Nederduitse Gereformeerde Kerk te help aanvul en veral die koloniale regering se verengelsingsbeleid stukrag te gee, maar later om die sogenaamde liberale neigings onder predikante wat in Nederland opgelei is, teë te werk. 

Hy kom in 1828 na die Kaap en word op 26 Mei 1828 as eerste leraar van wat toe as die gemeente Tijgerberg bekendgestaan het (die latere NG gemeente Durbanville), teen 'n salaris van £200 pond per jaar aangestel. Hy het gebots met die kerkraad omdat daar nie 'n pastorie was nie en hy dus sy eie huishuur moes betaal. Ook het hy moeilikheid met die koster en voorleser, H.F. Mellet, gehad en boonop kon die gemeentelede nie sy Hollands verstaan nie. Hy het dus die gemeente ná net twee jaar verlaat.

In sy tweede en laaste gemeente, die NG gemeente Somerset-Wes, waar hy ruim 17 jaar van 1830 tot aan sy dood gearbei het, was sy bediening blykbaar geseënd. Dit is nie bekend nie of hy reeds op Durbanville of eers op Somerset-Wes getrou het met Susanna Justina Malan, wat hom oorleef het.



</doc>
<doc id="62909" url="https://af.wikipedia.org/wiki?curid=62909" title="NG gemeente Somerset-Wes">
NG gemeente Somerset-Wes

Die NG gemeente Somerset-Wes is die 10de oudste gemeente van die Nederduitse Gereformeerde Kerk in die Sinode van Wes-en-Suid-Kaapland en die 13de oudste in die hele kerk. Dit is die moedergemeente van al die gemeentes in die Ring van Somerset-Wes. 

Die gemeente vier sy dubbele eeufeesviering in 2019.

In die jaar 1819 het die Kaapse Kerk 'n wyk afgestig van die toe reeds 133 jaar oue NG gemeente Stellenbosch met die naam Hottentots-Holland. Die naam is later verander na Somerset-Wes, ter ere van lord Charles Somerset, na wie dié dorp en Somerset-Oos genoem is, maar selfs in 1844 noem die ringskriba die gemeente nog Somerset, Hottentotsholland.

'n Aantal invloedryke persone het reeds in 1818 die plaas Cloetenburg gekoop en met die oprigting van 'n kerkgebou begin. Dié gebou is in 1819 deur die konsulent, ds. Meent Borcherds van Stellenbosch, ingewy. In dieselfde jaar het 'n oorstroming groot skade aan die kerkgebou en pastorie veroorsaak. Gereelde oorstromings sou oor die volgende amper twee eeue 'n probleem met veral die ou kerkgebou bly. Die gemeente was klein en arm, maar met behulp van die landdros van Stellenbosch, D.J. van Ryneveld, is die destydse regering beweeg om 'n predikant hier aan te stel en te salarieer, soos die gebruik was terwyl die Kaapse Kerk 'n staatskerk was.

Die eerste predikant, ds. Johannes Spyker, is in 1823 hier bevestig. Die jaar vantevore het 'n groot oorstroming weer die pastorie sodanig beskadig dat dit nie betyds vir ds. Spyker se koms herstel kon word nie en die kerkraad het toe die plaas van die heer G. van Sittert vir 'n predikantswoning aangekoop.

In 1830 is ds. Spyker deur ds. James Edgar van die NG gemeente Durbanville opgevolg. Ruim 17 jaar lank het hy 'n geseënde bediening in die gemeente gehad tot sy dood op 22 Maart 1848. Op 17 September 1849 is dr. J.F. Reitz, 'n Afrikaner wat in Duitsland gepromoveer het, hier as die derde leraar bevestig. (Na elkeen van die eerste drie leraars is 'n straat op die dorp genoem.) Hy was 'n veelsydige man wat 42 jaar aan die hoof van die gemeente staan. In 1862 het 'n woeste storm die gebied getref, die kerkgebou is beskadig en herstelwerk moes onderneem word. Die kerk is in 1962 tot nasionale gedenkwaardigheid verklaar.

Gedurende dr. Reitz se dienstyd is die kerkgebou aanmerklik verbeter en 'n begin gemaak met buitedienste in die wyk Palmietrivier. Ds. P.J. Pienaar was die volgende leraar. Hy is in Januarie 1891 hier bevestig en het 45 jaar lank lief en leed saam met die gemeente deurgemaak. Gedurende sy dienstyd is die eerste twee dogtergemeentes, Strand (1912) en Grabouw (1934) afgestig nadat ds. W.J. Conradie op 19 April 1904 hier bevestig is as tweede leraar met spesiale werkkring Strand. Ook ook het die moedergemeente, veral deur die verkoop van ruim gronde aan die De Beersmaatskappy, geldelik sterker geword en is die gemeente voorsien van 'n kosbare orrel. Ds. Pienaar het ná 'n lang en vrugbare bediening in 1936 sy emeritaat aanvaar en op Gordonsbaai gaan aftree.

Ds. A.G.E. van Velden was die volgende leraar en onder sy leiding is die sierlike en doelmatige kerkgebou, ontwerp deur die Suid-Afrikaanse argitek Wynand Louw, opgerig. Daarna dien di. H.A.A. Lambrechts, medeleraar (1946-'48), O.A. Cloete (1947-'64) en Vivianus Ovidius Nel (wyk Gordonsbaai, 1950-'52).





</doc>
<doc id="62915" url="https://af.wikipedia.org/wiki?curid=62915" title="Reinard Ludick">
Reinard Ludick

Reinard De Villiers Ludick (Johannesburg, 20 Maart 1966 - ) was nege jaar lank 'n voltydse Afrikaanse nuusleser op die Kaapse radiostasie Kfm. In 2013 het hy by die nuwe Kaapse radiostasie Smile 90.4FM aangesluit.

Hy is in die Goudstad gebore en studeer aan die destyds Randse Afrikaanse Universiteit, waarna hy sy loopbaan in die uitsaaiwese by die SAUK begin. Nadat hy in die openbare uitsaaier se Johannesburgse, Pretoriase en Kaapse nuuskantoor gewerk het, het hy oorgeskuif na die eerste Afrikaanse geselsradiostasie, Punt. Met die sluiting van dié stasie het hy in 2001 by Kfm gaan werk as Afrikaanse middagnuusleser tot November 2010. Ná 'n twee jaar lange blaaskans begin hy in Januarie 2013 as nuusleser en omroeper by 'n nuwe tweetalige Kaapse radiostasie werk, Smile 90.4 FM.

Sy stokperdjies sluit in gholf, fliek en reis.



</doc>
<doc id="62919" url="https://af.wikipedia.org/wiki?curid=62919" title="Indiese ansjovis">
Indiese ansjovis

Die Indiese ansjovis ("Stolephorus indicus") is 'n vis wat voorkom in die Indiese-Pasifiese area en aan die ooskus van Afrika tot by die Transkei. In Engels staan die vis bekend as die "Indian anchovy".





</doc>
<doc id="62921" url="https://af.wikipedia.org/wiki?curid=62921" title="Seerower-ansjovis">
Seerower-ansjovis

Die Seerower-ansjovis ("Encrasicholina punctifer") is 'n vis wat voorkom in die Indiese-Pasifiese area en aan die ooskus van Afrika tot by St. Lucia. In Engels staan die vis bekend as die "Buccaneer anchovy".





</doc>
<doc id="62925" url="https://af.wikipedia.org/wiki?curid=62925" title="APOEL Nicosia">
APOEL Nicosia

APOEL FC is 'n Sipriotiese sokkerspan in Nicosia, wat in die Sipriotiese Eerste Divisie speel. "APOEL" speel sy tuiswedstryde in die GSP Stadion, wat 'n kapasiteit van 22 859 toeskouers het. Met 21 nasionale kampioenskappe is "APOEL" die suksesvolste sokkerspan in Siprus. Die klub verwerf internasionale bekendheid deur in seisoen 2011/12 tydens die UEFA Champions League die Franse topklub Olympique Lyon (wat oor 16 keer soveel geld beskik) te klop en so die kwarteindronde te bereik.




</doc>
<doc id="62928" url="https://af.wikipedia.org/wiki?curid=62928" title="Serie A">
Serie A

Serie A is die hoogste sokkerafdeling in Italië. Twintig klubs speel in hierdie betaalde manskompetisie. Elke klub speel twee keer per seisoen teen mekaar, met een weg-, en een tuiswedstryd. Teen die einde van die seisoen word die onderste drie spanne afgeskuif (gerelegeer) na die Serie B (tweede vlak van die Italiaanse sokker). 

Juventus het met 28 titels die meeste kampioenskappe gewen, is tans die kampioene.



</doc>
<doc id="62929" url="https://af.wikipedia.org/wiki?curid=62929" title="La Liga">
La Liga

LaLiga (ook bekend as "LaLiga Santander") is die hoogste sokkerafdeling in Spanje. Twintig klubs speel in hierdie betaalde manskompetisie. Elke klub speel twee keer per seisoen teen mekaar, met een weg-, en een tuiswedstryd. Teen die einde van die seisoen word die onderste drie spanne afgeskuif na die Secunda División (tweede vlak van die Spaanse sokker).

Real Madrid het met 31 titels die meeste kampioenskappe gewen. FC Barcelona is tans die kampioene.



</doc>
<doc id="62930" url="https://af.wikipedia.org/wiki?curid=62930" title="Moroka Swallows">
Moroka Swallows

Moroka Swallows is 'n sokkerspan in Soweto, Johannesburg, wat in die ABC Motsepe Liga speel. Die span speel sy tuiswedstryde in die Dobsonville-stadion (kapasiteit: 24 000 toeskouers). In 1965 het hulle die nasionale titel gewen.




</doc>
<doc id="62931" url="https://af.wikipedia.org/wiki?curid=62931" title="Rachel Isabella Steyn">
Rachel Isabella Steyn

Rachel Isabella (Tibbie) Steyn (Philippolis, 5 Maart 1865 – Bloemfontein, 3 Januarie 1955) was ’n Suid-Afrikaanse vroueleier en eggenote van die laaste president van die Oranje-Vrystaat, Marthinus Theunis Steyn. Hoewel sy van Skotse herkoms was aan sowel moeders- as vaderskant, het sy haar veral vanaf die Anglo-Boereoorlog ten volle vereenselwig met wat sy self as die "Boerevolk" beskryf het en kry dan ook sodoende die eretitel "volksmoeder".

Steyn was die dogter van ds. Colin McKenzie Fraser, leraar van die NG gemeente Philippolis van 1863 tot 1907, en ’n kleindogter van ds. Colin Fraser, tweede leraar van die NG gemeente Beaufort-Wes van 1824 tot 1862. Hy was een van die eerste Skotse predikante wat in die 19de eeu na Suid-Afrika gekom het om die tekort aan leraars in die NG Kerk te verlig en goewerneur lord Charles Somerset se poging aan te help om die Hollandse bevolking te verengels. Haar oom was sir John Fraser, voorsitter van die Vrystaatse Volksraad, verloorder in die Vrystaatse presidentsverkiesing van 1896 waarin M.T. Steyn verkies is, en van Uniewording in 1910 tot 1920 ’n senator vir die Suid-Afrikaanse Party. Tibbie Steyn was aan sowel moeders- as vaderskant van Skotse herkoms en het in die pastorie op Philippolis grootgeword. Haar lewe lank was sy ’n toegewyde Christen.

Haar skoolopleiding ontvang sy aan die indertydse Damesinstituut, vandag die Hoërskool Eunice, in Bloemfontein. In 1887 trou sy met M.T. Steyn, destyds ’n jong advokaat. Van 1896 was sy die vrou van die man wat die laaste president van die Oranje-Vrystaat sou word. Volgens M.C.E. van Schoor het sy "besondere grasie verleen aan die waardigheid van haar man se hoë amp. Lewenslank is sy besonder hooggeag deur die hele volk, wat na haar opgesien het as die laaste skakel met die heldhaftige verlede, die simbool van wat die edelste en beste is in die Afrikanervrou."

Tydens die krisisjare in die aanloop tot die Anglo-Boereoorlog was Tibbie Steyn haar man se getroue bystand. Ná die val van Bloemfontein in 1900 het sy voor die Britse troepe gevlug en ondanks swak gesondheid geweier om na Europa te ontsnap. Later is sy teruggestuur na Bloemfontein waar sy as krygsgevangene ’n voorbeeld gestel het van stille moed, geduld en deursettingsvermoë. Ná die Vrede van Vereeniging het sy haar man na Europa vergesel, waar sy hom getrou versorg het tydens sy langdurige siekte. In 1905 keer hulle terug en gaan woon op Onze Rust, hul plaas buite die Vrystaatse hoofstad.

Hulle kinders was dr. Colin Steyn, ’n politikus, kabinetsminister en regsgeleerde; Hannah, wat getrou het met Everard Fichardt, advokaat en skrywer; Gladys Steyn, wat in 1922 die eerste vroulike advokaat in Suid-Afrika geword het; Isabella (Tibbie), wat getrou het met dr. N.J. van der Merwe, haar pa se biograaf, en ná sy dood dr. C.F. Visser, en wat ’n senator geword het wat die Vrystaat vir die Nasionale Party verteenwoordig het; en Emeline (Emmie), wat getrou het met dr. J.S. du Toit, ’n vooraanstaande oftalmoloog.

Tibbie Steyn hervat haar openbare loopbaan in 1907 as voorsitter van die pasgestigte vroueliga, die Oranje-Vrouevereniging. Op 16 Desember 1913 onthul sy die Vrouemonument in Bloemfontein namens Emily Hobhouse, wat spesiaal van Engeland af gekom het vir geleentheid, maar te siek was om verder as Beaufort-Wes te reis. Twintig duisend mense het die onthulling bygewoon, onder wie oudpres. M.T. Steyn, wie se gesondheid ook nie meer na wense was nie

Ná haar man se dood (28 November 1916) het sy haar toenemend met die strewe van die Afrikaners vereenselwig en op haar eie sagte manier groot invloed uitgeoefen. Uit dankbaarheid vir wat Emily Hobhouse tydens die Anglo-Boereoorlog vir die Boerevolk beteken het, het Steyn die leiding geneem om reëlings te tref vir haar aftrede. Sonder Hobhouse se medewete het Steyn in 1921 die bedrag van £2 300 deur middel van halfkroon-kollektelyste ingesamel. Dit is aan Hobhouse gestuur met die uitdruklike versoek dat sy ’n huisie iewers aan die kus van Cornwall, waar sy so graag wou wees, moes koop. Hobhouse se geldnood was sodanig dat sy selfs sonder die basiese moes klaarkom en dit glad nie sou kon oorweeg om ’n huis te koop nie. In ’n bedankingsbrief in Mei 1921 skryf sy haar eerste gedagte was om geen geskenk te aanvaar nie of om dan die geld aan die een of ander openbare saak te skenk. "Maar nadat ek u brief gelees en nogeens gelees het, het ek besluit om u geskenk te aanvaar in dieselfde eenvoudige en liefdevolle wyse waarop dit aan my gestuur is".

In 1923 wy Steyn haar daaraan toe om geld in te samel vir die sukkelende Duitse volk en uit dankbaarheid hiervoor ken Heidelberg in 1925 ereburgerskap aan haar toe. In 1938 het sy die fakkel aangesteek by die Van Riebeeck-standbeeld in Kaapstad aan die begin van die simboliese ossewatrek na Pretoria, waar die hoeksteen van die Voortrekkermonument gelê sou word.

Volgens Van Schoor is die kroon op ’n leeftyd van "waardigheid, selfloosheid, verdraagsaamheid en diens" gespan toe sy in 1948 gekies is om Suid-Afrika te verteenwoordig by die goue jubileum van koningin Wilhelmina van Nederland. Steyn is aan die voet van die Vrouemonument begrawe tydens ’n staatsbegrafnis

Met die viering van die NG gemeente Beaufort-Wes se 125ste bestaansjaar het Tibbie Steyn ’n spesiale boodskap vir die gemeente se gedenkboek geskryf:
As kleinkind van ds. Colin Fraser, sr., en in herinnering aan die aangename besoeke van my kinderjare in die groot familiekring daar deurgebring, verheug dit my dat ek ook ’n paar woorde vir die Feesalbum van die gemeente Beaufort-Wes kan skrywe. Wat ’n voorreg om nog steeds terug te mag dink aan die bediening van Gods Woord, wat ons Boerevolk destyds tot sulke treffende feesdae opgeroep het. Ons Boerenasie was groot in sy eenvoud, gasvryheid en godsdiens.
Van harte wens ek die gemeente Beaufort-Wes geluk met die viering van sy honderd-vyf-en-twintigste jubileum, en saam met die gemeente hef ek my oë op na die berge vanwaar ons hulp kom. Ons kan nie anders as met beklemde gemoed die tydgees gadeslaan nie. Dit dreig om Gods Woord en godsdiens uit ons volkslewe te verdring. Mag die gelowige gebede ook in hierdie dae kragtig wees, sodat "Hy weer Sy wette in ons verstand sal gee en dit op ons harte sal skrywe".

Onze Rust, 18 Julie 1944

Tibbie Steyn het nie haar eie lewensverhaal neergeskryf nie, maar met die jare het daar al heelwat boeke deels en geheel en al oor haar lewe die lig gesien. Anna de Villiers beskryf in haar "Vrouegalery" (Nasionale Boekhandel, 1962) die lewe en werk van ’n aantal groot vroue in Suid-Afrika, onder meer Maria van Riebeeck, lady Anne Barnard, Marie Koopmans-De Wet, Olive Schreiner, Emily Hobhouse en Rachel Isabella Steyn, wat sy ook ’n "volksmoeder" noem.

In 1983 verskyn "In Liefde En Trou: Die Lewe Van President M.T. Steyn En Mevrou Tibbie Steyn Met ’n Keuse Uit Hulle Korrespondensie" deur Karel Schoeman by die uitgewery Human & Rousseau. In 1997 kom ’n baie volledige biografie, "Tibbie, Rachel Isabella Steyn 1865–1955. Haar lewe was haar boodskap" deur Elbie Truter aan die beurt. Truter was ook verantwoordelik vir "Die lewe van Rachel Isabella Steyn in die Oranje-Vrystaat, 1865–1905" en "Rachel Isabella Steyn, 1905–1955".




</doc>
<doc id="62932" url="https://af.wikipedia.org/wiki?curid=62932" title="Santos Kaapstad">
Santos Kaapstad

Santos FC is 'n sokkerklub in Kaapstad, wat in die ABC Motsepe Liga speel. "Santos" se tuisveld is die Athlone-stadion, wat 'n kapasiteit van 30 000 toeskouers het. In 2002 het "Santos" die "National First Division" gewen.




</doc>
<doc id="62937" url="https://af.wikipedia.org/wiki?curid=62937" title="FC Wageningen">
FC Wageningen

FC Wageningen is 'n voormalige Nederlandse sokkerklub uit Wageningen. "Wageningen" is op 27 Augustus 1911 gestig en in 1992 ontban, weens 'n skuldlas van 500 000 gulden (omtrent 2 500 000 ZAR). Die span se tuisveld was die Wageningse Berg. "FC Wageningen" het twee keer die KNVB-Beker gewen.





</doc>
<doc id="62941" url="https://af.wikipedia.org/wiki?curid=62941" title="Epy Drost">
Epy Drost

Eimert Drost (Amersfoort, 21 September 1945 – Rotterdam, 27 Mei 1995) was 'n Nederlandse sokkerspeler. Hy het vir FC Wageningen, SC Heracles, FC Twente en DS '79 gespeel. Hy het ook nege keer vir die Nederlandse nasionale sokkerspan uitgedraf.

Epy Drost is die gewildste speler nog by FC Twente omdat hy die kaptein van die span was tydens 'n suksesvolle era (1966-1980).

Op 27 Mei 1995 kry hy 'n hartaanval tydens 'n wedstryd van ou spelers van die nasionale span teen die amateurspan Transvalia. Hy sterf 'n paar ure later in die hospitaal in Rotterdam.



</doc>
<doc id="62947" url="https://af.wikipedia.org/wiki?curid=62947" title="Pterothrissus">
Pterothrissus

Pterothrissus is 'n genus van straalvinnige visse wat aan die familie van graatvisse/beenvisse (Albulidae) behoort. Die genus is vir die eerste keer deur Franz Martin Hilgendorf in 1877 beskryf.

Die volgende spesies word tans erken:




</doc>
<doc id="62954" url="https://af.wikipedia.org/wiki?curid=62954" title="FishBase">
FishBase

FishBase (Afrikaans: Visbasis) is 'n uitgebreide databasis met inligting oor visspesies (veral vin-visse). Dit is die grootste en mees besoekte aanlyn databasis oor volwasse vin-visse op die Internet. Oor tyd het dit gegroei tot 'n dinamiese en veelsydige ekologiese verwysingsraamwerk, wat gereeld in wetenskaplike publikasies aangehaal word.



</doc>
<doc id="62955" url="https://af.wikipedia.org/wiki?curid=62955" title="Andrew Thompson">
Andrew Thompson

Andrew Thompson was 'n Afrikaanse akteur wat bekend was vir sy rolle as "Theunis van Rooyen" in Molly en Wors, "J.P. Venter" in kykNET se "Hart van Staal". Hy het ook die rol van Fanie 'Skêr' Vorster in die fliek, Bakgat! vertolk.

Thompson voltooi sy hoërskoolloopbaan aan die Hoërskool Linden (waar hy in 2004 gematrikuleer het). Hy woon vir sewe jaar dramaklasse by Louise van Niekerk by. In 2006 studeer hy B.A. Drama by die Tshwane-Universiteit van Tegnologie.

Sy vriendin het op 9 Maart 2012 op sy lyk in sy woonstel afgekom nadat hy selfmoord gepleeg het.

Rolprente:

TV-reekse:

Teater:
En verskeie ander.

Radio:


</doc>
<doc id="62956" url="https://af.wikipedia.org/wiki?curid=62956" title="Papkuil">
Papkuil

Papkuil ("Typha capensis") is 'n plant wat tot 2 m hoog word. Die plant het lang vlesige blare en daar groei are aan die stingels se punte. Geel manlike blomme kom voor op die boonste gedeelte van die bloeias en fluweelagtige, bruin vroulike blomme onder die geel blomme. Die manlike blomme val af na bestuiwing. 

Die plant kom voor in waterweë, riviermondingstrande en soutmoerasse. Die blare word tradisioneel gebruik om matte en mandjies te weef. Dit word ook gebruik om dakke mee te dek.



</doc>
<doc id="62957" url="https://af.wikipedia.org/wiki?curid=62957" title="Kanferbos">
Kanferbos

Die kanferbos ("Tarchonanthus camphoratus") is 'n boom wat voorkom aan die kuslyn van Suid-Afrika. Die boom staan ook bekend as die "vaalbos" of "smalblaarkanferbos".

Dit word tussen 2 – 9 m groot. Die boom se bas is lig van kleur met diep groewe in die lengte. Die blare is leeragtig met 'n dowwe grysgroen aan die bokant en bleekgrys aan die onderkant. Indien die blare gekneus word gee dit 'n kanfergeur af. Die blomme en sade is oortrek met wit hare.

Die boom groei in duine, woudrande tot op hoë hoogtes. Die hout is swaar en word gebruik vir die maak van musiekinstrumente en meubels.




</doc>
<doc id="62958" url="https://af.wikipedia.org/wiki?curid=62958" title="Mooinooi">
Mooinooi

Mooinooi is 'n myndorpie in die Noordwesprovinsie van Suid-Afrika wat ongeveer halfpad tussen Brits en Rustenburg geleë is. Platinum en palladium word hier ontgin. Die dorpie is net suid van die N4 nasionale pad en sowat 8 km oos van Buffelspoortdam.



</doc>
<doc id="62961" url="https://af.wikipedia.org/wiki?curid=62961" title="Radiostasie">
Radiostasie

'n Radiostasie is 'n instelling wat radiouitsendings versorg. Hierdie uitsendings behels die draadlose eenrigtingkommunikasie na 'n gehoor van luisteraars.




</doc>
<doc id="62963" url="https://af.wikipedia.org/wiki?curid=62963" title="Swart seebaber">
Swart seebaber

Die Swart seebaber ("Galeichthys ater") is 'n vis wat endemies is aan Suider-Afrika en kom voor tussen die Wes-Kaap en Margate. In Engels staan die vis bekend as die "Black sea-catfish".

Die vis se kop en lyf is donker bruin aan die bo- en onderkante.





</doc>
<doc id="62966" url="https://af.wikipedia.org/wiki?curid=62966" title="NG gemeente Beaufort-Wes">
NG gemeente Beaufort-Wes

Die NG gemeente Beaufort-Wes, gestig op 16 Mei 1820, is die negende oudste gemeente van die Nederduitse Gereformeerde Kerk in die Sinode van Wes-en-Suid-Kaapland en die 12de oudste in die hele Kerk. Hoewel die NG gemeente Somerset-Wes reeds in 1819 gestig is, word Beaufort-Wes se stigtingsdatum tradisioneel as 1819 aangegee en was die gemeente, toe gemeentes tot die middel jare 70 chronologies volgens stigtingsdatum in die "Jaarboek van die NG Kerke" gelys is, altyd die negende gemeente van die Kaapse Sinode met Somerset-Wes in die tiende plek.

Van Beaufort-Wes, wat vanweë sy ouderdom die moedergemeente van al die NG gemeentes in die Wes- en Noord-Kaapse Karoo is, het ses dogtergemeentes afgestig: Prins Albert (1842), Victoria-Wes (1843), Fraserburg (1851), Carnarvon (1874) (waarvan afgestig is: Prieska, Williston, Kenhardt, Upington (hoewel dit buite Sinodale verband gestig is en eers later by die Kaapse Kerk ingelyf is) en gedeeltes van Vosburg, Loxton en Brandvlei en laastens op 22 Junie 1949 op Beaufort-Wes self sowel Gamkavallei as Gamka-Oos op Beaufort-Wes self.

Die eerste trekboere het teen 1760 die Koup en die Nuweveld binnegetrek en toe reeds is die eerste plase in die latere distrik Beaufort-Wes aangelê. In daardie jaar is die leningsplaas Hooyvlakte in de Carro, waarop die latere dorp uitgelê sou word, uitgegee. Die streek het egter nog baie jare uiters dun bevolk gebly. Selfs in 1804 was die naaste buurman van komm. Abraham de Klerk van Hooivlakte amper 100 km van sy plaasopstal af. Teen die einde van die 18de het enkele boere al veeplase ver noord van die Nuweveldberge gehad. So is die grondslag gelê vir die latere gemeente, dorp en distrik Beaufort-Wes en die gemeentes wat mettertyd van die ou moedergemeente afgestig is.

Teen 1804 was een van die mooiste en mees beboude plase in die omtrek Hooivlakte, waarop die dorp Beaufort (die -Wes het eers in 1869 bygekom) 15 jaar later aangelê sou word en wat toe in die besit van veldkommandant Abraham de Klerk was. In 1805 het De Klerk deur 'n wolkbreuk 3 000 skape verloor, maar hy was oortuig daarvan dat die skade binne twee jaar weer vergoed sou kon word. Afgesien van die beperkte afsetmoontlikhede weens die yl bevolking en reuse afstande van gevestigde markte, die roofsugtige Boesmans en wildediere, was die gebied wat die weiding en die grond betref het, ideaal vir die skaapboer.

Die Slagtersnek-rebellie van 1815 het onverwagse voordele vir die omgewing van die latere Beaufort-Wes ingehou omdat, behalwe vir die vyf wat tereggestel is, sewe na die omgewing verban is. Hulle het hulle saam met hul gesin in die Koup kom vestig, naamlik Willem Krugel, Adriaan Engelbrecht, Andries Meyer, Nicolaas Prinsloo, David Malan, Pieter Prinsloo en Maria Faber. Laasgenoemde was die weduwee van Jan Bezuidenhout, wat sy lewe in die opstand verloor het. Martha en haar 12-jarige seun het haar man se gewere tydens die rebellie een na die ander gelaai en hom getrou bygestaan tot 'n koeël uit die geweer van een van die pandoere (Khoi-soldate) hom dodelik tref en hulle oorweldig is. Die Slagtersnek-huisgesinne het saam met hul bloedverwante en vriende wat later gevolg het, ook hul aandeel gehad in die ontwikkeling van die streek en stigting van die gemeente vyf jaar later. Uit dié kring het baie van die Beaufortse Voortrekkers (1836–1838) gekom.

In die middel van die 18de eeu was daar nog net drie distrikte: die Kaapse distrik, Stellenbosch en Swellendam. Teen 1769 is die streek noord van die Swartberge as behorende tot die distrik Stellenbosch verklaar. Met die stigting van die distrik Graaff-Reinet in 1798 het die Gamka die wesgrens daarvan uitgemaak. Die gebied wes en suid van die Gamka het onder Stellenbosch bly ressorteer tot 1805 toe dit aan die nuutgestigte distrik van Tulbagh gesny is. Toe die Kaapkolonie in 1814 finaal aan Groot-Brittanje oorgemaak is, was daar sewe distrikte, naamlik voorgenoemde vyf asook Uitenhage (1804) en George (1811). Binne dié distrikte was die eerste 11 gemeentes van die NG Kerk: Kaapstad (1665), Stellenbosch (1686), Paarl (1691), (Tulbagh) (1743), Swartland (1745), Graaff-Reinet (1792), Swellendam (1798), Caledon (1811), George (1813), Uitenhage (1817) en Cradock (1818).

Die drosdye van Graaff-Reinet, Stellenbosch en Tulbagh se houvas op die afgeleë streek van die Koup en Nuweveld was uiteraard uiters swak. Daar is dus heelwat wetteloosheid gepleeg, veral deur die rondswerwende Khoi, San en Basters. Gewetenlose handelaars het byvoorbeeld 'n smokkelhandel in vuurwapens en kruit gedryf met die inboorlinge. Die wetsoortreders moes net noordwaarts oor die Oranjerivier vlug om heeltemal buite bereik van die gereg te wees.

Veral om aan dié wetteloosheid 'n einde te bring, het lord Charles Somerset op 27 November 1818 in 'n goewerneursproklamasie die distrik Beaufort geproklameer, so genoem ter ere van sy vader, die hertog van Beaufort, na wie hy ook hertog van Beaufort Port Beaufort en Fort Beaufort genoem het. Die nuwe distrik is saamgestel uit die oostelike deel van Tulbagh, die westelike deel van Graaff-Reinet en die strook land anderkant die Sakrivier, en is onderverdeel in tien veldkornetskappe. Die distrik was geweldig uitgestrek en het 'n oppervlakte van amper 40 000 km² beslaan, oftewel 'n derde van die provinsie Wes-Kaap of nagenoeg so groot soos Switserland, Denemarke of Nederland. Buiten Beaufort (soos dit tot 1869 eers genoem is), het dit dele ingesluit van die latere distrikte Prins Albert, Fraserburg, Willowmore, Aberdeen, Murraysburg en Victoria-Wes. Dit was dan ook in die praktyk die grense van die oorspronklike gemeente Beaufort, wat in 1869 die "-Wes" bygekry het ter onderskeiding nie van 'n Beaufort-Oos, wat nie bestaan nie, maar wel van Port Beaufort en Fort Beaufort. Die geskiedskrywer George McCall Theal het na Somerset verwys as "the man who was rapidly covering the map of the Colony with the titles of his family". Hy was die tweede seun van die hertog van Beaufort en 'n broer van die markies van Worcester. Daarom kry 'n mens die volgende plekname in die Kaapkolonie: Somerset-Wes, Somerset-Oos, Port Beaufort, Fort Beaufort, Beaufort-Wes en Worcester.

Die here Fischer en Andries Stockenström, vader van die latere luitenant-goewerneur van die Oostelike Provinsie, ook Andries Stockenström, onderskeidelik landdroste van Tulbagh en Graaff-Reinet, moes 'n geskikte plaas uitsoek wat kon dien as dorp en setel van die nuwe distrik. Hul keuse het geval op die pragtige Hooivlakte, wat die regering toe tesame met die aangrensende Bosjesmansberg van Abraham de Klerk aangekoop het vir die bedrag van 13 333 riksdaalders, sowat £1025 11s. Die dorp is toe op eersgenoemde plaas aangelê. Aan die kort daarna aangestelde assistent-landdros J. Baird is dit opgedra om sonder verwyl die nuwe dorp uit te lê. Die goewerneur het 6 000 riksdaalders afgesonder om die bestaande opstalgeboue op Hooivlakte in orde te bring sodat dit kon dien as woonhuis vir die landdros, die predikant, die klerk van die landdros, 'n gevangenis en ander buitegeboue en woonhuise vir die ondergeskikte amptenare van die drosdy.

Die uitbreiding van die NG Kerk, wat tot 1843 die besondere rol van Staatskerk in Suid-Afrika vervul het, het nie altyd tred gehou met die volksplanting nie. Behalwe die heersende skaarste aan predikante, wat die Kweekskool is eers in 1859 gestig, was dit moeilik om sonder geld in die uitgestrekte en ylbevolkte binneland gemeentes te stig. Boonop was die staat in gedurige geldnood. Teen die einde van die 18de eeu was daar net sewe gemeentes in die Kaapkolonie. Die eerste rondgaande hof van 1811 het roerend verslag gedoen oor die toestande in die afgeleë distrikte. Godsdiens en onderwys was in 'n toestand van verval, maar dit was merkwaardig dat daar onder omstandighede nog soveel tekens van beskawing was. Die kommissie het bereken dat van die sowat 34 000 kinders in die distrik Graaff-Reinet, waaronder 'n deel van die Koup en Nuweland toe geval het, hoogstens 'n honderdtal (sowat 0,3%) skoolonderwys ontvang het. Sterk op aanbeveling van dié kommissie is die gemeentes van George (1813) en Uitenhage (1817) enkele jare later gestig. Cradock het in 1818 gevolg.

Van skole was daar destyds so goed as geen sprake nie en die mense kon maar een of twee keer per jaar die paar honderd kilometer lange afstand met die ossewa aflê na die naaste kerk op Graaff-Reinet, Tulbagh, in die Paarl of Kaapstad. (Worcester sou eers in 1821 afstig.) By die eerste kind in Beaufort se oudste doopboek (1818–1827) staan "gedoopt 2 Febr. 1819 aan de Paarl". Eers vandag April 1819 is daar op Beaufort gereeld kinders gedoop. Van behoorlike geestelike bearbeiding deur die Kerk was daar so te sê geen sprake nie.

Juis in hierdie tyd het 'n paar sendelinge van die Londense Sendinggenootskap hulle losgemaak van dié genootskap en leraarsposte in die NG Kerk aanvaar. Onder hulle was ds. John Taylor, vroeër leraar van die Presbiteriaanse Kerk in Skotland. Lord Charles Somerset was maar te gretig om van hulle gebruik te maak om in die heersende nood aan predikante te voorsien.en terselfdertyd sy plan om die NG Kerk te verengels, stukrag te gee. In dieselfde proklamasie waarin die stigting van die distrik Beaufort aangekondig word, is ook kennis gegee van die aanstelling van ds. Taylor as predikant van dié distrik. Vroeg in Desember 1818 het ds. Taylor hom reeds op Beaufort gevestig en sy werksaamhede hier begin. Hy moes nie slegs wit lidmate besoek en bearbei nie, maar ook die gekleurdes en saam met die landdros toesig hou oor die pasgestigte nedersetting op Kookfontein, wat gestig is as nedersetting of reserwe om die rondtrekkende inboorlinge te beweeg om hulle binne die grense van die Kolonie te kom vestig en 'n gevestigde lewenswyse aan te neem. Hy moes dus predikant sowel as sendeling vir 'n gebied so groot soos Nederland wees.

Omdat die regering veral van hom verwag het om mense in die distrik op te soek, was ds. Taylor se taak byna bomenslik en onmoontlik. Boonop was daar geen spoor van die "decent dwelling" wat die regering aan hom en sy gesin beloof het nie. Hy moes 'n derderangse huisie met 'n ander gesin deel. Daar was ook geen kerkgebou nie. Sir John Fraser het later vertel dat sy vader, ds. Colin Fraser, die tweede predikant, as kind vir hom vertel het: "Religious services were held at a poplar tree near where the present dam wall is; the church, a tent of wagon sails." Eers in 1820 kry die gemeente verlof om die dienste in 'n woonhuis van kmdt. Abraham de Klerk te hou. Eers laat in die jaar het dit moontlik geword. Toe Mary Moffat, die dogter van die sendeling Robert Moffat en later die vrou van die ontdekkingsreisiger David Livingstone, Beaufort in Februarie 1820 besoek, beskryf sy die plek waar ds. Taylor dienste moes hou "as only a room in a farmhouse, with two beds in it. I have been in many odd-lookig places, but never saw one like that". Herhaalde vertoë van die kerkraad "tot 't opbouwen van een simple gebouw dienende tot een kerk" het steeds op dowe ore by die owerheid geval en toe ds. Taylor in 1823 na Cradock verplaas is, het die gemeente nog geen kerkgebou gehad nie. Voorts het die goewerneur gereken die geaardheid van die distrik was van so 'n aard dat geskikte persone om die pos van diaken of ouderling te beklee, nie gevind sou kon word sodat ds. Taylor meer as anderhalf jaar sonder 'n kerkraad oor die weg moes kom. Soms was hy verskeie maande van die huis af weg met huisbesoek in die verskillende veldkornetskappe, want om almal van huis tot huis te besoek, sou minstens 18 maande duur.

Ondanks die moeilikhede het ds. Taylor die grondslae van die latere gemeente Beaufort gelê. Hy het met sorg verskillende registers (doop, huwelik, lidmaat) aangelê en noukeurig boekgehou van die gemeente se geldsake. Op 11 April 1819 het hy die eerste kindjie gedoop en wel op Kookfontein; kort daarna 'n tweede "aan huis" op die dorp. Die eerste nagmaalweek was 29 tot 30 September 1820, toe die eerste lidmate (altesaam 65) aangeneem en voorstel is. Reeds in Junie 1819 het ds. Taylor die eerste "bedestond" gehou en sedertdien was maandelikse bidure (Maandagoggend) in volle gang.

Anderhalf jaar het ds. Taylor sy werk hier verrig sonder dat daar 'n kerkraad of gemeente in die kerkregtelike sin was. Die eerste kerkraadslede, benoem deur die landdros van Graaff-Reinet, is op 16 Mei 1820 deur die goewerneur goedgekeur en op dieselfde dag is die gemeente Beaufort-Wes van owerheidsweë as gestig verklaar. Die eerste kerkraad het bestaan uit twee ouderlinge (Christiaan Bothma en M.J. van Stade) en drie diakens (Gysbert Janze, Dirk Wouter de Plooy, Dapper Goerge Stefanus de Beer). Hierna is die eerste kerkraadsvergadering op 29 September 1820 gehou toe D.G.S. de Beer die eerste diaken-kassier was. Die eerste koster was ene Frylinck. Reeds in November 1820 besluit die kerkraad om vier maal per jaar Nagmaalsfees te hou, naamlik die derde Sondag van Januarie, April, Julie en Oktober. Die fees het reeds op Vrydag begin, onder meer met die aanneem van jong lidmate wat dan die Saterdag tydens een van die voorbereidingsdienste voorgestel is. Sondag was die Nagmaalsdienste en Maandagmôre moes die kerkraadsvergadering gehou word.

Aan die begin van 1824 is ds. Taylor deur die goewerneur na Cradock verplaas. Sy laaste kerkraadsvergadering was op 5 Januarie 1824. Teen Julie van daardie jaar was die gemeente nog herderloos en oral was daar tekens van verval en agteruitgang. Die kerkraad was besorg hieroor en rig 'n dringende versoek aan lord Somerset om hulle "met een leeraar te begunstigen". Op 18 Desember 1824 sit ds. Colin Fraser voet aan wal in Tafelbaai. Hy was, soos sy voorganger, eweneens 'n Skot en sou die gemeente 38 jaar bedien, die langste van al die gemeente se leraars. Lord Somerset stel hom dadelik aan op aandrang van die Britse sekretaris van kolonies, graaf Bathurst, as leraar van die toe reeds jaar lange herderlose gemeente Beaufort. Hier het ds. Andrew Murray sr. van die gemeente Graaff-Reinet hom op 19 Januarie 1825 bevestig.

Ds. Fraser woon sy eerste kerkraadsvergadering in Februarie 1825 by toe daar besluit is om 'n versoek aan die goewerneur te stuur en hom te vra om 'n kerk op Beaufort te bou met bystand van 10 000 riksdaalder omdat voorlopige kerk omtrent 80 mense kan bevat en met Nagmaal baie mense verhinder word om in te kom en buite die kerk moet bly. Die goewerneur kon dit nie toestaan nie aangesien die fondse van die Weeskamer ontoereikend was. Die kerkraad verkry toe toestemming van landdros Andries Stockenström van Graaff-Reinet om 'n kollekte vir die bou van 'n kerk te hou. Teen Desember van daardie jaar het die rondgaande kollektebrief, wat aan elkeen van die veldkornette gestuur is, reeds 3 227 riksdaalders opgelewer. Tesame met 'n bedrag in die kerkkas was daar nou 7 522 riksdaalders (sowat £578 12s.) beskikbaar en die goewerneur het dadelik toestemming verleen dat hulle maar kon begin bou. Eers het die kerkraad geskat dat die som genoegsaam sou wees, maar later het fyner berekening laat blyk die gekollekteerde bedrag was te min om 'n kerk van voldoende grootte te bou.

Nadat die gemeentes Kaapstad en Tulbagh se kerkraad nie bereid was om Beaufort met 'n lening van tussen vyf en agt duisend riksdaalders te help nie, is in Maart 1826 besluit om 'n tweede kollektetoer deur die gemeente te onderneem "voor vee als gereed geld". Op 'n gemeentevergadering enkele maande later het verskeie manslidmate hul naam op 'n intekenlys gesit ten behoewe van die kerkboufonds. Ds. Fraser het bereken die kerk sou sowat 13 150 riksdaalders (sowat £1011 10s.) kos. Hoewel die boufonds toe nog nie dié bedrag bereik het nie, het die kerkraad in Julie 1826 besluit om solank tenders te vra vir die lewering van klippe en gebakte stene. Die grondplan van die argitek C. Stritch is aanvaar en die diens van baasmesselaar Sandelands is bekom teen sowat £10 per maand met gratis huisvesting. Gerhardus du Toit moes namens die kerkraad toesig hou.

Op 16 Oktober 1826 is die hoeksteen plegtig gelê deur sir Andries Stockenström, landdros van Graaff-Reinet. Tydens sy toespraak, soos berig in "Het Nederduitsch Zuid-Afrikaansch Tydschrift" van September tot Oktober 1826, het die landdros die menigte se aandag gevestig op die sigbare verandering wat in die inwoners se sedes ingetree het danksy die invloed van die godsdiens. Ds. Andrew Murray sr., wat die geleentheid kon bywoon omdat hy juis onderweg na Kaapstad was, het 'n preek gelewer en ná die sing van Psalm 132:3:

Sekerlik sal ek nie ingaan in die tent van my woning of klim op die bed wat vir my gesprei is nie;

sekerlik sal ek my oë geen slaap gun, aan my ooglede geen sluimering nie,

totdat ek ’n plek vind vir die HERE, ’n woning vir die Magtige van Jakob!

Kyk, ons het daarvan gehoor in Éfrata; ons het dit gevind in die velde van Jaär.

Laat ons na sy woning gaan, ons neerbuig voor die voetbank van sy voete.
Ps. 132:3-7 (1953-vertaling)

'n Geskikte timmerman kon nie gevind word nie en daarom moes die kerkraad afsien van die plan om die deure en vensters in 'n Gotiese styl te vervaardig. Dit is toe maar op die "gewoone wyze" uitgevoer deur timmerman W. Strümpher. Die gebou is van drie vlerke voorsien. Kort voor lank was die kontantgeld op en teen Desember 1827 was die kerkraad verplig om die bouery te staak en die goewerneur weer om geldelike steun te vra. Sy Eksellensie weier eers, maar in Oktober die volgende jaar staan hy 'n lening toe van 2 000 riksdaalders om die kerk te voltooi. Eers in 1830 kon die bouery afgehandel word. Geen rekord bestaan van die inwyding nie. Met die haelstorm op Goeie Vrydag 1831 is nie minder nie as 210 vensterruite van die nuwe kerk stukkend geslaan en het die kerkraad daartoe oorgegaan om die vensters deur die aanbring van hortjies te beskerm. Vyf jaar later is die nuwe preekstoel teen 'n koste van 1 000 riksdaalders in die kerk aangebring en die vensters van gordyne voorsien. Die argitek, C. Stritch, het die kerk in 1838 met 'n geskenk van drie lampe verryk.

Die kerkraad dit ernstig oorweeg om 'n toring aan te bou, maar toe dit blyk dat dit oor die 11 000 riksdaalders sou kos, en die kerkkas nie eers die rente op dié bedrag sou kon bekostig nie, is in Maart 1839 van dié idee afgesien. In 1843 het die kerk wel nuwe banke gekry en die nok van die dak, wat origens van strooi was, van sink voorsien. Die volgende jaar wou die kerkraad baie graag die gebou van 'n steen- of plankvloer voorsien, maar weereens het 'n gebrek aan fondse 'n stok in die wiel gesteek en die gemeente moes maar tevrede wees met die ou grondvloer.

Reeds in 1821 het die kerkraad die landdros versoek om 'n plek te bepaal wat geskik sou wees vir 'n kerkhof of 'n begraafplaas. Kort daarna is besluit om die algemene begraafplaas op die kerkgrond te mag hê, rondom die destydse "voorlopige" kerk. Teen die einde van die 1850's is hierdie grafte, waar die twee kerksale later opgerig is, met die grond gelykgemaak en is 'n nuwe begraafplaas aangelê wat vandag aan die onderpunt van Birdstraat te sien is (oorkant die dorp inkopiesentrum en langs die NG gemeente Gamka-Oos se kerkkompleks) en wat tot omstreeks die 1950's nog af en toe gebruik is. Destyds (1857) het die dorp nog nie in 'n suidelike rigting uitgebrei nie en is daar van dié kerkhof gepraat as "op een afstand van't dorp". Om dié afstand te dek was dit noodsaaklik om 'n doodskoets aan te skaf, wat destyds in Kaapstad sowat £75 gekos het. Omdat die kerkkas dit nie kon bekostig nie, is maar besluit om "de Mol Wagen van den Heer du Toit te koopen om als een provisioneele doodswagen gebruikt te worden".

Destyds was dit nie die gebruik dat die kerkraadslede voor die erediens in die konsistorie bymekaarkom nie. Eers in Mei 1858 het die kerkraad besluit dat sy lede 'n kwartier voor die laaste klokgelui die kerk moes binnegaan om blykbaar toesig te hou oor die voorleser se werk. Hy moes kort voor die derde klokgelui die kerk binnetree, die gewone afkondigings doen en die skrifgedeelte lees waaruit die leraar later sy teks sou neem. In baie gevalle het hy ook die eerste lofpsalm opgegee en in sommige gemeentes is selfs die lees van die wet en die geloofsbelydenis aan hom toevertrou. Wanneer die predikant afwesig was, moet die voorleser 'n preek uit die een of ander predikasieboek voorlees. Voor die ingebruikneming van orrels, was hy in baie gevalle ook die voorsinger.

Tot 1849 het die Beaufortse kerk geen musiekbegeleiding by die eredienste gehad nie en moes die voorleser, soos in baie ander gemeentes, as voorsanger optree. Ongelukkig het die gemeentesang sodoende veel te wense oorgelaat. Om hierin 'n verbetering te probeer aanbring het die kerkraad in Oktober van daardie jaar daartoe oorgegaan om 'n serafyn (orreltjie) vir die gemeente aan te skaf wen die heer M. van der Burgh as orrelis aan te stel vir vyf jaar teen £30 per jaar. Om die koste van die orrelis sowel as die serafyn te bestry is elke lidmaat met een sjieling belas. Op versoek en rekening van die dorpsraad is in 1850 'n horlosie in die westelike portaal van die kerk aangebring. Die volgende jaar is ook 'n klein galery bo die deur van die suidvleuel van die kerk gebou wat as staanplek vir die serafyn moes dien. Orrelis Van der Burgh was 'n talentvolle musikus, maar sy gedrag het later soveel te wense oorgelaat dat die kerkraad hom onder sensuur moes plaas en in September 1852 as orrelis moes afdank. Enkele maande later is Tobias Johannes Myburgh in sy plek aangestel, 'n knap horlosiemaker wat op die dorp gewoon het, en hy het die gemeente tot 1868 as orrelis gedien. Hy is in Mei 1898 in die ouderdom van 71 oorlede en in die ou kerkhof begrawe, waar sy graf vandag nog te sien is.
Voor die wyk Swartberg in 1843 as die gemeente Prins Albert afgestig is, het die gemeente 'n gebied van sowat 52 000 km² beslaan, nagenoeg 40% so groot soos die huidige provinsie Wes-Kaap. Sover wes as die latere Prieska moes ds. Fraser sy kudde opsoek. Die noordelike grens was so te sê aan die Oranjerivier, maar hoe ylbevolk die gebied destyds nog was, blyk daaruit dat hier in 1850 maar nog net 800 lidmate en 3 000 siele was. Daar was geen paaie nie, net voetpaadjies of waspore. Ds. Fraser en 'n ouderling het gewoonlik saam te perd vertrek met 'n agterryer, wat 'n perd met die hand gelei het waarop daar 'n paksaal was met hul beddegoed, klere, togas en Nagmaalsbord, asook padkos. Die gemeente is in tien wyke (veldkornetskappe) verdeel, wat dan om die beurt besoek is en waar in die mees bevolkte dele buitedienste gehou, kinders gedoop, katkisasie geleer en geëksamineer, huwelike voltrek en die afgeleë gesinne besoek is. Ds. Fraser het baie mense teëgekom wat nog nooit 'n predikant gesien het nie en vir hom die hasepad gekies het. Hy en die ouderlinge het meer as een nou ontkoming met vol riviere, wildediere en giftige slange gehad. Die hele afstand van honderde kilometer moes hulle te perd aflê. Eers later, toe daar meer rybare paaie was, is van die ossewa of perdekar of kar gebruik gemaak.

Op die dorp moes ds. Fraser elke Sondag 'n oggend- en middagdiens waarneem. Sondagaand is daar "oefeninge" vir die ongedooptes (slawe en ander kleurlinge) gehou. Die namiddagdiens in die kerk is meesal gewy aan onderwys uit die Heidelbergse Kategismus. Volgens die oudste bestaande godsdiensverslag (1838), wat van tyd tot aan die Ring gestuur is, was die bywoning van die eredienste "zeer aanmoedigend" en het dit geblyk dat die huisgodsdiens by vele aan die toeneem was. Destyds was daar reeds twee maandelikse wyksbidure, op Swartberg en in die Nuweveld, sowel as 'n weeklikse biduur op die dorp. Droogte, masels en die wegtrek van baie saam met die Groot Trek, het in 1839 'n mate van verkoeling in die gemeente laat intree. Teen die middel 1840's was daar egter vyf bidure in die gemeente, wat elkeen onder die toesig van 'n kerkraadslid gestaan het en was die bywoning van die eredienste weer bevredigend.

Die eerste Sondagskool in die NG Kerk is in 1844 in die NG gemeente Kaapstad gestig. Enkele jare daarna moes die eerste Sondagskool op Beaufort begin het, want die godsdiensverslag van 1850 maak melding van 'n toe reeds gevestigde Sondagskool vir in die kerk vir die blanke kinders en in die "Gesticht" (oudste sendingsaal) vir kleurlingkinders.

In 1860 kla die godsdiensverslag oor die gemeente se geestelike doodsheid en vormlikheid (veral in die bidure) en word daar uitgesien na 'n herlewing. Kort daarna kom daar 'n oplewing in die Paarl, Wellington, Montagu, Calvinia en baie ander gemeentes van die NG Kerk wat lei tot die instelling van die jaarlikse Pinksterbidure. Dié opwekking het ook deurgedring tot alle lidmate van die Beaufortse gemeente, soos blyk 'n uittreksel van die godsdiensverslag wat ds. Fraser in 1861 by die Ring ingedien het:

In die opwekking in ander gemeentes in die land het ons gemeente blykbaar gedeel … nie alleen op ons dorp en naburige plase nie, maar in die Koup en Nuweveld en van Skilpadkop tot aan die Dwyka tref ons spore aan van die werk van die Heilige Gees … Die bidure word op die dorp en elders waargeneem, soms elke dag van die week en gereeld vier maal weekliks en op die dag van die Here word bidure oraloor gehou (vertaal uit die Hollands). 

Ongelukkig moes ds. Fraser weens ouderdomswakheid in 1862 aftree en het die vakature byna twee jaar geduur totdat ds. Albert Zinn dit kon kom vul. Dit is miskien een van die vernaamste redes vir die afkoeling wat daarna weer begin het. So moes daar in die godsdiensverslag van 1865 weer gekla word oor "onverskilligheid omtrent die diens van die Here en gelykvormigheid aan die wêreld". Toe ds. Fraser se se akte van demissie op 12 Januarie 1863 in die teenwoordigheid van die volle kerkraad in die pastorie aan hom oorhandig word, het die konsulent, ds. W.A. Krige van Victoria-Wes, hom 'n aangename rus toegewens.

'n Rus van agt jaar is hom op Beaufort-Wes gegun, in watter tyd hy nog soms voor die gemeente opgetree het. Ná verskeie beroerte-aanvalle is hy op Sondag 25 September 1870 in die ouderdom van 74 jaar op die dorp oorlede. Twee dae later is hy die kerk begrawe waarin hy sowat 38 jaar lank die Woord bedien het. 'n Groot skare het die begrafnis bygewoon. Ds. W.P. de Villiers, Beaufort se vierde leraar, het die lykrede uitgespreek en eerw. Gething van die Engelse Kerk het die woord by die graf gevoer. Ná sy dood is daar 'n gedenksteen op sy graf, binne die destydse ringmuur van die kerk, geplaas: "Opgerigt as een blyk van achting en liefde jegens hunnen voormalige vriend en herder, door de leden dezer gemeente en anderen in wier midden hy gedurende 38 jaren het H. Evangelie bediend heeft."

Die vakature wat met die aftrede van ds. Fraser ontstaan het, het sowat twee jaar geduur. In dié tyd het die gemeentelike en geestelike lewe baie skade gely. Met die aanvaarding van die Ordonnansie van 1843 het die goewerneur nie meer predikante na willekeur aangestel en verplaas nie, want nou het die NG Kerk vryheid van bestuur ontvang en dit het onder meer beteken dat daar in die vervolg vrye verkiesing van kerkraadslede en beroeping van predikante deur die breë of gekombineerde kerkraadsvergadering sou plaasvind. Die eerste sodanige vergadering in die geskiedenis van Beaufort-Wes se gemeente is onder voorsitterskap van die konsulent, ds. W.A. Krige van Victoria-Wes, gehou op 12 Januarie 1863 in die ou kerk om vir die eerste maal 'n leraar vir die gemeente te beroep.

Daar was wel nog verskil van mening of hulle wel tot 'n beroeping kon oorgaan omdat hulle nog nie die goewerneur se goedkeuring verkry het nie. Toe die stemme oor dié toetsvraag staak, het die kerkraad dit raadsaam geag om liewer vir eers van die beroep af te sien. Later is sekerheid verkry en op 9 Maart 1863 het die tweede gekombineerde kerkraadsvergadering byeengekom en is vir die eerste keer in die geskiedenis van Beaufort-Wes self 'n leraar beroep in die persoon van ds. Colin McKenzie Fraser, toe nog 'n teologiese kandidaat. Dié seun van ds. Fraser het egter die beroep bedank en was later jare lank die leraar op Philippolis. Hy is beroep teen 'n salaris van £400, waarvan die regering steeds £200 sou bydra. Staatstoelae het eers in 1875 opgehou.

Hierna is nie minder nie as vier onsuksesvolle beroepe uitgebring, onder meer op die later bekende dr. Andrew Murray. Eers die sesde beroep, op die jeugdige teologiese kandidaat Albert Zinn, op 4 April 1864 het geslaag. Tydens die lang vakature het eerw. Teske van die plaaslike sendinggemeente die dienste waargeneem. In Julie 1864 hou hy sy afskeidspreek in die Groote Kerk in Kaapstad en enkele weke later vertrek hy na Beaufort-Wes, waar hy op 20 Augustus 1864 georden en bevestig is. Die volgende dag het hy sy intreepreek gelewer met die tekswoord: "En Hy het die evangelie van vrede kom verkondig aan julle wat ver was en aan dié wat naby was" (Ef. 2:17 1933-vertaling). Die gemeente se blydskap en dankbaarheid om weer, ná 'n vakature van twee jaar, 'n leraar te hê, was natuurlik groot. Die Maandagoggend het hy die eerste keer sitting in die kerkraadsvergadering ingeneem.

Ds. Zinn was ongelukkig van kleins af swak en tenger van gestel. Die veeleisende evangeliewerk was mettertyd vir hom te veel. Hy was besonder hardwerkend, toegewyd en ernstig en het homself nooit gespaar nie. Ná 'n besondere kort dienstydperk van net oor die twee jaar is hy hier op 15 November 1866 in die jeugdige ouderdom van 28 jaar oorlede. Die onmiddellike oorsaak van sy dood was 'n akute vorm van keelontstekeing waaraan hy etlike maande lank gely het. Sy laaste kerkraadsvergadering was op 2 Julie 1866. Hy moes kort daarna siek geword het. Toe die Ring in Oktober vir sy vergadering op Beaufort-Wes byeenkom, was sy stoel langs dié van ouderling C. Smith leeg. Blykbaar is die ergste toe nog nie verwag nie, want hy word in sy afwesigheid gekies as een van die lede van die Ringskommissie en kort voor sy dood is hy nog na Bethulie in die Suid-Vrystaat beroep. Kort hierna het sy siekte egter 'n skielike en onverwagte wending geneem.

Omtrent die plegtige begrafnis en teraardebestelling het "De Kerkbode" onder meer berig: "Sy begrafnis is baie goed bygewoon en ons weet nie of die deelneming van die inwoners ooit hartliker was nie. Die lede van die kerkraad dra die lyk van die huis na die kerk, gevolg deur die weduwee, wat ondersteun is deur die vriendelike arts van die oorledene, dr. S. Treadwell, die distriksgeneesheer; op haar volg mnr. en mej. MacConachie ('n swaer van die oorlede predikant en onderwyser op Beaufort), di. Fraser, John Turnbull (ook 'n Skotse predikant), W. Bramley en mej. Bramley, benewens 'n groot skare mense."

Die met swart omfloerste lykskis is voor die kansel geplaas in die stampvol kerkgebou. Ds. Rossouw (van Clanwilliam) het die verrigtinge gelei. Eerw. Turnbull van die Engelse Kerk, 'n intieme vriend van ds. Zinn, het in 'n treffende rede in Engels hulde gebring aan die ontslapene as mens, Christen en evangeliedienaar. Ds. Colin Fraser, ds. Zinn se voorganger, en eerw. Teske van die sendinggemeente het ook die woord gevoer. Ds. Zinn se stoflike oorskot rus vandag nog op die kerkgrond van die gemeente waar sy graftombe nou nog te sien is. As blyk van waardering vir sy toegewyde diens, het sy vriende 'n paar jaar ná sy dood 'n gedenksteen op sy graf laat aanbring met die inskripsie: "Die Graftombe is opgerigt door publieke Inteekening als een bewys van de liefde en achting waarin de overledene gehouden was te Beaufort gedurende zyne korte en getrouwe bediening door allen die zynen vroegen dood betreuren. Dood zynde spreekt hy nog."

Ds. Willem Petrus de Villiers was een van die eerste leerlinge aan die Paarlse Gimnasium en een van die eerste studente aan die Kweekskool op Stellenbosch, waarna hy aan die New College in Edinburg, Skotland, gaan studeer het. Op 27 Desember 1867 is hy tot die evangeliebediening toegelaat, maar reeds op 9 Desember daardie jaar het die Beaufortse kerkraad hom beroep, wat hy natuurlik moes bedank omdat dit onwettig was. Op 13 Januarie 1868 is hy vir die tweede maal beroep teen 'n salaris van £350 per jaar, £50 meer as ds. Zinn se vergoeding. Hy neem die beroep aan en so word die vakature anderhalf jaar ná sy voorganger se dood gevul.

Die naweek met die ontvangs en bevestiging van ds. De Villiers was 'n heuglike feestyd op Beaufort-Wes, want die orrel is die Vrydagaand, 17 April 1868, ingewy. Die ou serafyn het intussen begin boedel oorgee en 'n nuwe orrel was dringend nodig. Dit was toe dat die ouderling Nicolaas Burgert van der Westhuizen na vore gekom en aangebied het om die nuwe orrel te betaal. Die orrel het reeds in Julie 1867 aangekom, waarna die kerkraad besluit het om dit oorkant die preekstoel op te sit. Die skenker se enigste voorwaarde was dat dit die wettige eiendom van die gemeente moes bly, "zoals zy nu bestaat met dezelfde kerkelyke constitutie en leer". Dié voorwaarde was in die lig van die sware stryd van destyds in die NG Kerk teen die sogenaamde vrysinnigheid van die liberale predikante wat gedreig het om die "kerkelyke constitutie en leer" in gevaar te stel.

Die Vrydagaand met die orrelinwyding het die konsulent, ds. W.A. Krige, in 'n stampvol kerk die wydingsrede uitgespreek na aanleiding van Psalm 100:2. J.S. de Villiers, 'n broer van ds. De Villiers en jare lank (1857–1875) orrelis in die Paarl, het spesiaal Beaufort toe gekom om die nuwe instrument te bespeel en om die geleentheidskoor te lei.

Ds. De Villiers se bevestiging het die Saterdagoggend om halftien plaasgevind. Hier het prof. N.J. Hofmeyr van die Stellenbosse Kweekskool die bevestigingsrede uitgespreek na aanleiding van 2 Korintiërs 5:19 en 20: "Want God was in Christus de wereld met Zichzelven verzoenende, hun zonden hun niet toerekenende; en heeft het woord der verzoening in ons gelegd. Zo zijn wij dan gezanten van Christus wege, alsof God door ons bade; wij bidden van Christus wege: laat u met God verzoenen (Statebybel)." 

Aan die handeoplegging het deelgeneem: ds. W.A. Krige, prof Hofmeyr, di. Colin Fraser (emeritus) en E. du Toit (Jacobsdal). Die middag om drieuur het die pasbevestigde leraar sy intreepreek voor die groot skare gelewer oor die gespierde woorde van die apostel: "Want ik schaam mij des Evangelies van Christus niet; want het is een kracht Gods tot zaligheid een iegelijk, die gelooft, eerst den Jood, en ook den Griek (Rom. 1:16, Statebybel)." Die aand het prof. Hofmeyr die voorbereidingsdiens gelei en die volgende dag het die gemeente in groot getalle aan die Nagmaalstafel sitplek ingeneem en geluister na die boodskap van ds. Toit, 'n boesemvriend van ds. De Villiers. Die Maandagoggend het prof. Hofmeyr nog 'n laaste woord van vermaning tot die vertrekkende gemeentelede gerig. "De Kerkbode" het volledig oor die verrigtinge berig en sluit sy berig af met die wens dat die feesnaweek die gemeente tot seën en vrug sal strek en dat die Here die "goeie saad sal seën wat in dié dae uitgestrooi is".

Toe ds. Willem Petrus de Villiers die herderstaf op Beaufort opneem, was hy maar 25 jaar oud en onervare, maar vol moed, krag en geesdrif. Hy het die geestelike en administratiewe werk in die gemeente met ywer en deursettingsvermoë aangepak. Veral het hy groot baanbrekerswerk in verband met die onderwys gedoen. Uit die staanspoor het hy, bygestaan deur die kassier, hom daarvoor beywer om die kerk se geldsake op 'n gesonde voet te kry. Met sukses maak hulle 'n begin om die kerkskuld af te betaal. Vir dié doel is vir die eerste maal in die gemeente se bestaan kerkbasaars gehou en selfs gewyde konserte. Teen Julie 1870 is die kerkskuld verminder tot £300 en daarna nog verder afgebring. Elke jaar in Januarie is gereeld verslag aan die gemeente doen band die geldelike stand. Die kerkraad kon daartoe oorgaan om die kerkgebou op te knap, die pastorie van 'n broodnodige strooidak te voorsien en ook 'n lykswa aan te skaf (1870). Die kerkraad het in hierdie tyd, soos trouens nog lank daarna, baie las gehad van bankhuurders wat versuim het om hul bankgeld te betaal en waardeur die kerkkas etlike ponde skuld gely het. Ds. De Villiers was vasberade om dié mense die les goed te leer. Daar is eenvoudig besluit om korte mette met hulle te maak en voortaan sou almal die reg verbeur om 'n kerkbank te gebruik as hulle 'n paar jaar agtereenvolgens nie huur betaal het nie. Om verstaanbare redes het dit heelwat verset uitgelok, wat die taak van die bankmeester, C.G. Smith, so bemoeilik het, dat hy bedank het weens die vele onaangenaamhede wat dit vir hom veroorsaak het. Die koster, G. Davidtz, is toe gelas om die bankboek oor te neem.

In 1875 is op die ou plaas Schietfontein die dorp en gemeente Carnarvon gestig en kort daarna beroep die dogtergemeente vir ds. De Villiers, wat hom geroepe voel om die lidmate op Schietfontein te gaan help met die bou van 'n kerk, 'n pastorie, 'n nuwe gemeente en 'n nuwe dorp. Hy vra sy demissie by die kerkraad op 5 Julie 1875 aan en kry sy eervolle ontslag op Maandag 16 Augustus 1875. Die vorige dag het hy en die gemeente hartroerend van mekaar afskeid geneem. "Die Gereformeerde Kerkbode" het op 4 September as volg oor die afskeidsplegtigheid berig:

Op Zondag, 15 Augustus nam Ds. W.P. de Villiers afscheid van deze gemeente; onder welke hij ruim zeven jaren met zegen en vrucht gearbeid heeft. De opkomst was zeer talryk. Zijn Eerw. had tot tekst gekozen 2 Cor. XIII:11 "Voorts broeders, zijt blijde, wordt volmaakt, zijt getroost, zijt eensgezind, leeft in vrede en de God der liefde en des vredes zal met u zijn" - naar aanleiding van welke woorden hij een hartroerende rede hield. Toe de leraar van den kansel gekomen was, werd hem een hartelijke adres voorgelezen door oud-ouderling P.J. Weeber, die hem tevens een beurs overhandigde met £64, Zijn Eerw. betuigde daarvoor zijn warmen dank en zeide dat hij het beroep naar een andere plaats had aangenomen, omdat hij daar een groter arbeidsveld voor hem geopend zag en dat hij zich van God geroepen gevoelde daarheen te gaan. 

Met die afskeid van die Sondagskoolkinders die agtermiddag is aan hom 'n pragtige skryfkis gegee. Die aand het hy weer sy afskeidsboodskap in die sendingkerk van eerw. Teske gegee, toe 'n "fraai servies" hom aangebied is. Maandagmôre het hy van die skool, destyds deur hom gestig en waarvoor hy soveel gedoen het, afskeid geneem. Teen twaalfuur vertrek ds. De Villiers vergesel van 'n menigte inwoners van albei rasse en waens, karre en te voet. Buite op die vlakte het hulle van hom afskeid geneem terwyl, aldus die "Kerkbode"-medewerker, "de leraar zijne tranen met die der gemeente mengde".

Ná die swaar afskeid van ds. De Villiers in Augustus 1875 was die gemeente sowat agt maande lank vakant en is ds. A.A. Louw van Murraysburg as konsulent aangestel in die plek van ds. W.A. Krige, wat die gemeente baie jare lank as konsulent gedurende meer as een lang vakature gedien het. Die derde beroep, wat op 29 November dieselfde jaar uitgebring is, op ds. Louis Hugo van Ladybrand, het geslaag. In die beroepsbrief is daar na die destydse ou pastorie verwys as "een wel ingerigte woning op een wel beplante water Erf gebouwd". Ds. Hugo sou egter eers in April die volgende jaar aankom.

Die kerkraad moes reëlings tref vir sy vervoer uit die Vrystaat na die hart van die Groot-Karoo, 'n afstand van etlike honderde kilometer. Daar was toe nog geen treinspoor nie (die eerste trein sou Beaufort-Wes eers in 1880 bereik) en die kerkraad het 'n ruk lank kop gekrap. Toe daar geen vrywilligers uit die gemeente na vore tree nie, het hulle uiteindelik maar 'n span esels gehuur om die leraar en sy gesin op Ladybrand te gaan haal teen 'n koste van £100. (Toe ds. Hugo en ouderling J.F. Pienaar (oom Kootjie) 'n paar maande later na Kaapstad vervoer moes word vir die Sinodesitting, was die kerkraad verplig om 'n wa teen £50 te koop en ses esels te huur.) Op Saterdagmiddag 8 April 1876 het die gemeente met 'n menigte perdekarre uitgery om die nuwe leraar, wat deur oorvol riviere verhinder is om vroeër te kom, 'n hele ent buitekant die dorp te gaan ontmoet. Om vieruur is ds. Hugo by die pastorie verwelkom, waar oud-ouderling P.J. Weeber hom 'n adres namens die kerkraad en gemeente aangebied en die Sondagskoolkinders hom 'n welkomslied toegesing het. Dieselfde aand is hy bevestig. Behalwe die konsulent, ds. A.A. Louw, was net een ander predikant teenwoordig, ds. George Murray, die jongste van ds. Andrew Murray sr. se vyf seuns wat almal predikant geword het, van die naburige gemeente Willowmore. Die ander ringspredikante is waarskynlik deur die oorvol riviere ná die swaar reëns verhoed om teenwoordig te wees. Die volgende dag het die pasbevestigte leraar sy intreepreek gelewer.

Al het die Kerk deur die Ordonnansie van 1843 vryheid van bestuur gekry, sou die gemeentes nog lank daarna toelaes uit die staatskas kry waaruit onder andere 'n gedeelte van die leraar se salaris betaal moes word. Staatstoelaes vir die salaris van voorlesers, kosters en orreliste is reeds in 1845 beëindig. Beaufort het jaarliks £200 predikantsalaris van die staat ontvang. Die gemeente het self sowat £50 bygedra. Dit het vir die leraar 'n bestaanbare traktement van £350 per jaar verseker. In 1875 het albei Huise van die Kaapse Parlement egter 'n wetsontwerp, die sogenaamde "Voluntary Bill", aangeneem ingevolge waarvan die staatstoelae in die nabye toekoms gestaak sou word. Die wet het groot teenstand in kerklike kringe ontlok en het bepaal dat net die salaristoelaag van diensdoenende predikante nog betaal sou word tot hul aftrede of dood. Daarna moes die verskillende gemeentes self instaan vir die salaris van hul predikante en hul eie huishouding se finansies. So is die laaste band wat die Kerk nog enigsins aan die staat gebind het, ook verbreek.

Toe bogenoemde wetsontwerp aanvaar is, moes elke gemeente 'n fonds vir predikantsalaris stig. Beaufort het dit reeds in 1862 gedoen omdat dit geblyk het dat ds. Fraser se salaris ontoereikend was. So kon hulle sy salaris met £100 verhoog tot £350 per jaar. Met kollektes vir die fonds oral in die gemeente is so goed gevaar, dat met die beroep in April 1863 die salaris met 'n verder £50 verhoog kon word. Vanaf 1876 het die fonds bekendgestaan as die Predikants Sustentatie Fonds, wat toe reeds op byna £3 000 gestaan het. Ds. Hugo het hom uit die staanspoor beywer vir die stywing van die fonds sodat dit in 1880 reeds £4 000 bedra het. Teen 1945 was die fonds oor die £7 000 sterk.

Tydens ds. Hugo se dienstyd, in April 1879 en wel op voorstel van die diaken P.J. Weeber (latere ouderling en parlementslid), het die kerkraad besluit om nie meer die swart fluweelsakkies vir kollektes by die erediens te gebruik nie, maar met borde by die deure te kollekteer. In April 1892 besluit die kerkraad dat die gewone eredienskollekye nie meer by die deure ná die erediens sou wees nie, maar voor die sing van die slotgesang in die banke opgeneem sou word. 'n Ander ou gebruik, om Nagmaal op Kersdag uit te deel, is in Desember 1877 afgeskaf.

Die ou kelkievormige preekstoel het intussen uitgediend geraak nadat dit die gemeente sowat 55 jaar gedien het. Dieselfde heer N.B. van der Westhuizen wat in 1868 die nuwe orrel geskenk het, het na vore gekom in April 1884 en bekendgemaak dat hy van plan was om 'n nuwe preekstoel aan die gemeente te skenk. Hy het sy voorneme kort daarna uitgevoer en 'n sierlike kansel geskenk wat die ou kerk sou oorleef en ook in die nuwe diens sou doen. Die skenker het dit beskou as 'n gedagtenis aan sy eggenote wat hom kort vantevore ontval het.

Sedert die dae van lord Charles Somerset is talle Skotse predikante en Engelssprekende onderwysers na Suid-Afrika gestuur. So was die eerste twee predikante van Beaufort Skotte en die meeste van die onderwysers Engelssprekend. In die ou goewermentskole het Hollands so te sê geen plek gehad nie. By gebrek aan 'n plaaslike, Engelse of Skotse gemeente (voor 1850) het die plaaslike Engelssprekendes in baie gevalle oorgekom na die NG Kerk. Veral om hulle en ander ingesetenes tegemoet te kom, het ds. Fraser reeds begin met Engelse dienste een maal per maand (later meer male), meestal in saans wanneer daar nie Hollandse dienste was nie. So vroeg as April 1836 het die Engelse inwoners van die dorp reeds hul eie voorleser en koster aangestel vir hul dienste en vra hul die kerkraad om hul reglemente hiervoor goed te keer. Dié Engelse dienste is blykbaar nie in die kerkgebou gehou nie, want toe ds. Fraser in Mei 1858 sy voorneme te kenne gee om Engels in die kerk te preek en die kerkraad om die gebruik van die kerk versoek, het die kerkraad egter besluit om die leraar die kerk vir dié doel te ontsê. Dis nie vandag duidelik waar die Engelse dienste toe wel gehou is nie. Die Sinode van die Kaapse Kerk het in 1834 al besluit dat, waar nodig, predikante in Engels mog preek, mits dit sonder nadeel van die Hollandse gemeente geskied en na voorafgaande verlof van die kerkraad vir die gebruik van die kerkgebou.

Algaande het Engelse dienste posgevat in baie gemeente van die Hollandse kerk. Selfs nadat die Engelse (Anglikaanse kerk, 1848) en die Skotte (Presbiteriaanse kerk, 1862) op Beaufort hul eie kerk en gemeente gekry het, het dié gebruik i die Hollandse gemeente op Beaufort voortgeduur en is gereeld in die kerk in Engels gepreek. Tydens die dienstyd van ds. Hugo, omstreeks 1868, het daar skerp meningsverskil in die gemeente oor die gebruik van Engels in die kerk ontstaan. Die Eerste Vryheidsoorlog (1880-'81), die Afrikaanse Taalbeweging (van 1875 af) en die Afrikanerbond het 'n nasionaliteitsgevoel en taalbewustheid by die Hollandssprekendes begin aanwakker. Vandaar die groeiende meningsverskil in die plaaslike gemeente. In 1886 is daar nie net dienste in Engels gehou nie, maar selfs in die Sondagskool het sekere kinders in Engels onderrig ontvang en party voornemende lidmate is selfs in dié taal gekatkiseer. In 'n lang brief aan die kerkraad het die ouderling M.F. Erasmus, sedert 1877 katkisasiemeester, ernstig beswaar gemaak teen bogenoemde gebruik van Engels, wat syns insiens gedreig het om 'n skeuring in die gemeente te veroorsaak.

Hy dreig dan ook om te bedank as die gemeente nie van sy taalbeleid afsien nie. Die gevoelens op die kerkraadsvergadering in Junie 1886 was skerp verdeel en na 'n lang bespreking het die raad met 'n meerderheid van stemme besluit dat daar nes voorheen in Engels aangeneem sal word, maar dat die leraar en twee kerkraadslede vooraf sal ondersoek instel na die redes van diegene wat daarom vra. Katkisasiemeester Erasmus het dan ook by wyse van protes kort daarna bedank en ds. Hugo moet self vir die katkisasieklas instaan. (Hoewel die gemeente se oppervlakte toe reeds aansienlik kleiner was as in die beginjare van ds. Fraser se dienstyd, danksy die afstigting van Prins Albert, Victoria-Wes, Fraserburg en Carnarvon tussen 1842 en 1875, was sy werk nie noodwendig minder nie omdat die dorp en distrik se bevolking toe nog gedurig toegeneem het.)

Mettertyd kon die stroom ten gunste van Hollands nie meer gekeer word nie. Die kerkraadsnotule van Januarie 1889 maak melding van 'n lang bespreking in sake Engelse klasse in die Sondagskool en die besluit dat die gebruik van die Hollandse taal langsamerhand algemeen in die Sondagskool gemaak sou word. 'n Jaar later was daar nog net een Engelse klas in die Sondagskool en dit was vir die klein kinders. Die Engelse eredienste is ook mettertyd heeltemal afgeskaf, iets waarin die kerk op Beaufort-Wes die Bolandse en Kaapse gemeentes ver vooruit was. Die presiese datum is nie bekend nie, maar in die kerkraadsvergadering van Oktober 1900 (tydens die Anglo-Boereoorlog) is daar gedebatteer oor die herinvoer van Engelse dienste in die kerk. Die kerkraad het sonder besluit van die saak afgestap. In die daaropvolgende jare tot 1907 is daar meer as een maal versoekskrifte met tot 150 naamtekeninge ten gunste van Engelse dienste by die kerkraad ingedien, maar "met die oog op die wrywing wat daar bestaan", is dit telkens geweier. Genl. ds. Paul Roux was later jare gewillig om sodanige dienste te hou vir kerkgangers wat nie die Hollandse taal verstaan het nie, maar dan in 'n ander lokaal as die kerk. Hiervan het blykbaar ook niks tereggekom nie en nooit is Engels weer ingevoer nie.

In 1877 is die pastorie herstel en opgeknap. Teen dié tyd moes noodsaaklike opknapping van die kerkgebou gedoen word. Die gemeenskap het reeds noustrop getrek, maar 'n spesiale kollekte en buitengewone kerkbasaar het die kerkraad darem in staat gestel om die nodigste herstelwerk in 1880 aan die kerk te laat doen. Daar is ook ernstig daaraan gedink om 'n ystertraliewerk om die kerkgebou te bou sowel as lampe aan te koop om die slegte stand van die beligting in 'n sekere deel van die gebou te verbeter. Teen dié tyd het die kerk ook veels te klein vir die groot gemeente geword en so vroeg as 1879 is die vergroting van die kerkgebou in die vooruitsig gestel.

Maar geeneen van dié planne kon vereers uitgevoer word nie. Die droogtes en die "drukkende tye" van die middel tagtiger jare was die vernaamste remskoen. Dit het in 'n stadium so swaar gegaan dat die salaris van die koster, orrelis en orreldrukker dit weer moes ontgeld. Ds. Hugo was grootmoedig genoeg om 'n deel van sy salaris af te staan sodat dié van die koster op die ou peil gehou kon word. In Oktober 1886 teken die skriba aan "dat daar geen geld in die kerkkas voorhande is nie". Tog het die kerkraad die geloofsmoed gehad om 'n kerkboufonds in die lewe te roep in 1887. Aan die begin van 1889 word daar ewenwel nog gekla oor die steeds voortdurende skaarsheid van geld. Eers in die loop van die volgende jaar het die tye enigsins verbeter en van toe af aan is daar erns gemaak met die insameling vir die bou van 'n nuwe kerk, 'n saak waarvoor ds. Hugo alles in die stryd gewerp het.

Die kerkraadsnotule stel dit ongelukkig nie duidelik presies wanneer met die bou van die nuwe en teenswoordige kerk begin is nie. Die notule van 29 Februarie 1892 meld net terloops dat die bouwerk reeds aan die gang was. Die hoeksteen is reeds is Oktober van daardie jaar plegtig gelê. Op 'n foto wat tydens dié geleentheid geneem is, blyk die fondament van die nuwe gebou duidelik op die voorgrond, maar op die agtergrond is twee gewels en 'n gedeelte van die strooidak van die ou kerk nog sigbaar. Dié kerk is ruim 63 jaar lank as godshuis gebruik. Eers ná die hoeksteenlegging is die ou kerkgebou afgebreek en ook maar net ten dele, want twee galerye (onder andere die orrelgalery) is gelaat en later deel gemaak van die nuwe gebou en as sodanig word dit vandag nog gebruik. Nadat met die afbreek van die ou kerk begin is, het die kerkraad besluit om die eredienste in die plaaslike sendingkerk te hou. Van die Wesleyaanse gemeente is verlof verkry om met die Nagmaalsdienste van hul kerk gebruik te maak. Teen 15 Januarie 1894 het die nuwe kerk voltooiing genader en dra die kerkraad dit aan ds. Hugo op om dr. Andrew Murray van Wellington te vra om die wydingsrede met die inwyding te kom hou. Drie maande daarna is die nuwe kerkgebou verseker vir £8 000. Die formele inwyding het eers op 22 September 1894 plaasgevind.

"De Kerkbode" het op 28 September 1894 oor die inwyding van Beaufort se nuwe kerk berig: "Heden, 22 September, werd de nieuwe Kerk alhier ingewyd. Ds. A. Murray kwam reeds Dinsdag hier aan en had van Woensdagavond diensten. Later kwamen nog de predikanten van Victoria-West, Murraysburg en Prince Albert. Gisteren was een dag van groot gewoel, met het aankomen van al de leden der gemeente van buite, als mede van vele vreemdelingen. Heden te half tien ure werd de optocht gevormd van de deur van de pastorie, en trok men op naar de Kerk. Het gebouw met zyn toren van 150 voet hoog maakt een zeer aangenamen indruk, en is een sieraad voor het dorp. De deur werd ontsloten door Ds. A. Murray, die de Inwydingsrede hield. Eers werd het rapport der Bouw Commissie gelevert, waaruit bleek dat de kerk £13,500 gekost heeft en dat daarvan iets over de £5 000 werd afbetaald. Er rust dus een schuld van iets over £8 000 op het gebouw. Dit nog buiten £800 dat de zusters afsonderlyk besteed. De preekstoel en het orgel, die niet zoolang geleden geschonken werden aan de oude kerk, zyn in de nieuwe overgebracht en passen er zeer goed by. De Kerk bevat zowat 1 000 plaatsen, maar het getal menschen dat er in was, was zeker niet ver van 2 000. Er was een koor onder leiding van ds. Hugo, dat enige stukken van Prof. J. de Villiers uitvoerde."

Dr. Andrew Murray het 'n treffende rede uitgespreek na aanleiding van Lev. 10:2, 3: ""Toen ging een vuur uit van het aangezicht des HEEREN, en verteerde hen; en zij stierven voor het aangezicht des HEEREN. En Mozes zeide tot Aäron: Dat is het, wat de HEERE gesproken heeft, zeggende: In degenen, die tot Mij naderen, zal Ik geheiligd worden, en voor het aangezicht van al het volk zal Ik verheerlijkt worden. Doch Aäron zweeg stil (Statebybel."" Tydens sowel as na afloop van die diens het die gemeente die mooi bedrag van £736 aan dankoffers gegee. Die namiddag was toe voorbereidingsdiens en die volgende oggen is die heilige Nagmaal gevier. Dit was dan die einde van die luisterryke en geseënde naweek. 'n Jaar later het daar steeds 'n skuld van £7 500 op die gebou gerus. Die kerkraad het indertyd £5 500 opgeneem by mej. Hertzog van Kaapstad vir die bou van die kerk. Susanna Maria Johanna Hertzog het ook twee jaar vantevore op die hoek van Boom- en Buitekantstraat in Kaapstad 'n kompleks geboue – woonhuise, 'n skool, 'n tehuis vir bejaarde vroue en twee woonstelle – laat oprig en in 1895 nog 'n groot gebou. Van hierdie geboue was 'n sierlike kerk die middelpunt. Daarby het sy die kerk van al die nodige voorsien. Aan De Nieuwe Kerk (NG gemeente Tamboerskloof) het sy dit alles in trust gegee met die bepaling dat, wanneer daar in die buurt 'n selfstandige gemeente ontstaan, dit aan dié gemeente oorgemaak moes word. Aan die skenking het sy net twee voorwaardes verbind: Die hoeksteen moes met vrymesselaarseerbewyse gelê word en alle dienste in die kerk moes in Engels gehou word. Gelukkig het sy geen sodanige voorwaardes aan Beaufort-Wes gestel nie.

Aan die begin van 1896 het daar 'n klagstaat teen ds. Hugo ontbrand wat die gemeentelike lewe groot skade berokken en 'n pynlike indruk by baie gelaat het. Teen die einde van Maart van daardie jaar het die Ringskommissie plaaslik kom ondersoek instel na die ontevredenheid wat daar bestaan het by vooraanstaande manne van die gemeente teenoor hul leraar. Op 30 Maart, terwyl dié ondersoek nog aan die gang was, het ds. Hugo dit gerade geag om die tuig as leraar van Beaufort-Wes neer te lê. Nietemin het die kommissie, ná 'n ondersoek van nege dae, die leraar skuldig bevind en hom voorlopig geskors, hangende die uitspraak van die Ring. Intussen het die gevoelens in die gemeente baie hoog geloop. Daar was nie net groot bitterheid nie, maar 'n skeuring het gedreig aangesien "een grootte helfte" van die gemeente dit vir ds. Hugo opgeneem het. Boonop het daar op skuld van £7 000 op die nuwe kerk gerus.

Onder dié onverkwiklike omstandighede het ds. en mev. Hugo Beaufort-Wes op 30 Junie 1896 verlaat. Die landdros het die egpaar 'n paar woorde op die stasie toegespreek. Dié ongelukkige toedrag van sake kon die waardering vir die groot werk wat ds. Hugo hier verrig het, nie uithou nie. By sy vertrek het hy 'n geskenk van sowat £300 ontvang en "tranen werden gestort aan beide kanten". Die medewerker van die "Kerkbode" het kort daarna geskryf: "Men zal zyn werk gedurende 20 jaar alhier niet ligt vergeten." Teen die middel van Julie het die storm begin bedaar en die geseënde spesiale dienste van ds. Johannes Rudolph Albertyn van Wellington het die gees van samewerking in die gemeente gelukkig laat herleef. Die Ring van Beaufort het in Oktober op Fraserburg byeengekom en het bevind dat ds. Hugo hom aan "onmatigheid" skuldig gemaak het. Hy het bogenoemde voorlopige skorsing van die beskuldigde deur die Ringskommissie bekragtig en besluit om hom onder kerklike sensuur te plaas vir 'n tydperk van nege maande.

Ds. Hugo is later herstel en het homself beroepbaar gestel waarna hy sowat 10 jaar lank tot 1907 met seën onder melaatses op Robbeneiland gewerk het. Daar is hy op 21 Augustus 1907 oorlede en begrawe. Hy was 'n baie talentvolle man. Die "Kerkbode" het na sy dood van hom getuig: "Hy was een man van groote gaven en hy gaf daarvan veelvuldige blyken in zyne bediening."

Ds. Pieter van der Merwe het in 1882 saam met vyf ander voornemende predikante hul studie aan die Kweekskool op Stellenbosch begin. In 1886 is hy gelegitimeer en is later getroud met 'n dogter van prof. John Murray van die Kweekskool en een van ds. Andrew Murray se vyf oorlewende seuns van predikant geword het. Sy skoonpa het hom dan ook al die jare getrou bygestaan in die bediening. Ná 'n paar maande as hulpprediker op Wellington het ds. Van der Merwe in 1887 'n beroep na Britstown aangeneem, 'n gemeente wat toe maar tien jaar oud was. Hier is in 1892 'n sierlike kerkgebou deur sy bemiddeling opgerig. In sy vierde diensjaar daar aanvaar hy die beroep na Beaufort-Wes.

Die moeilikhede wat uitgeloop het op die bedanking en vertrek van ds. Hugo het 'n jammerlike verdeeldheid teweeggebring en 'n langdurige vakature kon die gemeente onberekenbare skade berokken het. Onder die voorsitterskap van die konsulent, ds. G.A. Maeder, het die kerkraad in Mei 1896 sy eerste beroep uitgebring op ds. J.R. Albertyn van Wellington, dr. Andrew Murray se kollega aldaar. Hy het dit nie aangeneem nie. Kort daarna het hy wel 'n reeks baie geseënde spesiale dienste op Beaufort-Wes kom hou wat die regte atmosfeer vir versoening en toenadering in die gemeente geskep het. Nadat ook 'n tweede beroep op ds. J.A. Louw van Heidelberg, Transvaal, misluk het, is die wakkere en gewilde ds. Pieter van der Merwe van Britstown op 24 Augustus 1896 beroep. Hy het dit aangeneem en die herderstaf vroeg in November daardie jaar opgeneem.

Die nuwe predikant en sy vrou het Vrydagmiddag 6 November per trein aangekom, die eerste predikant van Beaufort-Wes wat nie buitekant die dorp met karre en waens begroet is nie. Hy is egter nie minder hartlik deur 'n groot skare by die stasie ontvang nie en kort hierna is hom die gebruiklike welkomsadresse by die pastorie aangebied. Aan sy bevestiging die volgende oggend het, buiten ds. J.R. Albertyn van Wellington, ook deelgeneem: di. G.A. Maeder, die konsulent, J.P. van Heerden van Richmond, G.A. Scholtz van Colesberg, W.P. de Villiers van Carnarvon en eerww. L. Pienaar van Richmond, Gething en Gathercole van die plaaslike Engelse en Wesleyaanse gemeente. By dié geleentheid het die orreliste, mej. Johanna Hermans, en haar koor die pasbevestigde leraar en die gemeente vergas met die sing van "Hoe lieflik zijn op de Bergen". Die namiddag het ds. Van der Merwe sy intreeboodskap gebring aan 'n stampvol kerk. Sy tekswoorde was: "Beiden Grieken en Barbaren, beiden wijzen en onwijzen ben ik een schuldenaar. Alzo hetgeen in mij is, dat is volvaardig, om u ook, die te Rome zijt, het Evangelie te verkondigen (Rom. 1:14, 15, Statebybel)." Die aand ná die intreepreek is 'n konferensie met die gemeente gehou oor gebed. So is die gemeentelede heel aan die begin opgewek om hul leraar en sy eggenote op die vleuels van gebede te dra, een van die vernaamste voorwaardes vir 'n vrugbare evangeliebediening.

Nou het 'n rooskleurige toekoms weer op die gemeente gewag. 'n Paar maande daarna, op 24 Desember, berig die medewerker van die "Kerkbode" as volg: "Op tydelike gebied is die gemeente geseënd. Die veld is oraloor beklee met groen. Wat die geestelike betref, het ons ook stof tot dankbaarheid (uit die Hollands vertaal)." Binne drie jaar sou die hemelsblou deur die donker wolke van die Anglo-Boereoorlog versomber word, maar die vooruitsigte was tot op daardie tydstip goed.

Toe ds. Van der Merwe hier aanland, het die gemeente 'n drukkende kerkskuld van sowat £7 000 gehad. Met voorbeeldige ywer en organisasievermoë het hy hom dadelik toegelê om hierdie skuld te verminder. Onder sy energieke leiding is daar van toe af jaarliks in September 'n groot dankfees en basaar gehou met 'n aansienlike veeveiling daarby. Vir die eerste maal in die geskiedenis van die gemeente kom daar nou sprake van dankfeeste en dankoffers. Ds. Van der Merwe en sy opvolger, ds. Paul Roux, het baie gedoen om die gemeente dankoffer-bewus te maak. So het die kerkraad in Julie 1902 besluit om die gemeente op te wek om hul dankoffers die Nagmaal in Oktober na die kerk toe te bring. Dit was destyds nog heeltemal 'n nuwe idee in die NG Kerk, wat eers later jare algemeen sou word. Dis interessant om te weet dat die gemeente in April 1897 vir die eerste maal toegetree het tot die predikante-pensioenfonds.

Die eerste sprake van 'n hulpprediker vir die groot en uitgestrekte gemeente is opgeteken in die kerkraadsnotule van April 1898. Die saak is kort daarna op 'n gemeentevergadering bespreek en in beginsel goedgekeur. Die eerste hulpprediker was ds. S.P. Helm, voorheen verbonde aan die Soutpansbergsending van die NG Kerk en as sodanig een van die eerste leraars wat namens die Kaapse Kerk "buitelandse" sending gedoen het. Na 'n kort dienstydperk moes hy in Februarie 1899 weens swak gesondheid sy werk staak. Daarna is slegs met die grootste moeite af en toe daarin geslaag om 'n hulpprediker vir 'n kort tydjie te bekom. Meestal het ds. Van der Merwe maar dié groot gemeente alleen behartig. Deur sy toedoen is Loxton (1899) (afgestig van Victoria-Wes, hoewel Beaufort-Wes verskeie plase afgestaan het) en Merweville (1904) later afgestig en is sy taak effens verlig.

In April 1899 het die kerkraad aan ds. Van der Merwe buitengewone verlof toegestaan sodat hy vakansie kon gaan hou in Europa. Die emeritus-predikant, ds. C.S. Morgan is genader om hier waar te neem, maar hy moes om die een of ander rede verhinder gewees het en toe het die kerkraad besluit om geen plaasvervanger te kry nie. Op die kerkraadsvergadering van Junie word 'n brief van die leraar uit Parys voorgelees. Met sy terugkoms uit die vreemde in Oktober is hy en sy vrou hartlik terugverwelkom en op 25 Oktober was ds. Van der Merwe weer op sy pos in die kerkraadsvergadering. Tydens sy afwesigheid was die plaaslike sendeling, eerw. P. Pienaar, behulpsaam met dienste. Die toegewyde steunpilaar-ouderling broer J.A.S. de Wet het in dié tyd die leiding geneem in die kerkraad.

Ds. Van der Merwe was skaars terug toe die oorlog tussen Groot-Brittanje en die Boererepublieke uitbreek. Dit het selfs 'n nadelige uitwerking op kerklike gebied op die aanliggende Kaapkolonie gehad. Kort voor lank het die een distrik na die ander die tirannie van Krygswet ervaar. Deur 'n proklamasie van 20 Desember 1900 is krygswet dan ook in die distrik Beaufort en omliggende streke uitgeroep. Natuurlik het die inperking van lidmate se persoonlike vryheid die bywoning van gemeentelike samekomste en dienste baie bemoeilik en later was dit heeltemal onmoontlik om kerkraadsvergaderings te hou. Byna twee jaar lank (Oktober 1900 tot Julie 1902) het die kerkraad van Beaufort nie vergader nie en is die kerklike opsig en tug net met die grootste moeite gehandhaaf.

Toe die berig van die Vrede van Vereeniging in Mei 1902 rugbaar word, was daar, by al die verliese wat dit vir die Boere ingehou het, nietemin 'n sug van verligting en dankbaarheid. Eers in Julie kon die kerkraad vir die eerste keer in byna twee jaar weer byeenkom en betuig die vergadering sy dankbaarheid uit vir die besondere voorregte wat die gemeente geniet het gedurende die oorlog en noudat die vrede herstel is.

Tussen die tragiese Boere-figuur kommandant Gideon Scheepers en Beaufort-Wes het daar 'n besondere band bestaan wat deur siekte veroorsaak is. Ernstig siek en liggaamlik uitgeput deur koorssiekte moes hy hom op 11 Oktober 1901 naby Prins Albert aan die vyand oorgee. 'n Week later is hy na Beaufort-Wes gebring en vanaf 19 Oktober tot 14 November in 'n tenthospitaal verpleeg. Dié markiestent het op die teenswoordige terrein van die Hoërskool Sentraal gestaan naby die rivier. Dis vanuit dié sogenaamde hospitaal dat hy verskeie kere aan sy weduwee-moeder op Middelburg, Transvaal geskryf het.

In sy nagelate dagboek skryf hy omtrent sy verblyf hier: "Hier brachten zij mij in een tent alleen, als pasient en werd ek zeer goed behandeld, kreeg alles waarom ik vraag. Dr. Kaptein Evans en Dr. Carren deden alles om het voor my gemakkelik te maken en de verpleegsters, (met) Matrone Johnson waren de goedheid zelf … My aandacht werd hier getrokken door de groote onrust over my; 'n doorn draad heining werd om myn tent gespannen, van vier en twintig draden, en wachten met bejonetten in de tent, met 'n ander officier en twee wachten achter en voor de tent en 'n wacht langs de bomen. 'n Officier was op dienst by de wachten." Blykbaar het die Engelse gevrees die Boere sou 'n poging aanwend om hom te bevry. Net twee maande nadat Gideon Scheepers hier op die trein gelaai is, is hy deur die vyand op Graaff-Reinet gefusilleer, 'n gebeurtenis wat Olive Schreiner destyds en baie ná haar diep betreur het.

Die groot pastorie in Donkinstraat is in die tyd van ds. Van der Merwe kort ná die Anglo-Boereoorlog gebou. Die oudste pastorie, onder meer van ds. John Taylor, was die huisie by Birdstraat 107, waarin ene mnr. Du Toit ten tyde van die gemeente se 125ste bestaansjaar gebly het. Reeds in ds. Taylor se tyd het daar 'n paar groot moerbeibome voor die stoep gestaan en die dominee, so het die ou mense vir die 91-jarige oom Flippie Swarts vertel wat dié inligting oorgedra het met die skryf van Beaufort-Wes se "Gedenkboek" in 1945, het meer as een rooivlerkspreeu vir die pot uit hul takke in die moerbeityd doodgeskiet. Nadat ook ds. Colin Fraser die eerste vier jaar van sy bediening hier gewoon het, het die kerkraad in 1829 'n "pastorie" by Donkinstraat 102 aangekoop. Dié gebou is in 1846 en later jare veral heelwat verander en herbou, maar het in die middel van die 20ste eeu bekendgestaan as die "Ou Pastorie" en is destyds deur die kerkraad as sodanig verhuur. Teen 2012 het dit 'n supermark gehuisves. Dit het die gemeente byna 'n driekwart eeu as pastorie gedien.

In Januarie 1903 besluit die kerkraad die tyd is ryp om dadelik 'n aanvang te maak met die bou van 'n nuwe pastorie op 'n stuk grond langsaan die destydse leraarswoning. Behalwe die voorsitter het die volgende broers in die boukommissie gedien: J. Fourie, A. de Villiers, J. de Villiers, J.P. Verster, P.D. de Villiers, J.F. Pienaar en P.J. Weeber. Die diakens moes deur die gemeente gaan om vir dié doel sjieling-bydraes van elke lidmaat te kollekteer. Aangesien 'n tender van £2 390 aangeneem is, was die bedrag van £175 wat die kollektetoer ingebring het, heeltemal te min. Die kerkraad moes toe 'n volle £2 000 leen. Eers aan die begin van 1904 is die pastorie voltooi en kon ds. en mev. Van der Merwe hul intrek neem in die ruim en gerieflike woning. Die kerkraad het dit sonder versuim verseker vir £2 000, 'n aardige bedrag as in gedagte gehou word dat Molteno se indrukwekkende kerkgebou, wat op 20 April 1906 ingewy is, £7 000 gekos het.

In die eerste sowat 250 jaar van die Hollandse Kerke se bestaan in Suid-Afrika, soos trouens in alle Gereformeerde Kerke, was dit die gebruik om die brood en wyn by aparte Nagmaalstafels voor die kansel uit te deel. Die Nagmaalgangers, mans en vroue afsonderlik, het uit die banke opgestaan, plek geneem aan die tafel en nadat hulle bedien is, het hulle weer in die banke gaan sit om gevolg te word deur ander aan die tafel. So is met verskillende tafels aangegaan totdat almal bedien is. Die heen en weer lopery was nie juis stigtelik nie en as daarby in gedagte gehou word dat by elke tafelbediening 'n aparte "tafeltoespraak" deur die predikant gelewer is, spreek dit vanself dat so 'n Nagmaalsdiens maklik drie ure kon aanhou. Algaande is daar toe weggedoen met die ou gebruik en oorgegaan tot die gesamentlike en gelyktydige bediening van almal aan een gemeenskaplike "dis", naamlik die banke. Die heel eerste gemeente in die NG Kerk wat hierdie nuwe gebruik ingevoer het, was Riversdal, waar ds. J.R. Albertyn dit in Januarie 1888 ingevoer het. Hy is van verskillende kante af skerp hieroor aangeval en baie het beweer dat dit "onbybels en ongereformeerd" sou wees. Op die Kaapse Sinode van 1890 was dit 'n warm strydvraag en met meerderheid van stemme besluit die sinode: "Elke gemeente sal hul manier van die bediening van die Avondmaal behou soos hulle oordeel tot die meeste stigting sal dien, mits die uitwendige seremonies, voorgeskrewe in Gods Woord, nie verander nie en alle bygeloof vermy word."

Dit sou egter nog tot in die 20ste eeu duur voor dié verandering algemeen in die Kerk sou word. Die kerkraad van Beaufort-Wes het eers – en by baie lede bra teësinnig – in Julie 1904 in beginsel ten gunste van een Nagmaaltafel besluit, dit wil sê in die banke, maar nie gewaag om dit dadelik in te voer nie alvorens die kerkraadslede nie die gevoelens van die lidmate in dié saak getoets het nie. Die standpunt van ds. Van der Merwe, wat dit veral sterk bepleit het, het uiteindelik geseëvier. "De Kerkbode" berig in 1905, kort ná ds. Van der Merwe se vertrek: "Dit is tans hier die so ingerig dat die ganse gemeente meteens, manne en vroue saam, kommunikeer aan die eerste en enigste tafel … Die hele gemeente is hoogs in hulle skik met die verandering, wat ingevoer is deur hul vorige leraar, ds. P. van der Merwe (uit die Hollands vertaal)."

Besoekende predikante het dan en wan die gemeente besoek besonder geseënde spesiale dienste gehou. Dr. Andrew Murray en ds, Johannes Rudolph Albertyn het in onderskeidelik 1894 en 1896 sulke dienste gehou, hoewel daar destyds nog gepraat is van naweekkonferensies. Omstreeks 1888 of 1889 het eerw. Stephanus Hofmeyr van Soutpansberg, wat as onverskillige jong man op 'n plaas naby Prins Albert tot bekering gekom het, hier 'n reeks bekeringsdienste gehou. Die evangelis Spencer Walton is daarna uit die buiteland hier verwag. In Maart 1904 was dit weer eerw. Kloppers van Prins Albert, bygestaan deur Maria Kloppers van Fordsburg, wat hier geseënde werk gedoen het waardeur 'n "heerlike oes onder jeug ingesamel is". Aangemoedig deur die ryk geestelike "vangs" onder die jeug het ds. Van der Merwe, wat altyd in die geestelike heil van jonk sowel as oud belanggestel het, kort daarna weer vir ds. Koch van Loxton genooi vir spesiale dienste, veral dié keer onder volwassenes, wat ewe geseënd was. In November 1905 vra en verkry ds. Van der Merwe weer verlof van die kerkraad om die kerkgebou in Oktober van die volgende jaar tot die beskikking te stel van drie buitelandse evangeliste van die Keswick Convention. Een van die onmiskenbare vrugte van dié oplewing in die geestelike lewe, was stygende bydraes uit die gemeente vir die destydse sending-tekort. Ds. Van der Merwe het toe reeds 'n indruk gemaak as 'n groot sendingman.

Ná 'n besonder vrugbare dienstyd van sowat agt jaar, het hy 'n beroep na Boshof in die Vrystaat aangeneem. Dat die afskeid op 11 Desember 1904 die gemeente swaar geval het, blyk uit hierdie aanhaling uit "De Kerkbode" van 15 Desember van daardie jaar (hier uit die Hollands vertaal: "Ds. P. van der Merwe neem sy afskeid van die gemeente op Sondag, die 11de van vandeesmaand na aanleiding van 'n treffende rede oor Jehovah Jireh! Aan die einde van die voormiddagdiens word hom 'n hartelike adres met 'n goeie beurs (geldskenking) aangebied … Op Maandagnamiddag ontmoet 'n groot getal susters die predikantsvrou in die kerk en bied aan haar 'n adres met 'n pragtige silwergeskenk aan. Vandag, Dinsdag, verlaat hulle die plek waar hulle albei so getrou gearbei het en met besonder veel seën, onder veel trane en met die beste seënwense. Die Ring van Beaufort sal hierdie nederige, dog wakere dienskneg van die Here baie mis … Ds. P.J. Conradie is deur die kerkraad gevra om gedurende die vakature al die dienswerk hier te doen.

Ds. Van der Merwe het sowat agt jaar met ewe groot seën in die uitgestrekte gemeente van Boshof gearbei en word in 1912 aangestel as algemene sendingsekretaris van die Vrystaatse Kerk. Hy het groot somme geld vir die sending ingesamel danksy sy ywer en organisasievermoë en sodoende die werk op 'n vaste grondslag geplaas. In 1925 dwing swak gesondheid hom om sy emeritaat te aanvaar. Hierna wy hy hom nog etlike jare aan spesiale evangeliepredikingswerk in die Kaapse Kerk, iets waarvoor hy in die wieg gelê is. In 1929 het hy vir oulaas 'n beroep aangeneem, na die Nuwe Kerk op Graaff-Reinet, waar hy werk tot hy in 1931 om gesondheidsredes verplig is om af te tree. Hy en mev. Van der Merwe gaan tree af op Somerset-Wes, waar 'n rustyd van nege jaar ds. Van der Merwe gegun is tot hy sterf op 17 Junie 1940.

Ds. A.P. Smit skryf in Beaufort-Wes se "Gedenkboek" van 1945 ds. Van der Merwe "het in ons kerk- en volkslewe 'n besondere plek ingeneem. Hy was iemand met 'n aantreklike, sterk en mooi karakter, 'opgewek en liefdevol, geestig en lewendig, innig en opreg – daar het u die uitstaande kenmerk in sy wese'." Dr. J.D. Kestell het hom bestempel as 'n "menslike mens" wat so opreg kon saamvoel met sy medemens. Met sy dood het die redaksie van "Die Kerkbode" onder andere van hom getuig (nou in Afrikaans): "Met diepe erns en toewyding het hy vriendelikheid, mensliewendheid en opgeruimdheid gepaar. Hy was eg-menslik en ongekunsteld, met die gevolg dat hy hom besonder bemind gemaak het by sy broeders evangeliedienaars, sowel as by dié wat hy in die evangelie gedien het."

Smit vervolg: "Sy organisasietalent was uitmuntend. Hy was 'n ware sielesoeker en 'n groot vriend van die kind en die jeug. Die Sondagskool was sy liefling en as predikant van Boshof het hy die Bybelklas-beweging onder die jongmense in die O.V.S. begin. Dit was hy wat die eerste tak van die Strewersbeweging op Beaufort-Wes gestig het (1897). Deur sy bemiddeling was Boshof die eerste gemeente in die Vrystaat wat 'n sendeling in die buiteland vir sy rekening gehad het. Hy het die gawe besit om mense in te span en aan die werk te sit en sy besondere takt kon hy met almal saamwerk en wat verstrooi is weer bymekaar bring. Waar hy gewerk het, het die gemeentelewe gebloei.

Die opvolger van ds. Van der Merwe was die merkwaardige kerk- en volksman, genl. ds. Paul H. Roux. Ná die vertrek van ds. Van der Merwe het die kerkraad nie minder nie as sewe beroepe uitgebring. Die sewende is op 7 September 1905 op ds. Paul H. Roux van Senekal in die Vrystaat uitgebring. Hy is ook 'n paar maande vantevore beroep, maar het toe bedank. Dié keer het hy die beroep aangeneem. Tydens die vakature, wat byna 'n jaar geduur het, was die kerkraad gelukkig om die diens te vekry van ds. Conradie van Gideon (die latere NG gemeente Mariental in Suidwes-Afrika. Op Vrydag 3 November 1905 is genl. Ds. Paul Roux en sy gesin hartlik deur die gemeente verwelkom. Ds. H.J.L. du Toit van Richmond het die bevestigingsrede uitgespreek. Behalwe hom het die volgende leraars aan die plegtigheid deelgeneem: di. Gustave Adolphe Maeder van Victoria-Wes (die konsulent, wat in 1907 sy emeritaat aanvaar het), P.A. Roux, J.W.L. Hofmeyr en die eerww. H.D. Kretzen en L. Pienaar asook mnre. Lock en Pegram van die plaaslike Engelse gemeenskap. Na aanleiding van die woorde van Josef aan die farao (Gen. 41:15), toe laasgenoemde hom laat roep het om sy drome uit te lê, het ds. Roux, die indrukwekkende prediker wat hy altyd was, 'n treffende intreepreek gelewer. Dit het berus op drie gedagtes: die verwagting enersyds, die onmag andersyds en die uitkoms van Bo. Die nuwe predikant, wat deur die Anglo-Boereoorlog reeds beroemd geword het, het 'n baie gunstige indruk op die gemeente gemaak en almal kon na afloop van die plegtigheid “dankbaar en blymoedig” huiswaarts keer.

Ds. Roux het 'n hele paar nuwighede ingevoer. Hy was 'n groot kindervriend en die eerste Kinderfees is deur hom in April 1907 georganiseer en is daarna (altans in sy tyd) gereeld gehou. Die eerste gedrukte gemeenteprogram is deur hom aan die begin van 1907 uitgegee. Hy was ook die eerste persoon wat die dankofferkaartjie-stelsel hier ingevoer het, ook in 1907. In sy tyd, en wel die jaar vantevore, is daar vir die eerste keer 'n salaris aan die kassier (£20) uitbetaal. Dit was ook ds. Roux wat in September 1906 vir die eerste maal gesangbordjies in die kerk laat aanbring het. Onder sy leiding het die kerkraad in 1906 daartoe oorgegaan om die kerk met gas te verlig. Hierdie asetileen-ligte was 'n groot verbetering op die ou olielampe wat veral sekere dele van die kerk baie swak verlig het. Dit alles bewys die deeglikheid, organisasietalent en die sin vir gesonde vooruitgang van dié predikant. Met sy koms het die gemeente skuld van sowat £5 385 gehad en was dit nie vir sy alte vroeë siekte en dood nie, sou hy seker die skuld so goed as uitgewis het.

Ds. Roux het baie sterk gevoel vir die opvoeding, veral in die praktiese handwerk- en ambagsrigting van die minderbevoorregte volksgenoot. Aangespoor deur die stigting van 'n paar bloeiende spin-en-weefskole in die Vrystaat deur Emily Hobhouse en ander ná die Anglo-Boereoorlog, het hy hom, ongelukkig sonder veel sukses, beywer vir die stigting van 'n soortgelyke skool op Beaufort-Wes. Daar is selfs op rekening van die kerkraad ses spinwiele aangekoop en 'n onderwyseres aangestel, maar die ondersteuning was so swak – slegs vier leerlinge – dat die hele onderneming gestaak en die skool gesluit moes word. Vir hom en sy ander steunpilaar, diaken P. Martin, was dit 'n groot teleurstelling.

Maar veral was ds. Roux 'n vurige sendingman. Hy was deurdring van die dié waarheid: " 'n Gemeente sal leef namate hy sendingwerk doen." As lid van die Algemene Sendingkommissie het hy hom binne sowel as buite die gemeente vir die sending beywer. Toe daar byvoorbeeld in 1907 en 1908 deur middel van die kruistogte spesiale pogings aangewend is om de sendingfondse te styf, was hy een van die eerste wat sy medewerking aangebied het. Saam met ds. (later prof.) John du Plessis, dr. Andrew Murray en ander het hy ander gemeentes besoek om belangstelling in die sending op te wek en fondse in te samel. So het dr. Murray teen die einde van 1908 'n sendingkonferensie op Beaufort-Wes belê. Ondanks die knaende droogte wat die distrik toe geteister het (in die tydperk van 1948 en 1962, byvoorbeeld, was die distrik meer as 40% van die tyd amptelik 'n droogtegeteisterde gebied), is daar by die Sondagaanddiens nog oor die £100 ingesamel. Dit was op aandrang van ds. Roux dat die kerkraad 'n paar maande daarna die wenslikheid van die aanstelling van 'n eie buitelandse sendeling oorweeg het.

Reeds in 1907 het hy die permanente sendingkommissie uit die kerkraad laat saamstel en in samewerking met die plaaslike sendingvereniging, wat omstreeks 1889 gestig is, het hy uiteindelik die kerkraad beweeg om by wyse van proefneming spesiale geestelik werk onder die skaapherders op die buiteplase te begin (1908). Eers twee jaar later is daarin geslaag om 'n geskikte evangelis, J.J. van Noordwyk, te kry, wat met 'n trapfiets en later 'n motorfiets die skaapwagters en hul gesin op die plase besoek en geestelik bearbei het. Die plaaslike hulpsendingverenigings (Sendingvereniging, Vroue- en Mannesendingbond) het die kerkraad gehelp om die salaris te vind. Hierdie geseënde werk onder plaaswerkers moes ongelukkig met die vertrek van Van Noordwyk in April 1918 gestaak word.

Ds. Roux was toe reeds liggaamlik nie meer baie sterk nie en in die bearbeiding van dié groot en uitgestrekte gemeente, wat eers in 1949 in drie verdeel sou word, het hy hulp dringend nodig gehad. Geordende hulppredikers was indertyd egter baie skaars en die kerkraad was maar te dankbaar om uiteindelik die diens te verkry van die evangelis Eksteen, wat sowat twee jaar lank van begin 1907 tot Oktober 1908 die plaaslike leraar bygestaan het en ook baie geseënde werk onder bruin mense op die plase gedoen het. Ná sy vertrek het die kerkraad geruime tyd vrugteloos gesoek na hulppredikers en eers aan die begin van 1911 het hulle daarin geslaag om – tydens die ernstige siekte en latere dood van ds. Roux – die diens te verseker van ds. C.M. Hofmeyr van Njassaland.

Ds. Roux is meer as een maal deur die Kerk op belangrike sendings uitgestuur. Buiten die kruistogte van 1907 en 1908 het hy ook in opdrag van die Ring van Beaufort 'n drie maande lange herderlike besoek aan Duits-Suidwes gebring waar daar toe nog twee gemeentes van die NG Kerk was: Gibeon (later Mariental en Moria (later Otjiwarongo. Albei gemeentes was toe reeds geruime tyd vakant en die geestelike versorging van die 44-jarige leraar en volksman van Beaufort-Wes het in 'n groot behoefte voorsien.

Sy groot liefde vir die sending het die sterk begeerte by hom laat ontstaan om 'n besoek aan die sendingvelde van die Kerk in Midde-Afrika te bring. Op 6 Junie 1910 het hy van sy kerkraad afskeid geneem en in die geselskap van ds. P.K. Albertyn van Graaff-Reinet na Njassaland vertrek. Dit was op dié reis dat die ongeluk van sy lewe hom getref het, die steek van die gevreesde tsetsevlieg was gevolg waarvan hy in Augustus die gevaarlike slaapsiekte opgedoen het. Vir sy eggenote en gemeente was hierdie treurmare 'n ontsettende skok. Op Mvera is ds. Roux in 'n uiters bedenklike toestand etlike maande lank verpleeg deur ds. Willie Hofmeyr en sy personeel. Van hier het hy hartroerende briewe aan sy gemeente stuur. Die kerkraad besluit in Oktober dat hy hom "verantwoordelik stel vir alle billike onkoste in verband met die betreurde siekte van ds. Roux en benoem die dorpskerkraadslede as 'n kommissie om handelend op te tree en te besluit wie om te stuur om ds. Roux te gaan haal, 'n geneesheer of vriend".

Teen die middel van daardie maand het mev. Roux self na Njassaland vertrek om haar siek eggenoot te gaan verpleeg en, indien moontlik, terug te bring na sy vaderland. Eers teen Kersfees kon sy die terugreis met hom waag. Met sy aankoms op Beaufort-Wes in sy ou gemeente was daar 'n groot skare vriende en belangstellendes om hom op die stasie te kom verwelkom en langs die strate het oral rye mense gestaan. In die pastorie is 'n dankstond gehou en daar was dan ook 'n (tydelike) opflikkering. Maar kort voor lank het dit sterk afgeneem. Dis toe dat ds. Roux besluit het om alle mediese hulp te staak en sy vertroue op die "hemelse Geneesheer" alleen te stel. Aan een van sy vriende het hy geskryf: "Kom ik om, zo kom ik om." Op 8 Junie 1911 is hy dan ook ná 'n smartlike lyding van tien maande oorlede.

Ds. Paul H. Roux se begrafnis is op Sondag 11 Junie 1911 om kwart oor die drie die middag gehou. Uit die verslag in die plaaslike "Courier" en die gedrukte begrafnispamflet blyk dit dat dit 'n indrukwekkende plegtigheid moes gewees het. Die begrafnisstoet het die pastorie reeds om drie-uur verlaat. Vooraan was die draers en die slipdraers, gevolg deur die naasbestaandes, leraars en sendelinge van die NG Kerk, rustende kerkraadslede, die magistraat, lede van die Parlement, afdelingsraad, munisipaliteit, mediese fakulteit, skoolrade, lede van die gemeente, Sondagskoolkinders en ander belangstellendes. Die kerkgebou was veels te klein om die skare van sowat 2 300 te bevat. Die preekstoel, die galerye en die voorste banke was met roufloers bedek. Voor die preekstoel, waar die prediker sowat vyf jaar lank sulke sielsdeursoekende boodskappe gelewer het, het sy lyk in die doodskis gelê. In die roudiens en by die graf het onder andere di. G.J. Hugo (toe van die NG gemeente Colesberg en later die bekende moderator van die NG Kerk), R.D. MacDonald (voorsitter van die Ring van Beaufort) en H.J.L. du Toit (Richmond) treffende huldeblyke gebring aan die ontslapene as " 'n besondere gawe van God aan ons Kerk en volk".

Op 'n spesiale vergadering vier dae ná sy dood neem die kerkraad die volgende besluit (uit die Hollands vertaal): "Die kerkraad wens hiermee te boek te stel sy hoë waardering van die werk vir die gemeente deur haar leraar, ds. Paul H. Roux, en druk hiermee sy baie diepe droefheid uit oor die betreurde afsterwe op Donderdag 8 Junie 1911 van die so opreg geliefde en geëerde dienskneg van die Here … Ons is verstom, maar ons sal ons mond nie oopmaak nie, want die Here het dit gedoen. In hom verloor ons 'n man wat sy volk, sy Kerk en sy Heer innig liefgehad het. 'n Man van grote krag en beslistheid en van veel gebed. 'n Goeie man, vol van die Heilige Gees en die geloof. 'n Man wat vir sy kerkraad en sy gemeente geleef het – en gesterf het. Hy was 'n gawe van God aan ons. Met gebroke hart dank ons die Here inniglik vir sy gawe. Die Here het gegee, en die Here het geneem: die Naam van die Here sy geloofd. Ons sal hom nooit vergeet nie."

'n Paar jaar later is die stoflike oorskot van ds. Roux herbegrawe binne die kerkterrein en 'n gepaste naaldvormige gedenksteen ter ere van hom daar deur die kerkraad laat oprig. Op 10 Julie 1915 is hierdie gedenkteken in die teenwoordigheid van 'n groot skare deur ds. J.D. Kestell onthul. Die in 1918 gestigte dorp en gemeente Paul Roux in die Vrystaat bestendig ook die geseënde nagedagtenis van dié merkwaardige man.

Die orrel wat N.B. van der Westhuizen in 1868 geskenk het, het intussen uitgedien geraak en reeds in September 1910 is daar spesifikasies vir 'n nuwe orrel in die kerkraadsvergadering ter tafel gelê. Op 'n gemeentevergadering van Januarie 1911 is op voorstel van ouderling P.J. Swarts besluit om 'n nuwe orrel te bestel. 'n Orrelkommissie is saamgestel uit ds. C.M. Hofmeyr en die broers C.G. Smith, P.D. de Villiers en die skriba, J.P. Verster. Laasgenoemde het 'n orrel van £1 180 by Cooper & Gill bestel. Die orrellyste van die diakens het byna £380 ingebring. Die siekte en dood van ds. Roux en die daaropvolgende tydperk van herderloosheid en ander omstandighede het meegewerk dat die orrel eers op Vrydagaand 26 Januarie 1912 by geleentheid van die Nagmaalsviering feestelik in gebruik geneem kon word. Dit was nog sowat agt maande voor die koms van ds. Steytler en in "De Kerkbode" van 1 Februarie 1912 gee ds. Maeder 'n interessante verslag hier (uit die Hollands vertaal): "Hierdie gemeente het heerlike feesdae deurgemaak. Reeds op die Vrydag was die dorp baie woelig vanweë 'n menigte lidmate van buite wat vir die Nagmaal dorp toe gekom het. Om agtuur die aand was die kerk stampvol, ook van 'n groot skare wat na die nuwe orrel kom luister het, wat ingewy word deur die konsulent, ds. J.G. Perold, van Victoria-Wes … Die orrelis, mnr. Van der Bent, bewys ook deur al die klassieke stukke wat hy kragtig en melodieus uitvoer, bygestaan deur 'n goed geoefende koor, watter deeglike instrument die heer Cooper gelewer en geïnstalleer het."

Die finale onkoste van die nuwe was het £1 250 en as gesê word dat daar met die inwyding nog £100 verskuldig was, dan blyk dit hoe goed die gemeente saamgewerk het vir die saak. Die kerkraad het die ou orrel dan ook net mooi vir £100 verkoop.

Ná ds. Roux se dood het ds. C.M. Hofmeyr nog ses maande lank waargeneem tot in Januarie 1912 toe die kerkraad eervolle ontslag aan hom gegee en afskeid van hom en sy vrou geneem het. (Hy het daarna agtereenvolgens die gemeente Murraysburg en Standerton bearbei en is in Maart 1930 oorlede.) Gelukkig kon terselfdertyd die diens verseker word van prop. M.L. de Villiers, wat op Saterdag 27 Januarie 1912 hier georden is. Hy het met vrug gearbei tot die koms van ds. Johan George Steytler as vaste predikant in September 1912. Hierdie hulpprediker van Beaufort het in latere jare bekendheid verwerf onder meer deur sy toonsetting van "Die Stem van Suid-Afrika". Die kerkraad het nie minder nie as nege beroepe tydens die vakature uitgebring. Die negende is op ds. Steytler van Hopefield aan die Weskus uitgebring op 15 Julie 1912 en dit het geslaag.

Die 48-jarige dominee was toe nog in die krag van sy jare en die volgende agt jaar sou hy en sy eggenote hul beste kragte aan die gemeente skenk in 'n besonder vrugbare en geseënde bediening. Omtrent sy ontvangs en bevestiging skryf "De Kerkbode" op 19 September 1912 as volg (uit die Hollands vertaal): "Die dae 4 en 5 September was blye dae gewees vir die gemeente Benbsp;180 by Cooper aufort-Wes. Immers kon sy toe in haar midde 'n nuwe herder en leraar verwelkom. Ds. Steytler en sy gesin het aangekom op Woensdag 4 September. Die konsulent, die besoekende leraars en die kerkraadslede het hulle amptelik by die stasie gaan ontmoet in 'n aantal motorkarre. Die gemeente, wat in groot getalle opgekom het, het hulle ingewag by die pastorie. Hier is aan ds. Steytler 'n hartlike welkomsadres voorgelees namens die Kerkraad en namens die Sondagskoolkinders, wat hom ook 'n welkomslied toegesing het. Op beide het die leraar met gepaste woorde geantwoord. Nadat die leraars saam die middagmaal in die pastorie geniet het, wat onder toesig van die susters van die gemeente van 'n goeie voorraad van allerlei eetgoed voorsien is, maak die gemeente in die namiddag by geleentheid van 'n onthaal kennis met haar leraar en sy eggenote."

Die volgende dag het die plegtige bevestiging plaasgevind, waaraan die volgende leraars deelgeneem het: di. J.G. Perold (konsulent, Victoria-Wes), Hugo (Colesberg), Hofmeyr (Murraysburg), Daneel (Fraserburg), Pienaar (Merweville) en eerww. Barnard en Tyndale van onderskeidelik die plaaslike sending- en Wesleyaanse gemeente. Eers die volgende Sondag het ds. Steytler sy intreepreek gelewer. Dit alles het die gemeente groot genoeë verskaf en "een ieder ging naar huis met dankbaar hart en met een zeer aangename indruk van den nieuwen leraar en zyn gade".

Ná die staatkundige vereniging van die verskillende kolonies en state van Suid-Afrika met uniewording in 1910, is daar ook pogings in die werk gestel om die verskillende NG Kerke in die vier provinsies te verenig onder een bestuur. 'n Wetsontwerp met dié strekking is deur die Unieparelement geloods, maar toe tweederdes van die kerkrade in die Unie en elders in Suider-Afrika nie ten gunste van dié saak was nie, het die hele aangeleentheid deur die mat geval. Die kerkraad van Beaufort-Wes was wel ten gunste van die voorstel van vereniging en het in April 1912 as volg besluit: "De kerkeraad erkent de leiding van de hier in de stappen reeds genomen tot hereniging van onze Ned. Geref. Kerk in Zuid-Afrika en verklaart zich mits deze ten gunste van de voorgestelde vereniging."

Ná die stigting van die Sendingvereniging omstreeks 1889 het dié liggaam 'n Christelike vergadersaal, later ook die lokaal vir die "Armen School", gebou wat bekendgestaan het as die Ou Sendingsaal en eers in die vroeë 1940's deur die kerkraad vir £850 verkoop is. Die gebou was geleë by Donkinstraat 114. Dit was die oudste Christelike vergadersaal van die NG Kerk op Beaufort-Wes en hierin het verskillende sending- en ander Christelike verenigings hul vergaderings gehou. In Maart 1909 het die kerkraad ten gunste van die bou van 'n "Jongelieden Zaal" besluit. Genl. ds. Roux, dr. A.M. Neethling en ander lede van die toe bloeiende Christelike Jongeliedevereniging (C.J.V.) het die saak baie sterk bepleit. Dis egter telkens uitgestel en eers met die koms van ds. Steytler in September 1912 is 'n boukommissie aangestel waarin, behalwe die leraar, die broers P.D. de Villiers, J.A. Louw, A.T. Theron en C.G. Smith gedien het. Hierdie kommissie het die bou van 'n saal teen £3 500 aanbeveel, maar aangesien die distrik hom destyds in so 'n benaderde toestand weens die droogte bevind het, is dit weereens uitgestel. Met geld wat die kerkraad geleen het, is toe die volgende jaar gebou en teen Desember 1913 is die eerste eintlike kerksaal van die gemeente voltooi vir die som van £3 857, meublement ingesluit, waarvan ruim nog £6 600 verskuldig was.

Een van die eerste funksies in dié saal was die viering van die silwerbruilof van ds. en mev. Steytler in Desember 1913. In Oktober die volgende jaar is 'n blommetentoonstelling daarin gehou. In dieselfde tyd is 'n ystertraliewerk rondom die kerksaal gebou. Dié saal is vandag nog in gebruik, een van die duursame monumente van ds. Steytler in dié gemeente.

Teen 1918 het die plaaslike spoorwegstasie elektriese lig gehad. Daar was sprake dat die dorpsposkantoor elektriese met eersgenoemde verbind sou word en ds. Steytler het hom baie beywer om in so 'n geval elektriese lig vir die kerkgebou van die poskantoor te verkry. Die Eerste Wêreldoorlog was toe nog aan die gang en weens die hoë koste en skaarste van materiaal moes die owerheid afsien van die plan om krag na die poskantoor aan te lê. Die kerkraad moes toe maar wag op normale tye. Ná die oorlog, en wel in 1921, het die dorp toe 'n elektriese ligstelsel gekry en in April daardie jaar het die kerkraad op aanbeveling van ouderling J.P. Pienaar besluit om elektriese ligte in die kerk, saal, koshuis, pastorie en kostershuis te plaas. Benewens broer Pienaar het die broers A.C. Koch en J.H.E. Vivier hul baie hiervoor beywer. Die hele onderneming het iets oor die £400 gekos en is reeds in Junie 1921 voltooi. In Oktober die volgende jaar is ook die orrel van 'n nuwerwetse blaastoestel voorsien en het die ou orreldrukker van die toneel verdwyn. Dit was vanselfsprekend 'n groot verbetering op die asetileenligte uit ds. Roux se tyd.

Die kerktoring het mettertyd 'n wye en diep bars vertoon en in 'n brief in Mei 1919 het die stadsraad die kerkraad op die lewensgevaarlikheid daarvan gewys. Op advies van die argitek Vixeboxe en ander het die kerkraad toe op voorstel van broers W. Scheun en H.P. Eybers besluit om 'n deel van die toring te laat afbreek en herbou. Aan 'n toringkommissie is die uitvoering opgedra en teen Oktober was die werk voltooi en het die kommissie volmag gekry om alle materiaal wat van die toringbou oorgebly het, per openbare veiling te verkoop. Dié bouwerk het die kerkkas sowat £1 000 gekos, 'n aardige bedrag as in ag geneem word dat die pastorie in 1904 vir £2 000 verseker is.

Die onthulling van die Paul Roux-gedenkteken langs die kerk was vir 30 Oktober 1914 bepaal, maar moes uitgestel word weens die oorlog en kon eers in Julie die volgende jaar plaasvind. Diep onder die indruk van die erns van die wêreldtoestand, is op voorstel van ds. Steytler die Dingaansfees van 1914 afgesonder as 'n dag van verootmoediging en gebed. Anders as in die Tweede Wêreldoorlog, was daar tydens die Eerste Wêreldoorlog geen prysbeheer nie; daarom maak die kerkraadsnotules melding van geldskaarste en tekorte in die kerkkas, wat vererger is deur die baie aansoeke om plaaslike armeversorging. Die oorlogstoestande was ook verantwoordelik vir die vertraging van die kerkraad se planne vir die stigting van 'n koshuis vir behoeftige leerlinge asook die elektriese verligting van die dorp en daarmee saam ook die kerklike geboue. Om alles te kroon, breek die rampspoedige griep-epidemie in Oktober 1918 uit en baie slagoffers moes grafwaarts gedra word. In dié donker tyd was ds. Steytler en sy vrou 'n toring van lig en krag in die gemeente en het byvoorbeeld in Julie 1919 sowat £400 in die gemeente gekollekteer vir die "Griep Weezen Fonds".

Met die koms van ds. Steytler het daar nog 'n kerkbouskuld van 'n paar duisend pond bestaan. Dié syfer is verder aansienlik opgeskuif deur die aankoop van die nuwe orrel in 1912 (£1 180), die bou van 'n kerksaal in 1913 (£3 857), die herbou van die kerktoring in 1919 (£986), die elektrieseligstelsel vir die kerklike geboue in 1921 (£400), en ander uitgawes. Teen 1919 was die kerkskuld ver oor die £6 000. Daarbenewens het die oorlogstoestand jaarlikse tekorte in die kerkkas meegebring; meer as £400, byvoorbeeld, in 1916. Die salarisse van kerklike beamptes moes met 10 persent besnoei word in daardie jaar. Spesiale pogings is aangewend om die fondse te styf, veral ter vermindering van die groot kerkskuld. Hieraan het ds. Steytler daadwerklik meegehelp. Behalwe die uitdeel van sowat 2 000 bussies aan die bewoners van die verafgeleë geplase om hulle erediens-kollektes daarin te gooi (op die Sondae dat hulle nie by die kerk kon uitkom nie, om dit dan met Nagmaal kerk toe te bring, het ds. Steytler in 1917, vergesel van een of meer wykskerkraadslede in 'n gehuurde motor die gemeente van huis tot huis deurgegaan om vir die kerkskuld te kollekteer. Hierdeur is die skuld met sowat £1 200 verminder. Die gewone dankoffer-insameling van daardie jaar het die rekordbedrag van £848 ingebring, hoewel net 671 van 1 171 lidmate bygedra het. Dat die kerkraad die dienste van ds. Steytler op prys gestel het, blyk uit die notule van 30 November 1918: "Ouderling Smith spreekt een woord over de diensten door de leraar aan de gemeente bewezen met de collecte voor de kerkschuld en tydens de epidemie van de Spaansche influenza en stelt voor dat hem de som van £50 gegeven worde as blyk van waardering zyner diensten."

Die geldelike staat van die gemeente sou egter eers tydens die dienstyd van ds. Steytler se opvolger, ds. Johannes Rabie, werklik verbeter. Die dankofferkaartjies, indertyd deur ds. Paul Roux begin, moes in 1919 plek maak vir kollekteboekies, maar is twee jaar later daarna teruggebring. In 1919 is vir die eerste keer gebruik gemaak van skeurbladboekies ten einde behoorlik boek te hou van die geld wat kerkraadslede ontvang. Hierin is duidelik die presiese hand van ds. Steytler, wat orde in alles wou sien.

Ds. Steytler het hom uit die staanspoor beywer vir die meer intensiewe bearbeiding van die gemeente. Hy was 'n pastoor in die ware sin van die woord en iemand met verbasende werkkrag. Op sy aandrang het die kerkraad reeds enkele maande ná sy bevestiging (Februarie 1913) besluit om voortaan gereeld buitedienste te hou: jaarliks op Juriesfontein (Nieuwveld 3) en tweejaarliks op Hendrikskraal (Ghoup 4), Esterville (Nieuwveld 2), Putfontein en Vlakfontein (Ghoup 3). Op 'n volgende vergadering getuig die leraar van die goeie bywoning van hierdie dienste en ander bidure in die buitewyke. Om dit vir hom makliker te maak om hierdie buitewyke te besoek en te bearbei, het die kerkraad in Mei 1913 die kwessie van die aankoop van 'n vervoermiddel ernstig oorweeg. Een voorstel was ten gunste van die aanskaf van 'n kar en perde vir sowat £100 en die ander vir dié van 'n "motor car". Toe die stemme staak, het die lot ten gunste van die ou boere-vervoermiddel beslis. Drie jaar later is daar weer ernstig gedink aan die koop van 'n motor vir gemeentelike bediening, maar die swaar tye vanweë die wêreldoorlog laat die kerkraad vir die onkoste terugdeins.

Dit was toe reeds duidelik dat die groot en uitgestrekte gemeente bo die vuurmaakplek van 'n enkele leraar is. Op sterk aandrang van die Ring het die kerkraad in Julie 1918 besluit om 'n hulpprediker aan te stel, maar eers in die volgende jaar Junie kon die kerkraad prop. A.B. Wessels as hulpprediker verwelkom. Prop. Wessels, later van onder meer leraar van Merweville en konsulent van Beaufort-Wes, het ná 'n kort dienstyd van enkele maande reeds in November daardie jaar vertrek.

Nou word dit vir ds. Steytler duidelik dat die oplossing vir die gemeentelike bediening nie 'n hulpprediker nie, maar 'n medeleraar sou wees. Hy het alles in sy vermoë gedoen om die kerkraad en die gemeente in hierdie rigting op te voed. Op 'n gemeentevergadering in Julie 1920 is dan ook met meerderheid van stemme besluit ten gunste van die wenslikheid van die beroeping van 'n tweede predikant en laat die saak in die hande van die kerkraad. 'n Baie sterk minderheid het teen hierdie beginsel gestem en baie jare sou hierna verloop voor 'n tweede of medeleraar beroep sou word.

Die onderwys en opvoeding ds. Steytler sy lewe lank na aan die hart gelê. Hy was egter veral 'n sendingman en as sodanig 'n waardige opvolger van die sendingliewende ds. Roux. Onder sy leiding het die kerkraad so vroeg as September 1913 besluit om ds. Colin Murray van Mlandastasie, Njassaland, al 'n sending in die heidenveld vir die rekening van Beaufort-Wes se gemeente te neem. Eers is net 'n gedeelte, maar sedert 1919 die volle salaris van £285 van ds. Murray betaal. Die eerste eintlike sendingfees is deur ds. Steytler in Julie 1914 georganiseer en sedertdien is gereelde jaarlikse sendingbasaars en -feeste gehou, veral vir die salaris van die sendeling in die buiteland se salaris waarvoor die gemeente verantwoordelik was. So is daar in die boekjaar wat op 30 Julie 1915 geëindig het, die mooi som van £627 uitbetaal, asook £295 voor die binnelandse sendeling, soos die armesorg toe nog genoem is.

Teen die middel van 1920 het ds. Steytler 'n beroep na die gemeente Piketberg ontvang en aangeneem. Op Sondag 1 Augustus het hy afskeid geneem met 'n troosvolle laaste boodskap na aanleiding van Deut. 33:27 ("Statebybel"): " De eeuwige God zij u een woning, en van onder eeuwige armen; en Hij verdrijve den vijand voor uw aangezicht, en zegge: Verdelg!" Veertien dae later het die volgende treffende berig in "De Kerkbode" verskyn (uit die Hollands vertaal): "Byna agt jaar was ds. Steytler leraar van dié gemeente. Veel, baie veel het hy in die tyd vir ons gedoen, ook sware tye met ons deurgemaak. Om maar slegs een te noem, die donker Oktobermaand 1918, toe die groep oor ons heengaan. Hoe het hy en mev. Steytler ons siekes besoek en verpleeg, die dooies begrawe, die bedroefdes getroos! Nooit het hulle aan die gevaar vir hul eie lewe gedink nie. Ja, waarlik, hulle was onder ons soos dienendes en nie om gedien te word nie. Die pastorie was vir ons altyd 'n oop huis … In die kerkraadsvergaderings was daar altyd liefde, al was daar ook klein verskille. Nie alleen was die prediking van ds. Steytler vir ons tot seën nie, maar ook sy lewe onder ons was 'n getuienis vir sy Meester."

Van die moedergemeente Beaufort-Wes is, buiten twee gemeentes op die dorp in 1949, vier aanliggende gemeentes in die geheel afgestig, naamlik Prins Albert, Victoria-Wes, Fraserburg en Carnarvon. Van laasgenoemde is afgestig: Prieska, Williston, Kenhardt, Upington (nie-amptelik omdat die dorp buite die Kaapkolonie geval het en dus streng gesproke nie afgestig kon word nie, maar liewer net gestig is) en gedeeltes van Vosburg, Loxton (aan wie Beaufort-Wes 'n aansienlike getal plase afgestaan het) en Brandvlei. Merweville is in 1904 uit gedeeltes van Beaufort, Laingsburg, Prins Albert en Sutherland afgestig. Beaufort-Wes het ook 31 plase afgestaan aan Rietbron, geleë op die oop Karoovlakte op pad Willowmore toe, van wie die gemeente amptelik afgestig is; dus nog 'n gedeeltelike afstigting. Ook aan Murraysburg moes Beaufort plase afstaan. Dogtergemeentes wat dus ten volle uit Beaufort afgestig is, is Prins Albert, Victoria-Wes, Fraserburg en Carnarvon, Gamka-Oos en Gamkavallei en gedeeltelik Loxton, Merweville, Rietbron en Murraysburg.

Dit het net 'n paar keer in die geskiedenis van die NG Kerk gebeur dat meer as een dogtergemeente tegelykertyd van 'n moedergemeente afgestig het. Die vroegste voorbeeld van tweelingdogtergemeentes was in 1906 toe die NG gemeente op Piketberg te groot en uitgestrek geraak en Aurora en Redelinghuys amper saam afgestig het: Aurora op 25 April en Redelinghuys op 26 April. Nog ’n voorbeeld van twee dogters wat ’n dag of wat uitmekaar afgestig het, was Boksburg-Oos (21 Maart 1946) en Boksburg-Wes (23 Maart 1946) van die NG gemeente Boksburg-Noord, wat omstreeks 2010 weer by Boksburg-Oos ingelyf is.

Die eerste en enigste maal dat drie gemeentes tegelykertyd van ’n moedergemeente afgestig het, was op 22 Junie 1950 op Uitenhage toe die indertydse 133 jaar oue NG gemeente Uitenhage in nie minder nie as vier dele verdeel is met die afstigting van die rekordgetal van drie dogtergemeentes: Uitenhage-Noord, Uitenhage-Oos en Uitenhage-De Mist. Dit is verder noemenswaardig dat die drie pasgebore dogters elkeen een van die drie leraars van die ou moedergemeente beroep het en al drie die beroep aanvaar het. Die moedergemeente was hierna vyf maande lank vakant tot twee medeleraars gelyktydig op 24 Februarie 1951 bevestig is.

In Durban het die NG gemeente Durban, wat vandag (2012) net in naam bestaan met skaars 30 lidmate, ook ’n tweeling afgestaan het. Die gemeente is eers in 1913 gestig, ’n volle 78 jaar nadat Durban amptelik as dorp verklaar is, maar danksy die Pakt-regering se beleid om verarmde Afrikaners in Natal te vestig, veral as spoorwegamptenare, het die gemeente van die 1930’s af telkens onhanteerbaar groot geword. In 1940 stig Noordkus af, in Julie 1941 Durban-Suid en in Desember 1941 Durban-Wes. Durban se tweeling is Berea en Port Natal, wat op 18 Julie 1945 saam die lewenslig aanskou het, maar toe albei op 15 Maart 1992 saamgesmelt het met Glenwood, maar waarvan Berea in 1997 weer afgestig het. Vier jaar later, op 2 November 1949, stig ook ’n tweeling in Pietermaritzburg af: Pietermaritzburg-Suid, deels van die ou moedergemeente Pietermaritzburg en deels van Pietermaritzburg-Wes, en Pietermaritzburg-Noord, afgestig van laasgenoemde, wat op sy beurt vroeg in die 21ste eeu by die Noord-gemeente ingelyf is.

Die NG gemeente Gamka-Oos en Gamkavallei is gelyktydig op 22 Junie 1949 van die ou moedergemeente afgestig. Daar was 'n pastorie en 'n saaltjie waar nouliks 'n kwart van die gemeente se lidmate gehuisves kon word. Tog het die geesdrif destyds so hoog geloop dat nog dieselfde dag van die stigting die eerste kerkraadsvergadering gehou is. Onder andere sou 'n sterk uitvoerende komitee onder leiding van J.P. Coetzee saam met die konsulent, ds. J.C. du Plessis, die leiding neem. Verder word eerw. H.P. van der Merwe gevra om saam met di. J.C. du Plessis en J. Weideman as tydelike prediker op te tree. Op 18 Julie daardie jaar word besluit om die saaltjie te vergroot om 400 mense te bevat, geldelike verpligtinge geniet aandag en 'n boufonds word in die lewe geroep.

Ds. H.J. Strauss van Daniëlskuil het die beroep na die nuwe gemeente aangeneem en kom reeds op 9 Desember in die stigtingsjaar hier aan. Binne vier maande is meer as £600 ingesamel en die nodige uitrusting aangekoop. Gedurende 1950 stroom die bydraes in en nuwe geriewe word aangebring. Die vergrote saal beantwoord uitstekend aan sy doel en heel spoedig neem die gemeente sy eie Minshall-orrel in ontvangs. Vir hardhorendes skaf die gemeente 'n gehoortoestel aan en die gemeente se koor, onder leiding van mev. S. Wessels, neem sy plek in op die vergrote verhoog. Die eerste voltydse orreliste was me. A. Stals. 'n Eie kerkkantoor word ingerig om die werk van die eerste skriba-kassier, mnr. A. du Preez, te vergemaklik. Lidmate ondersteun die stelsel van wyksfunksies goed en saam met die dankoffers word sowat £400 ingesamel. Die gemeente kon al sy verpligtinge nakom, die boufonds groei en £150 word aangewend om die groot sending-tekort te help uitwis. Al die geseënde pogings laat die kerkraad besluit om ernstige aandag aan die bou van die gemeente se kerkgebou te gee.

Die gemeente handhaaf sy goeie werk in 1951, die leraar bearbei die lidmate sistematies, siekes en behoeftiges word versorg en die bywoning van die eredienste is goed. Dit was 'n jaar van buitengewone hoë wolpryse en die vrygewigheid van die boeregemeenskap neem toe. Vroeg reeds word besluit om 'n spesiale poging met die insameling van fondse aan te wend en die kerkraad besluit op 27 April 1951 om 'n kerk te bou. Die ontwerp van dié moderne siersteengebou is toevertrou aan die argitek wat tussen 1907 en 1959 vir meer as 80 ander, meesal NG kerkgeboue verantwoordelik was, naamlik Wynand Louw van die Paarl. Gamka-Oos is dan ook een van sy laaste kerkgeboue.

Die NG gemeente Gamkavallei is op 22 Junie 1949 saam met NG gemeente Gamka-Oos van die moedergemeente afgestig. Die gemeente is vernoem na die Gamkarivier wat die skeiding tussen die gemeente en die moedergemeente is. Gamka beteken leeu.

Die kerkraad se eerste beroep is suksesvol uitgebring op ds. J.A.C. Weideman van die moedergemeente. Die ouderlinge van die eerste kerkraad was: eerw.. J.M.N. Breedt, E.A. Marais, J.H. Botha, J.P. van der Merwe, J.J. le Roux, J.A. Botes, C.W.A. van Zyl, J.L. Pienaar; en die diakens: G.A.V. Schreuder, J.P. du Preez, W.B. Brand, J.W. van Eck, A.I.P. van Rooyen, J.H.H. Vivier, L.D. Pienaar, C.J. Hattingh, A.G. Bedzuidenhout, H.P. Jooste en A. Esterhuizen. Die gemeente se eerste koster was E.A. Marais en na hom L.S. Koker. Die eerste skriba-kassier was G.A.V. Schreuder. As deeltydse orreliste het waargeneem Elsabe Schreuder, Nellie Olivier, mev. L. van der Merwe, mev. Louw en mev. Van Niekerk.

Die eredienste is aanvanklik waargeneem in die gebou van die Instituutsaal van die Suid-Afrikaanse Spoorweë, wat dit teen ’n verminderde tarief aan die gemeente verhuur het. Vir begrafnisse en huwelike is die moederkerk nog gebruik. Die kerkraad het ’n stuk grond in Hillside, die woonbuurt wes van die stasie en spoorlyn wat die kern van Gamkavallei vorm, teen ’n nominale bedrag van die Spoorweë aangekoop. Op hierdie terrein is eers ’n pastorie gebou en kort daarna begin met ’n sierlike kerkgebou. Ds. J.A.C. Weideman het die hoeksteen op 22 Junie 1951, die gemeente se tweede herdenking, gelê. Die moderne toringkerkgebou is van die fondament tot by die weerhaan van sierstene gebou. Die koste van die gebou, orrel en ander bykomstighede was altesaam £24 000.

Kort ná Gamkavallei se stigting is vyf wyksbidure in die distrik begin, wat deur kerkraadslede of ander lidmate gelei is. Destyds is gereeld buitedienste gehou op Letjesbosch, Amospoortjie, Jagerskraal, Middelwater, Hottentotsrivier, Boesmanskop en Brandewynsgat. Die dorpslidmate was net die Spoorweggemeenskap van Hillside, terwyl die distrikslidmate almal was tussen die Meiringspoortpad en die Nuweveldsberge. Aanvanklik was daar twee Sondagskole: op die dorp en op Letjesbosch met 224 kinders en 22 onderwysers (in 1952).

Die gemeente het in die eerste jaar ’n argief begin wat al die interessante persoonlike gelukwensings wat lidmate aan die gemeente geskryf het met sy eerste verjaardag. In die argief was ook ’n rolletjie klankdraad waarop al die verrigtinge van die hoeksteenlegging opgeneem is.

As spoorweggemeente was Gamkavallei se lot altyd ineengeweef met dié van die Spoorweë. Ná 1994 het die daaropvolgende veranderinge in die demografiese samestelling van Spoornet se werkerskorps, het Gamkavallei gekrimp tot net 188 belydende lidmate en 60 dooplidmate in 2012. In 1973 was hier 'n volle 660 belydende lidmate en 472 dooplidmate. Gamka-Oos, daarenteen, het die moedergemeente se lidmaattal (514 belydende lidmate en 119 dooplidmate in 2012) verbygesteek om in daardie jaar die grootste NG gemeente op die dorp en trouens die grootste van al Beaufort-Wes se dogters te word met 612 belydende lidmate en 192 dooplidmate.

Met die viering van die gemeente se 125ste bestaansjaar in 1945 het mev. Tibbie Steyn, weduwee van die laaste president van die Oranje-Vrystaat, pres. M.T. Steyn, 'n spesiale boodskap vir die gemeente se Gedenkboek geskryf:
As kleinkind van ds. Colin Fraser, sr., en in herinnering aan die aangename besoeke van my kinderjare in die groot familiekring daar deurgebring, verheug dit my dat ek ook 'n paar woorde vir die Feesalbum van die gemeente Beaufort-Wes kan skrywe. Wat 'n voorreg om nog steeds terug te mag dink aan die bediening van Gods Woord, wat ons Boerevolk destyds tot sulke treffende feesdae opgeroep het. Ons Boerenasie was groot in sy eenvoud, gasvryheid en godsdiens.

Van harte wens ek die gemeente Beaufort-Wes geluk met die viering van sy honderd-vyf-en-twintigste jubileum, en saam met die gemeente hef ek my oë op na die berge vanwaar ons hulp kom. Ons kan nie anders as met beklemde gemoed die tydgees gadeslaan nie. Dit dreig om Gods Woord en godsdiens uit ons volkslewe te verdring. Mag die gelowige gebede ook in hierdie dae kragtig wees, sodat "Hy weer Sy wette in ons verstand sal gee en dit op ons harte sal skrywe".

Onze Rust,
18 Julie 1944

Wat vandag die Verenigende Gereformeerde gemeente Beaufort-Wes is, het uit die sendingwerk ontstaan wat hier in die jaar 1818 begin het. Die eerste lede van die sendingwerkkring is op 20 September 1820 aangeneem en die eerste kind is op 19 Januarie 1841 gedoop. Die werk is deur ds. John Taylor, eerste leraar van die moedergemeente, begin. Hy was eers 'n sendeling van die Londense Sendinggenootskap. Die blanke kerkraad het die werk voortgesit tot in 1860 toe eerw. Carel Matthy as werker aangestel is en twee jaar lank die werk gedoen het. Op 21 April 1862 is die gemeente deur eerw. Paul Teske, met 'n kerkraad van een ouderling en twee diakens en 87 lidmate, gestig. Op 28 Junie die volgende jaar is eerw. Teske deur ds. W.A. Krige van Prins Albert, die konsulent van die moerdergemeente, georden omdat ds. Colin Fraser, die tweede leraar van die moedergemeente, op 12 Januarie 1863 afgetree het, maar sy opvolger, ds. Albert Zinn, eers op 20 Augustus 1864 hier bevestig is. Eerw. Teske het die werk in 'n klein "oefeningshuis" met 'n skuld van £200 daarop, begin. Dadelik het hy pogings aangewend om die gebou te vergroot, daardeur het die skuld egter toegeneem tot £400.

In 1869 het die plaaslike dam weggespoel en is die kerkgebou meegeneem deur die water. Al wat agtergebly het, was die skuld van £400. In 1871 is daar 'n ander stuk grond met die gebou daarop gekoop vir £500 wat moes dien as pastorie. Op hierdie grond is later die kerk, wat tans 'n museum is en op die blok langs die moederkerk geleë is, gebou. Hoeveel die kerk gekos het en wanneer dit ingewy is, word nie genoem in die kerkraadsnotules nie. Die preekstoel, wat die leraar self uit gips gemaak het, is vandag mog in die museum te sien. Ná 32 jaar van troue arbeid, navolgenswaardige voorbeeld en veel seën vir die gemeente is hy in die amp oorlede. In 1897 is hy deur eerw. R.D. Kretzen opgevolg, wat hier gearbei het tot in 1904, toe hy deur eerw. A.H. Barnard, die vader van die hartpionier dr. Christiaan Barnard, vervang is. Ná sy dood is dr. Barnard se as in die tuin van die eertydse sendingpastorie begrawe, wat nou 'n museum is, tesame met die aanliggende ou stadshuis op die hoek van Donkin- en Kerkstraat. Deur die uitgebreide arbeid onder die bruin bevolking op die plase was dit nodig om eerw. F.B. Bastiaanse aan te stel as tweede leraar in 1922.

Toe die lidmate van die Sendingkerk mettertyd te veel geword het vir een gemeente, is Beaufort-Wes-Oos in 1960 afgestig. In 1995 het die oorspronklike gemeente 904 lidmate gehad en die Oos-gemeente 2 500. 'n Gemeente van die destydse NG Kerk in Afrika (vir swart lidmate) is in 1969 gestig. Vandag is al drie dié gemeentes deel van die Verenigende Gereformeerde Kerk.

In 2009 het die kerkraad geld begin insamel om die kerkgebou te restoureer met die ook op die gemeente se 200-jarige bestaan in 2020. R1,3 miljoen is begroot vir dié projek, wat in 2015 begin het, waartydens die hele kerk van bo tot onder geverf word en die nodige herstelwerk aan die toring, gebou en loodglasvensters gedoen word. As deel van die geldinsameling het die gemeente, wat nou (2015) net een leraarsamp het, ook ’n pastorie verkoop. Die restourasie sou na verwagting einde Oktober 2015 voltooi word.






</doc>
<doc id="62968" url="https://af.wikipedia.org/wiki?curid=62968" title="Christendom in Pole">
Christendom in Pole

Pole is 'n land met 'n sterk Christelike karakter. Tans is meer as 80 persent van die totale bevolking praktiserende Katolieke. Die Rooms-Katolieke Kerk se sterk posisie is deur die land se geskiedenis bevorder - in tye van onderdrukking, toe Pole nie meer as selfstandige staat bestaan het nie (tussen 1795 en 1918), of deur Sowjet-Rusland oorheers is (tussen 1945 en 1989), was dit 'n belangrike bron van nasionale identiteit en 'n simbool van verset teen die onderdrukkers.

Die kerk se maatskaplike en politieke invloed het in 1978 'n hoogtepunt bereik met die verkiesing van die Poolse kardinaal Karol Wojtyła as pous Johannes Paulus II. Hy was die eerste pous in meer as 400 jaar wat geen boorling van Italië was nie - en het die magshebbers in Warskou in verleentheid gebring omdat hy nie geskroom het om ope kritiek op die kommunistiese bewind in Pole te lewer nie. Sy pontifikaat word deur baie politieke ontleders as 'n beslissende faktor by die omverwerping van die kommunistiese stelsel in Oos-Europa beskou.

Die Rooms-Katolieke Kerk ("Kościół katolicki") se invloed in Pole strek terug na die kerstening van die land in 966. In teenstelling met sy huidige oorheersende posisie het dit eeue lank naas ander sterk Christelike kerke, veral die Oosters-Ortodokse Kerk ("Kościół prawosławny"), bestaan. As 'n grensland tussen Westerse en Oosterse Christendom is Pole se Christelike geskiedenis deur albei gelowe geskryf.

Met die Unie van Brest het die Poolse Ortodokse kerkhiërargie in 1596 van die Oosters-Ortodokse Kerk afgesplits en hom aan die gesag van die pous in Rome onderwerp. Dit sou voortaan as die Geünieerde ("Kościół unicki") of Grieks-Katolieke Kerk ("Kościół Greko-katolicki") bekend staan. Ongeag die nuwe kerkdoktrines het die Geünieerde Kerk sy tradisionele Oosterse rites, praktyke en liturgiese taal bewaar.

Ná die Tweede Wêreldoorlog is die Poolse staatsgebied weswaarts verskuif, en groot dele van Oos-Pole met sy Ortodokse en Grieks-Katolieke bevolking het onder Russiese bewind gekom. Alhoewel aanhangers van die Pools-Ortodokse Kerk sodoende 'n klein minderheid van minder as twee persent geword het wat in die uiterste ooste en suid-ooste saamgetrek is, vorm hulle nogtans die tweede grootste kerkgemeenskap ná die Rooms-Katolieke Kerk.

Die Ortodokse Kerk se liturgie maak steeds gebruik van Kerk- of Oud-Slawies, terwyl preke - afhangende van die etniese samestelling van 'n kerkgemeente - in Wit-Russies of Oekraïens gehou word. Oosters-Ortodokse kerkgeboue ("cerkwie") kan maklik aan hul uievormige koepels uitgeken word. Die heiligdom in die binneruimte word deur 'n ikonostase van die sentrale kerkskip geskei.

Die aanhangers van die Geünieerde Kerk (0,5 persent van die totale bevolking) is merendeels etniese Oekraïners en Lemke wat as gevolg van etniese verdrywings kort ná die Tweede Wêreldoorlog (sien die artikel oor Bieszczady) oor die hele land verstrooid is. Die argitektuur en binneruimte van geünieerde kerkgeboue, waarna in Pools eweneens as "cerkwie" verwys word, toon baie ooreenkomste met dié van ortodokse kerke.

"Sien die hoofartikel Evangelies-Augsburgse Kerk in Pole"
'n Klein aantal Protestantse kerke bestaan hoofsaaklik in gebiede wat tot die einde van die Tweede Wêreldoorlog deur etniese Duitsers bewoon is, so in Silesië (Suidwes-Pole) en in die vroeëre suidelike Oos-Pruise (Noordoos-Pole). Die persentasie Protestantse Christene in Pole beloop sowat 0,5 persent.

Ná die politieke omwenteling in 1989 het die Rooms-Katolieke Kerk moeite gedoen om baie van die maatskaplike en politieke leemtes te vul wat die Kommunistiese Party gelaat het. So het dit onder meer as morele gesag vir die hele land probeer fungeer en politieke prioriteite begin verander. Sy veldtog teen aborsie, wat sedert 1956 wettig was en as 'n algemeen aanvaarde metode van geboortebeperking en gesinsbeplanning beskou is, het skielik 'n deel van die Poolse politieke agenda geword.

Alhoewel slegs tien persent van die totale bevolking ten gunste van 'n algehele ban op aborsie was, het die Poolse parlement in 1993 'n streng anti-aborsiewetgewing aanvaar. Meer gematigde politici het nogtans daarin geslaag om veranderinge aan die wet aan te bring waarvolgens voorbehoedmiddels aan vroue beskikbaar gestel moes word en vir die eerste keer in die geskiedenis seksopvoeding in Poolse skole aangebied is.

Die kerk het sy invloed ook in die onderwysstelsel laat geld. Die vrywillige godsdienstige onderrig in laerskole, wat in 1990 ingevoer is, het in 1992 verpligtend geword. Tegelykertyd het Poolse geestelikes leemtes in ander Europese lande begin vul. Daarnaas het die kerk ook voorregte in die mediabedryf geniet soos voorkeur-toegang tot elektroniese media.

Omstreeks 1994 het die Rooms-Katolieke Kerk die slagoffer van sy eie suksesse geword. Groot dele van die Poolse publiek was moeg vir die kerk se politieke inmenging. In 1995 het die kerk se tradisionele aartsvyande, die vroeëre kommuniste en huidige Sosiaal-Demokratiese Party, met Aleksander Kwaśniewski as teenkandidaat van die behoudende en soms militant katolieke Lech Wałęsa, 'n oorwinning in die Poolse presidentsverkiesing behaal.

Pole gee graag uitdrukking aan hul godsdienstigheid deur hul deelname aan kerkdienste en die besoek van bedevaartsoorde, maar dit word dikwels ook as 'n vorm van sosiale kontak en ritueel van die alledaagse lewe beskou en weerspieël nie noodsaaklik hul ooreenstemming met kerkdoktrines of kerkbeleid nie.

Terwyl die gesinslewe 'n sentrale rol in ou Slawiese tradisies en die Rooms-Katolieke etiek speel, is die kerk se invloed beperk tot doopsels en kerklike huwelike - in teenstelling met hul eweknieë in ander Europese lande bly min Poolse pare ongetroud. Nogtans is geboortesyfers met 'n gemiddeld van 1,25 kinders per vrou intussen selfs laer as in lande wat in vergelyking met Pole algemeen as meer sekulêre samelewings beskou word, soos byvoorbeeld Duitsland (1,35) of Frankryk (2).

Die gewildheid van religieuse rituele en simbole word sigbaar in Rooms-Katolieke heiligdomme - kerkgeboue wat relikwies van heiliges bewaar en vertoon, of in godsdienstige beelde waaraan wonderdadige krag toegeskryf word. Heiligdomme word dikwels deur bewaarders versorg, privaat persone wat ook na pelgrims omsien. Maria as Moeder van God geniet besondere verering in Pole.


</doc>
<doc id="62973" url="https://af.wikipedia.org/wiki?curid=62973" title="Galeichthys">
Galeichthys

Galeichthys is 'n genus van visse wat aan die familie van seebabers (Ariidae) behoort. Dit is die enigste genus in die subfamilie Galeichthyinae, hierdie genus word verder onderverdeel in vier spesies.




</doc>
<doc id="62989" url="https://af.wikipedia.org/wiki?curid=62989" title="Wits University FC">
Wits University FC

Wits University FC is die sokkerspan van die Universiteit van die Witwatersrand in Johannesburg en is ook bekend onder die naam "Bidvest Wits" (na die hoofborg). Die span speel in die Premier Sokkerliga. "Clever Boys" (soos hulle bynaam lui) speel hulle tuiswedstryde in die Bidvest-stadion, wat 'n kapasiteit van 5 000 toeskouers het. Groter wedstryde word in die Mbombela-stadion in Nelspruit gespeel, wat met 41 000 sitplekke 'n baie groter kapasiteit het.




</doc>
<doc id="62993" url="https://af.wikipedia.org/wiki?curid=62993" title="Diepwater stokvis">
Diepwater stokvis

Die Diepwater stokvis ("Merluccius paradoxus") is 'n vis wat endemies aan Suider-Afrika is. Dit kom voor vanaf Angola tot by Oos-Londen. In Engels staan die vis bekend as die "Deepwater hake".





</doc>
<doc id="62994" url="https://af.wikipedia.org/wiki?curid=62994" title="Klipkop-spierinkie">
Klipkop-spierinkie

Die Klipkop-spierinkie ("Atherinomorus lacunosus") is 'n vis wat in die Indiese-Pasifiese area en aan die ooskus van Afrika vanaf Oman tot by Oos-Londen voorkom. In Engels staan die vis bekend as die "Hardyhead silverside".





</doc>
<doc id="62995" url="https://af.wikipedia.org/wiki?curid=62995" title="Willem Petrus de Villiers">
Willem Petrus de Villiers

Ds. Willem Petrus de Villiers (Paarl, 10 Januarie 1843 - Stellenbosch, 10 April 1908) was 'n predikant in die Nederduitse Gereformeerde Kerk, die grondlegger van die NG gemeente Carnarvon, lid van die Kaapse Wetgewende Vergadering, kampvegter vir Christelike Nasionale Onderwys en taalstryder.

De Villiers was een van die eerste leerlinge aan die Paarlse Gimnasium en een van die eerste studente aan die Kweekskool op Stellenbosch, waarna hy aan die New College in Edinburg, Skotland, gaan studeer het. Op 27 Desember 1867 is hy tot die evangeliebediening toegelaat, maar reeds op 9 Desember daardie jaar het die kerkraad van die NG gemeente Beaufort-Wes hom beroep, wat hy moes bedank omdat dit onwettig was. Op 13 Januarie 1868 is hy vir die tweede maal beroep teen 'n salaris van £350 per jaar, £50 meer as ds. Albert Zinn, sy voorganger, se vergoeding. Hy neem die beroep aan en so word die vakature anderhalf jaar ná sy voorganger se dood gevul.

Die naweek met die ontvangs en bevestiging van ds. De Villiers was 'n heuglike feestyd op Beaufort-Wes, want die orrel is die Vrydagaand, 17 April 1868, ingewy. Die ou serafyn het intussen begin boedel oorgee en 'n nuwe orrel was dringend nodig. Dit was toe dat die ouderling Nicolaas Burgert van der Westhuizen na vore gekom en aangebied het om die nuwe orrel te betaal. Die orrel het reeds in Julie 1867 aangekom, waarna die kerkraad besluit het om dit oorkant die preekstoel op te sit. Die skenker se enigste voorwaarde was dat dit die wettige eiendom van die gemeente moes bly, "zoals zij nu bestaat met dezelfde kerkelijke constitutie en leer". Dié voorwaarde was in die lig van die sware stryd van destyds in die NG Kerk teen die sogenaamde vrysinnigheid van die "liberale" predikante wat gedreig het om die "kerkelijke constitutie en leer" in gedrang te bring.

Die Vrydagaand met die orrelinwyding het die konsulent, ds. Willem Adolph Krige, in 'n stampvol kerk die wydingsrede uitgespreek na aanleiding van Psalm 100:2 ("Statebybel"): "Dient den HEERE met blijdschap, komt voor Zijn aanschijn met vrolijk gezang." J.S. de Villiers, 'n broer van ds. De Villiers en jare lank (1857-1875) orrelis in die Paarlse moedergemeente, het spesiaal Beaufort toe gekom om die nuwe instrument te bespeel en om die geleentheidskoor te lei.

Ds. De Villiers se bevestiging het die Saterdagoggend om halftien plaasgevind. Hier het prof. N.J. Hofmeyr van die Stellenbosse Kweekskool die bevestigingsrede uitgespreek na aanleiding van 2 Korintiërs 5:19 en 20 ("Statebybel"): "Want God was in Christus de wereld met Zichzelven verzoenende, hun zonden hun niet toerekenende; en heeft het woord der verzoening in ons gelegd. Zo zijn wij dan gezanten van Christus wege, alsof God door ons bade; wij bidden van Christus wege: laat u met God verzoenen."

Aan die handeoplegging het deelgeneem: ds. W.A. Krige, prof. Hofmeyr, di. Colin Fraser (emeritus) en E. du Toit (Jacobsdal). Die middag om drieuur het die kort vantevore bevestigde leraar sy intreepreek voor die groot skare gelewer oor die gespierde woorde van die aspostel: "Want ik schaam mij des Evangelies van Christus niet; want het is een kracht Gods tot zaligheid een iegelijk, die gelooft, eerst den Jood, en ook den Griek (Romeine 1:16, Statebybel)." Die aand het prof. Hofmeyr die voorbereidingsdiens gelei en die volgende dag het die gemeente in groot getalle aan die Nagmaalstafel sitplek ingeneem en geluister na die boodskap van ds. Du Toit, 'n boesemvriend van ds. De Villiers. Die Maandagoggend het prof. Hofmeyr nog 'n laaste woord van vermaning tot die vertrekkende gemeentelede gerig. "De Kerkbode" het volledig oor die verrigtinge berig en sluit sy berig af met die wens dat die feesnaweek die gemeente tot seën en vrug sal strek en dat die Here die "goeie saad sal seën wat in dié dae uitgestrooi is".

Toe ds. De Villiers die herderstaf op Beaufort opneem, was hy maar 25 jaar oud en onervare, maar vol moed, krag en geesdrif. Hy het die geestelike en administratiewe werk in die gemeente met ywer en deursettingsvermoë aangepak. Veral het hy groot baanbrekerswerk in verband met die onderwys gedoen. Uit die staanspoor het hy, bygestaan deur die kassier, hom daarvoor beywer om die kerk se geldsake op 'n gesonde voet te kry. Met sukses maak hulle 'n begin om die kerkskuld af te betaal. Vir dié doel is vir die eerste maal in die gemeente se bestaan kerkbasaars gehou en selfs gewyde konserte. Teen Julie 1870 is die kerkskuld verminder tot £300 (gegewe 'n leraarsalaris van £350, waarskynlik sowat R350 000 in hedendaagse geldwaarde) en daarna nog verder afgebring. Jaarliks in Januarie is gereeld verslag aan die gemeente gedoen in verband met die geldelike stand. Die kerkraad kon daartoe oorgaan om die kerkgebou op te knap, die pastorie van 'n broodnodige strooidak te voorsien en ook 'n lykswa aan te skaf (1870). Die kerkraad het in hierdie tyd, soos trouens nog lank daarna, baie las gehad van bankhuurders wat versuim het om hul bankgeld te betaal en waardeur die kerkkas etlike ponde skuld gely het. Ds. De Villiers was vasberade om dié mense die les goed te leer. Daar is eenvoudig besluit om korte mette met hulle te maak en voortaan sou almal die reg verbeur om 'n kerkbank te gebruik as hulle enkele jare agtereenvolgens nie huur betaal het nie. Om verstaanbare redes het dit heelwat verset uitgelok, wat die taak van die bankmeester, C.G. Smith, so bemoeilik het dat hy bedank het weens die vele onaangenaamhede wat dit vir hom veroorsaak het. Die koster, G. Davidtz, is toe gelas om die bankboek oor te neem.

In 1875 is op die ou plaas Schietfontein die dorp en gemeente Carnarvon gestig en kort daarna beroep die dogtergemeente vir ds. De Villiers, wat hom geroepe voel om die lidmate op Schietfontein te gaan help met die bou van 'n kerk, 'n pastorie, 'n nuwe gemeente en 'n nuwe dorp. Hy vra sy demissie by die kerkraad op 5 Julie 1875 aan en kry sy eervolle ontslag op Maandag 16 Augustus 1875. Die vorige dag het hy en die gemeente hartroerend van mekaar afskeid geneem. "Die Gereformeerde Kerkbode" het op 4 September as volg oor die afskeidsplegtigheid berig: 

Op Zondag, 15 Augustus nam Ds. W.P. de Villiers afscheid van deze gemeente; onder welke hij ruim zeven jaren met zegen en vrucht gearbeid heeft. De opkomst was zeer talryk. Zijn Eerw. had tot tekst gekozen 2 Cor. XIII:11 "Voorts broeders, zijt blijde, wordt volmaakt, zijt getroost, zijt eensgezind, leeft in vrede en de God der liefde en des vredes zal met u zijn" - naar aanleiding van welke woorden hij een hartroerende rede hield. Toe de leraar van den kansel gekomen was, werd hem een hartelijke adres voorgelezen door oud-ouderling P.J. Weeber, die hem tevens een beurs overhandigde met £64, Zijn Eerw. betuigde daarvoor zijn warmen dank en zegde dat hij het beroep naar een andere plaats had aangenomen, omdat hij daar een groter arbeidsveld voor hem geopend zag en dat hij zich van God geroepen gevoelde daarheen te gaan. 

Met die afskeid van die Sondagskoolkinders die agtermiddag is aan hom 'n pragtige skryfkis gegee. Die aand het hy weer sy afskeidsboodskap in die sendingkerk van eerw. Teske gegee, toe 'n "fraai servies" hom aangebied is. Maandagmôre het hy van die skool, destyds deur hom gestig en waarvoor hy soveel gedoen het, afskeid geneem. Teen twaalfuur vertrek ds. De Villiers vergesel van 'n menigte inwoners van albei rasse en waens, karre en te voet. Buite op die vlakte het hulle van hom afskeid geneem terwyl, aldus die "Kerkbode"-medewerker, "de leraar zijne tranen met die der gemeente mengde".



</doc>
<doc id="62996" url="https://af.wikipedia.org/wiki?curid=62996" title="Lucius Verus">
Lucius Verus

Lucius Verus (15 Desember 130 – 169) was die 17de Romeinse keiser saam met Markus Aurelius vanaf 161 tot en met sy dood.



</doc>
<doc id="62997" url="https://af.wikipedia.org/wiki?curid=62997" title="Stekelneus-spierinkie">
Stekelneus-spierinkie

Die Stekelneus-spierinkie ("Atherion africanum") is 'n vis wat voorkom in die westelike Indiese Oseaan en aan die ooskus van Afrika van Indië tot by KwaZulu-Natal. In Engels staan die vis bekend as die "Pricklenose silverside".





</doc>
<doc id="62998" url="https://af.wikipedia.org/wiki?curid=62998" title="Kaapse naaldvis">
Kaapse naaldvis

Die Kaapse naaldvis ("Petalichthys capensis") is 'n vis wat endemies is aan Suid-Afrika en kom voor tussen Valsbaai en Durban. In Engels staan die vis as die "Cape needlefish". Die vis kom in skole voor.





</doc>
<doc id="63000" url="https://af.wikipedia.org/wiki?curid=63000" title="Balk-naaldvis">
Balk-naaldvis

Die Balk-naaldvis ("Ablennes hians") is 'n vis wat wêreldwyd voorkom; die Rooisee en aan die ooskus van Afrika van Oman tot by Algoabaai. In Engels staan die vis bekend as die "Barred needlefish".

Die kop en lyf is plat en daar is prominente swart vlekke of strepe op die lyf of op die agterkant van die lyf.





</doc>
<doc id="63003" url="https://af.wikipedia.org/wiki?curid=63003" title="Geelvin-naaldvis">
Geelvin-naaldvis

Die Geelvin-naaldvis ("Strongylura leiura") is 'n vis wat voorkom in die Indiese-Pasifiese area en aan die ooskus van Afrika vanaf die Persiese Golf tot by Durban. In Engels staan die vis bekend as die "Yellowfin needlefish".





</doc>
<doc id="63007" url="https://af.wikipedia.org/wiki?curid=63007" title="Armeense brandewyn">
Armeense brandewyn

Armeense brandewyn is 'n brandewyn van gewaarboorgde oorsprong en hoë gehalte wat in Armenië gestook word. Die term word deur die wet beskerm. In die vroeëre Oosbloklande is na hierdie drank meestal as "Armeense konjak" (Russies: Армянский коньяк, "Armjanski konjak") verwys. Aangesien "konjak" intussen wêreldwyd as handelsnaam vir brandewyn uit die Franse Cognac-streek beskerm word, het die term brandewyn vir die Armeense produk gebruiklik geword.

Die stook van Armeense brandewyn word deur die Armeense regering streng beheer. 'n Wet bepaal van watter Armeense druiwesoorte die brandewyn gestook mag word. Tans sluit hierdie wyne Rkatsiteli, Mskhali, Garan Dmak, Kangu en Voskehat in.

Wynmakery het net soos die stook van brandewyn 'n lang tradisie in Armenië. Volgens geskiedkundiges strek die geskiedenis van wynbou in die land meer as 3 000 jaar terug. Die droë en warm klimaat, die vrugbare grond in die Ararat-vallei met baie voedingstowwe en die sagte water uit die plaaslike berggebiede is uiters geskik vir 'n produk van hoë gehalte.

Brandewyn word al sedert die middel van die 19de eeu in Armenië gedistilleer. In 1887 is met die industriële stook van die drank begin toe Nerses Tairjan die "Yerevan Brandy Company" in Jerewan gestig en die wyn- en brandewynproduksie aansienlik verhoog het. Tairjan het ook die gehalte van wyn en brandewyn danksy die invoering van nuwe druiwesoorte en die oprigting van 'n nuwe brandewynkelder verbeter.

Ses jaar later, in 1898, het die onderneming Sjoestof & Seuns, een van die beduidendste drankverspreiders in die destydse Rusland, met die bemarking van Armeense brandewyn op die Oos-Europese markte begin. Onder die bestuur van Sjoestof het die brandewyn-distilleerdery verder gegroei. In 1903 het die helfte van alle brandewyn, wat in Rusland gedrink is, uit Armenië gekom. 

Nadat Armenië in 1922 'n Sowjet-republiek geword het, is die brandewynbedryf net soos ander ekonomiese sektore genasionaliseer. Die Jerewanse Brandewyn- en Wynfabriek het 'n monopolie vir wyn- en brandewynproduksie in die Armeense Sosialistiese Sowjetrepubliek gekry en meer as sewentig jaar lank op groot skaal belastinggeld vir die regering verdien. In die tyd van die Sowjetunie was Armeense brandewyn die gewildste alkoholiese drank van diplomate.
Ná die verbrokkeling van die Sowjetunie en die herstigting van die onafhanklike Republiek van Armenië in 1991 het die Jerewanse distilleerdery sy monopolie op brandewyn van hoë gehalte verloor. Die staatsbeheerde onderneming is in 1998 ontbind en geprivatiseer. Die grootste deel van bedrywighede word deur die huidige "Yerevan Brandy Company" voortgesit wat sy brandewyn onder die handelsmerk Ararat bemark.

Die staatsdistillerdery het sy wyne oorspronklik van wynboere in die omgewing gekoop. Ná die politieke omwenteling is baie van die klein wynmakerye in brandewynstokerye omgeskep wat almal hul eie unieke brandewyn volgens die Armeense tradisie stook.


</doc>
<doc id="63010" url="https://af.wikipedia.org/wiki?curid=63010" title="Rkatsiteli">
Rkatsiteli

Rkatsiteli (Georgies: რქაწითელი) is 'n antieke wit druiwesoort wat sy geografiese oorsprong net soos die soort Saperawi in die streek Imeretië aan die voet van die Kaukasus het.

Naby die stad Wani is 5 000 jaar oue wynkruike met pitte van hierdie druiwesoort ontdek. Volgens die Britse wynkritikus Jancis Robinson was Rkatsiteli die belangrikste druiwesoort in die voormalige Sowjetunie. Die Sowjet-regering onder Michail Gorbatsjof het in die middel van die 1980's begin om die wingerdoppervlakte te verminder. Teen die begin van die 1990's was dit nog sowat 48 000 hektaar.

Tans word die Rkatsiteli-kultivar in Georgië, Moldowa, Armenië en Azerbeidjan nog op sowat 20 000 hektaar aangeplant. Saam met 19 000 hektaar in Bulgarye en kleiner oppervlaktes in die Volksrepubliek China, in Nieu-Seeland, Kanada en aan die ooskus van die Verenigde State beloop die kultivar se oppervlakte wêreldwyd sowat 40 000 hektaar.

Vir die internasionale mark word veral strooigeel vars wyne gekelder, terwyl Georgiërs die voorkeur aan swaar wyne met 'n oksidatiewe karakter gee. In die algemeen kan Rkatsiteli-wyne enkele jare lank gestoor word. Die kultivar is daarnaas ook geskik vir dessertwyne of wyne volgens die sjerrie-styl. Een van die bekendste tradisionele wyne in Georgië, die ligte en vrugtige Zinandali, is 'n versnit (cuvée) met 85 persent Rkatsiteli.


</doc>
<doc id="63012" url="https://af.wikipedia.org/wiki?curid=63012" title="AmaZulu FC">
AmaZulu FC

AmaZulu FC is 'n sokkerspan in Durban, wat in die Premier Sokkerliga speel. AmaZulu se tuisveld is die Moses Mabhida Stadion, wat 'n kapasiteit van 10 000 toeskouers het. Die span is in 1932 gestig as die "Zulu Royals", wat in 1974 verander is na "AmaZulu FC" (tussen 2003 en 2006 het die span se naam terug verander na "Zulu Royals"). "Usuthu" (die span se bynaam; 'n Zoeloe oorlogskreet) het twee keer die Eerste Afdeling gewen.



</doc>
<doc id="63014" url="https://af.wikipedia.org/wiki?curid=63014" title="Kaapse halfbek">
Kaapse halfbek

Die Kaapse halfbek ("Hyporhamphus capensis") is 'n vis wat endemies is aan Suid-Afrika en kom voor van Valsbaai tot by suidelike Mosambiek. In Engels staan die vis bekend as die "Cape halfbeak".





</doc>
<doc id="63015" url="https://af.wikipedia.org/wiki?curid=63015" title="Slankberyx">
Slankberyx

Die Slankberyx ("Beryx splendens") is 'n vis wat wêreldwyd voorkom, behalwe in die oostelike Stille oseaan. Dit kom aan die kus van Suid-Afrika tussen Saldanhabaai en KwaZulu-Natal voor. In Engels staan die vis bekend as die "Slender beryx".




</doc>
<doc id="63016" url="https://af.wikipedia.org/wiki?curid=63016" title="Epoulet soldaat">
Epoulet soldaat

Die Epoulet soldaat ("Myripristis kuntee") is 'n vis wat voorkom in die Indiese-Pasifiese area en aan die ooskus van Afrika tot by Durban. In Engels staan die vis bekend as die "Epaulette soldier".

Die vis word tot 20cm lank. Dit is lig gekleur met 'n pêrelagtige skynsel. Die skubbe is klein. Daar is 'n kenmerkende donker streep agter die kieu openinge. Die dorsale vinne se rante is geel. Die visse leef rotsagtige kusareas sowel as aflandige riwwe in water wat 2 tot 35m diep is.

Hulle leef in groepies saam wat bedags voor die openinge van grotte of naby skeure in die rots skuil. Snags breek die groep op en elkeen jag soöplankton. 





</doc>
<doc id="63020" url="https://af.wikipedia.org/wiki?curid=63020" title="Mikhail Khodorkovsky">
Mikhail Khodorkovsky

Mikhail Borisovich Khodorkovsky (Russies: Михаи́л Бори́сович Ходорко́вский; geb. 22 Junie 1963 in Moskou) was ’n Russiese oligarg en sakeman. Hy was in 2004 die rykste man in Rusland en een van die rykstes in die wêreld (16de op Forbes se lys van miljardêrs). Hy woon nou in Switserland as ’n uitgewekene nadat hy meer as 10 jaar in die tronk was.

Hy het sy pad opgewerk in die Kommunistiese Party en in die tydperk van glasnost en perestroika verskeie besighede begin. Ná die verbrokkeling van die Sowjetunie het hy ’n fortuin gemaak uit die ontwikkeling van Siberiese olievelde as die hoof van Joekos, een van die grootste Russiese maatskappye wat ontstaan het uit die privatisering van staatsbates in die 1990's.

Hy is in Oktober 2003 in hegtenis geneem op aanklagte van bedrog. Die regering onder Wladimir Poetin het Joekos bankrot verklaar en die maatskappy se bates is teen ’n laer prys as die markwaarde op ’n veiling verkoop, met die grootste deel wat gekoop is deur die staatsmaatskappy Rosneft. Khodorkovsky is skuldig bevind en in Mei 2005 tot nege jaar tronkstraf gevonnis. Terwyl hy nog sy tronkstraf uitgedien het, is hy in Desember 2010 aan nog aanklagte van geldverduistering en geldwassery skuldig bevind. Sy tronkstraf is verleng tot in 2017.

Daar is bespiegel dat sy skuldigbevinding polities gemotiveerd was. Dit is deur ’n groot deel van die internasionale media beskou as weerwraak vir Khodorkovsky se skenkings aan beide liberale en kommunistiese teenstanders van die Kremlin.

Einde 2013 het Poetin Khodorkovsky begenadig en is hy vrygelaat. Hy het Rusland onmiddellik verlaat en woon sedertdien in Switserland, waar hy verblyfreg gekry het. Ná sy vrylating is sy persoonlike rykdom op rofweg $100 miljoen tot $250 miljoen (R1,175 miljard tot R2,9 miljard) geraam. Einde 2014 was hy glo sowat $500 miljoen (R5,875 miljard) werd, hoewel hy daarop aandring dit is slegs $100 miljoen.




</doc>
<doc id="63021" url="https://af.wikipedia.org/wiki?curid=63021" title="Russiese oligarg">
Russiese oligarg

’n Russiese oligarg is ’n term wat gebruik word vir ’n sakemagnaat in Rusland. Sommige sakelui het ná die verbrokkeling van die Sowjetunie, tydens die bewind van Boris Jeltsin, groot fortuine opgebou met die privatisering van staatsbates. Hulle het nie noodwendig politieke mag soos wat die term "oligarg" aandui nie.



</doc>
<doc id="63022" url="https://af.wikipedia.org/wiki?curid=63022" title="Staatsdoema">
Staatsdoema

Die Staatsdoema (Russies: Госуда́рственная ду́ма, "Gosoedarstwennaja doema", of afgekort as Госду́ма, "Gosdoema") in Rusland is die laerhuis van die Federale Vergadering. Die hoërhuis is die Federasieraad van Rusland. Die Staatsdoema se hoofkwartier is in Moskou en sy lede word afgevaardigdes genoem. Dit het die Opperste Sowjet van die Sowjetunie vervang kragtens die nuwe grondwet deur die land se eerste president, Boris Jeltsin. 



</doc>
<doc id="63023" url="https://af.wikipedia.org/wiki?curid=63023" title="Boeranofskije Baboesjki">
Boeranofskije Baboesjki

Boeranofskije Baboesjki (Russies: Бурановские бабушки, Oedmoerts: Брангуртысь песянайёс, "Brangoertis Pesjanajos", Afrikaans: "Grootmoeders uit Boeranowo") is 'n Russiese etnopop-sanggroep uit Boeranowo, 'n dorp in die outonome Republiek van Oedmoertië. Die groep bestaan uit altesaam agt bejaarde dames, waarvan ses in Maart 2012 die eerste plek in die Russiese nasionale finale rondte van die Eurovision-sangfees 2012 behaal het wat deur die nasionale Russiese televisiekanaal "Rossija 1" georganiseer is.

Hulle het Rusland by die Eurovision-sangfees 2012 in die Azerbeidjanse hoofstad Bakoe met hul liedjie "Party For Everybody (Come On and Dance)" verteenwoordig. Boeranofskije Baboesjki het in die nasionale kleredrag van Oedmoertië met gevlegte basskoene opgetree en in Oedmoerts, 'n Fins-Oegriese taal, en Engels gesing. Die liedjie begin as Oedmoertse volkswysie voordat die sangeresse na moderne popmusiek en dansritmes oorskakel. Volgens die groep sou hulle die geld, wat hulle met hul treffer verdien het, gebruik vir die renovasie van hul dorpskerk.

Die groep van bejaarde sangeresse het in 2008 bekendheid verwerf met hul gemengde repertoire van Oedmoertse volkswysies en popmusiek. Hulle het onder meer hul eie weergawes van bekende poptreffers soos "The Beatles" se "Yesterday" en "The Eagles" se "Hotel California" in Oedmoerts gesing. In 2010 het die groep die derde plek in die nasionale finale rondte van die Eurovision-sangfees behaal.

Media


</doc>
<doc id="63025" url="https://af.wikipedia.org/wiki?curid=63025" title="Sambo">
Sambo

Sambo (Russies: самбо) is ’n Russiese vegkuns en sportsoort. Dit is die afkorting van die Russiese uitdrukking САМооборона Без Оружия (letterlik "selfverdediging sonder wapens"). Sambo is ’n redelike moderne gevegskuns; die ontwikkeling daarvan het in die vroeë 1920's begin in die weermag van die voormalige Sowjetunie om soldate se handgevegsvermoëns te verbeter. Dit het sy wortels in judo en stoei.

Die pioniers van sambo is Wiktor Spiridonof en Wasili Osjtsjepkof. Laasgenoemde is in die tronk dood tydens die politieke vervolgings van 1937 nadat hy daarvan beskuldig is dat hy ’n Japannese spioen is. Die twee mans het twee verskillende style onafhanklik van mekaar ontwikkel wat eindelik saam sambo geword het. Dit is in 1938 as ’n amptelike sportsoort erken deur die Sowjet-sportkomitee.

Drie style word deur die Internasionale Amateursambofederasie goedgekeur:




Die Russiese president, Wladimir Poetin, is ’n kampioen van Leningrad en ’n nasionale kampioen in sambo en judo.

Hoewel sambo ’n Russiese afkorting is, het deelnemers aan die sportsoort in Engelssprekende lande probleme ondervind met die naam omdat dit in Engels ook ’n ongure rasseterm vir mense van Afrika-afkoms is. Sambo-verteenwoordigers was verplig om die "polities korrekte" spelling "sombo" te gebruik.




</doc>
<doc id="63026" url="https://af.wikipedia.org/wiki?curid=63026" title="Coki Ramírez">
Coki Ramírez

Patricia Ramirez Silvana Ter Hart, beter bekend as Ramirez Coki (* 6 Februarie 1980 in Córdoba, Argentinië), is 'n Argentynse sangeres, aktrise, model, danser en TV-aanbieder.



</doc>
<doc id="63029" url="https://af.wikipedia.org/wiki?curid=63029" title="Joeri Loezjkof">
Joeri Loezjkof

Joeri Michailowitsj Loezjkof (Russies: Ю́рий Миха́йлович Лужко́в; geb. 21 September 1936) is ’n Russiese politikus en van 1992 tot 2010 die burgemeester van Moskou. Hy was ook die ondervoorsitter en ’n medestigter van die politieke party Verenigde Rusland.

Terwyl Loezjkof burgemeester was, het Moskou se ekonomie verbeter en het hy groot bouprojekte in die stad aangepak. Hy is terselfdertyd beskuldig van korrupsie, die sloping van historiese geboue, die swak hantering van verkeersprobleme en die rookkrisis in die stad tydens die groot veldbrande in Rusland in 2010. Hy is op 28 September 2010 deur pres. Dmitri Medwedef uit sy amp ontslaan nadat hy Medewedef na bewering in ’n snydende brief beledig het.




</doc>
<doc id="63030" url="https://af.wikipedia.org/wiki?curid=63030" title="Boris Berezovsky">
Boris Berezovsky

Boris Abramovich Berezovsky (Russies: Бори́с Абра́мович Березо́вский, Afrikaanse transliterasie: Boris Abramowitsj Berezofski; 23 Januarie 1946 in Moskou; 23 Maart 2013 in Londen) was ’n sakeman, wiskundige, lid van die Russiese Akademie van Wetenskap en ’n voormalige afgevaardige van die Staatsdoema. Hy is ook dikwels beskryf as ’n Russiese oligarg. Hoewel hy aanvanklik ’n ondersteuner van die voormalige en huidige president Wladimir Poetin was, het hy in 2000 gou met die destyds pas verkose president gebots en hy was daarna ’n uitgesproke kritikus. In laat 2000, nadat die assistent- openbare vervolger Berezovsky gelas het om ondervra te word, het hy nie van oorsee af teruggekeer nie en hom in Brittanje gevestig, waar hy in 2003 politieke asiel gekry het.

Berezovsky is later in Rusland in sy afwesigheid aan ekonomiese misdrywe skuldig bevind. Rusland het herhaaldelik onsuksesvol probeer om hom uitgelewer te kry en dit het ’n groot bron van spanning tussen dié land en Brittanje geword.

Berezovsky is op 23 Maart 2013 dood in sy huis aangetref. Volgens die Britse polisie het hy homself opgehang. Hy is op 9 Mei 2013 in ’n klein, private seremonie in Brittanje begrawe.



</doc>
<doc id="63031" url="https://af.wikipedia.org/wiki?curid=63031" title="Doebrofka-gyselaardrama">
Doebrofka-gyselaardrama

Die Doebrofka-gyselaardrama, ook bekend as die Nord-Ost-gyselaardrama, was die oorname van ’n stampvol Doebrofka-teater in Moskou op 23 Oktober 2002 deur 40 tot 50 gewapende rebelle wat beweer het hulle het bande met die Islamitiese seperatiste-beweging in Tsjetsjnië. Hulle het 850 gyselaars geneem wat ’n opvoering van die musiekblyspel Nord-Ost bygewoon het, en die onttrekking van Rusland se soldate aan Tsjetsjnië asook die beëindiging van die Tweede Tsjetsjniese Oorlog geëis.

Ná ’n beleg van twee en ’n half dae het Russiese magte ’n onbekende chemiese stof, moontlik fentanil, in die teater ingepomp en dit bestorm. 39 van die aanvallers is deur die Russiese magte dood gemaak, asook 129 van die gyselaars. Feitlik al die gyselaars wat dood is, se lewe is geëis deur die giftige stof wat in die teater ingepomp is om die rebelle te verdoof. Die gebruik van die gas is wyd veroordeel, maar Rusland het gesê daar was nie veel van ’n keuse nie omdat die 50 rebelelle bereid was om die gyselaars te vermoor en self te sterf.

Dokters in Moskou het die regering se weiering om bekend te maak watter gas gebruik is, veroordeel omdat hulle meer lewens sou kon red as hulle dit geweet het.

Drie militante groepe wat in 2003 in ’n verslag deur die VSA as gewelddadige organisasies met bande met Al-Kaïda beskryf is, het aan die aanval deelgeneem. In dieselfde verslag het die VSA sy steun aan ’n politieke oplossing vir die Tsjetsjniese konflik toegesê en ’n beroep op Rusland gedoen om so ’n oplossing te vind.

Die militêre aanvoerder Sjamil Basajef het in ’n verklaring op sy webtuiste verantwoordelikheid vir die aanval aanvaar en belowe daar sou nog sulke aanvalle wees.




</doc>
<doc id="63042" url="https://af.wikipedia.org/wiki?curid=63042" title="Joekos">
Joekos

Joekos (Russies: Ю́КОС) was ’n oliemaatskappy in Rusland wat tot in 2003 beheer is deur die Russiese oligarg Michail Chodorkofski en ’n paar ander vooraanstaande sakelui. Nadat Joekos op 1 Augustus 2006 bankrot verklaar is, is Chodorkofski aan bedrog skuldig bevind en gevangenisstraf opgelê.

Die meeste van Joekos se bates is teen lae pryse verkoop aan oliemaatskappye onder beheer van die staat. 


</doc>
<doc id="63043" url="https://af.wikipedia.org/wiki?curid=63043" title="Sergei Stepasjin">
Sergei Stepasjin

Sergei Wadimowitsj Stepasjin (Russies: Серге́й Вади́мович Степа́шин; geb. 2 Maart 1952) is ’n politikus en voormalige premier van Rusland. Hy is in 1994 deur Boris Jeltsin aangestel as minister van federale veiligheid. Hy het bedank ná ’n gyselaarkrisis in die stad Boedjonnofsk in die suide van die land.

Hy was van 1997 tot Maart 1998 minister van justisie en van 1998 tot Mei 1999 minister van binnelandse sake. Hy is toe aangestel as premier. Jeltsin het dit van die begin af duidelik gemaak dit is net tydelik, en in Augustus dié jaar is Stepasjin vervang deur die toekomstige president van Rusland, Wladimir Poetin.

Hy het daarna by die politieke party Jabloko aangesluit vir die parlementêre verkiesing van 1999 en is verkies tot die Staatsdoema, die laerhuis van die parlement. Hy het later bedank en hoof geword van die Ouditkamer van die Russiese Federasie, die federale ouditagentskap.


</doc>
<doc id="63047" url="https://af.wikipedia.org/wiki?curid=63047" title="Andrei Loegowoi">
Andrei Loegowoi

Andrei Konstantinowitsj Loegowoi (Russies: Андре́й Константи́нович Лугово́й; geb. 19 September 1966, Bakoe, Azerbeidjan) is ’n Russiese politikus en sakeman, asook ’n afgevaardigde in die Staatsdoema van Rusland. Hy is ’n voormalige KGB-lyfwag en die oud-hoof van ’n sekuriteitsmaatskappy.

Hy word deur die Britse polisie gesoek onder verdenking van die gifmoord op Alexander Litvinenko. Rusland het die aansoek om hom uit te lewer geweier.

Loegowoi het die militêre akademie van die Sowjetunie bygewoon en in 1987 by die KGB aangesluit waar hy ’n lyfwag was vir ’n paar ministers en ander hoës. In 1996 het hy bedank en in die private sekureiteitsektor gewerk. Hy was jare lank hoof van sekuriteit by die private televisiemaatskappy ORT. In 2001 is hy in hegtenis geneem en daarvan aangekla dat hy die ontsnapping gereël het van Nikolai Gloesjkof, ’n voormalige adjunk-direkteur-generaal van die vliegkorporasie Aeroflot wat in 2000 in hegtenis geneem is in verband met bedrog.

Loegowoi het Alexander Litvinenko ontmoet op die dag dat Litvinenko siek geword het (1 November 2006). Litvinenko is later dié maand dood van bestraling deur vermoedelik polonium, en op 22 Mei 2007 het Britse amptenare Loegowoi aangekla van Litvinenko se moord en aangekondig hulle sal sy uitlewering van Rusland vra. Rusland het geweier om Loegowoi uit te lewer en gesê die Russiese grondwet laat dit nie toe nie. Rusland het verder gesê hulle sal self die saak opneem as Brittanje getuienis teen Loegowoi kan verskaf, maar Brittanje het nagelaat om dit te doen.

Daarna het Loegowoi baie gewild geword in Rusland. Hy het Britse intelligensie-agente daarvan beskuldig dat hulle agter die moord sit en beweer MI6 het hom probeer werf om op Rusland te spioeneer.

Nadat die belangstelling in Loegowoi toegeneem het weens die Litvinenko-moord, het Wladimir Zjirinofski, leier van die Liberaal-Demokratiese Party van Rusland (LDPR), op 15 September 2007 aangekondig Loegowoi sal net onder hom wees op die party se lys van kandidate vir 2007 se Staatsdoema-verkiesing. Dit het beteken dat Loegowoi in Desember 2007 ’n parlementslid kon word en dan aanspraak sou kon maak op parlementêre immuniteit. Loegowoi het bevestig hy gaan aan die verkiesing deelneem en gesê hy het sy oë op die amp van president. Loegowoi is toe wel tot die parlement verkies.

Op 13 Maart 2009 het die LDPR aangekondig dat hulle Loegowoi wil benoem vir die burgemeestersverkiesing in Sotsji. Op 24 Maart het Loegowoi egter aangekondig hy gaan nie staan nie en sal eerder ’n lid van die Staatsdoema bly.




</doc>
<doc id="63054" url="https://af.wikipedia.org/wiki?curid=63054" title="Sonsteek">
Sonsteek

Hitte-uitputting vind plaas wanneer 'n persoon aan uitermatige hitte (soos sonlig oor 'n lang periode) blootgestel word.

Sonsteek is hitte-uitputting wat nie betyds behandel is nie. Die persoon se liggaam verloor sy vermoë om self te kan afkoel. Baie mense sterf hieraan en dit moet in 'n baie ernstige lig beskou word. Soek dadelik mediese hulp.



As hitte-uitputting oorgaan na sonsteek:




</doc>
<doc id="63056" url="https://af.wikipedia.org/wiki?curid=63056" title="Alexandra (sangeres)">
Alexandra (sangeres)

Alexandra was die verhoognaam van Doris Nefedov, gebore Treitz (1942-1969), 'n Duitse sangeres wat in die tweede helfte van die 1960's met haar donker, rokerige stem en melancholiese liedere met 'n soms Slawies-Russiese inslag groot sukses behaal het.

Alexandra is op die hoogtepunt van haar loopbaan in 1969 saam met haar ma in 'n motorongeluk dood.

Musiekvideo's


</doc>
<doc id="63057" url="https://af.wikipedia.org/wiki?curid=63057" title="Breinvliesontsteking">
Breinvliesontsteking

Breinvliesontsteking ("meningitis") is die ontsteking van die lagies weefsel wat om die brein en ruggraat voorkom. Daar word tussen twee soorte onderskei: virale en bakteriologiese breinvliesontsteking. Dit ontstaan weens verspreiding van 'n infeksie. Die siekte staan ook bekend as harsing-en-rugmurgvliesontsteking, harsingvliesontsteking, rugmurgvliesontsteking en nekkramp.

Voorheen het die meeste gevalle voorgekom by kinders tot ouderdom 5 jaar. Heersende kinder-inentingsprogramme het meegebring dat gevalle van meningitis merendeels in jong persone tussen 15 tot 24 voorkom. Ouer volwassenes ervaar ook ‘n groter insidensie.

'n Aantal risiko-faktore dra by tot die ontwikkeling van meningitis:

Meningitis ontstaan uit virusinfeksie, maar mag ook weens bakteriële infeksie ontstaan. Minder algemeen, is dat 'n fungus die siekte meebring.

Bakteriële infeksie is die skadelikste en identifisering van die bron van die infeksie is belangrik om 'n behandelingsplan daarteen te ontwikkel.

Bakteriologiese-breinvliesontsteking, daarteenoor, is lewensgevaarlik en kan tot die dood lei as dit nie vinnig behandel word nie. Hierdie soort breinvliesontsteking is hoogs aansteeklik en kan oorgedra word deur met selfs klein druppels van iemand (met breinvliesontsteking) se liggaamsvloeistowwe in aanraking te kom. Dit kan versprei deur iemand te soen, 'n nies, hoes, eetgerei, of deur sigarette te deel. Akute bakteriële meningitis ontwikkel gewoonlik wanneer bakterieë die bloedstroom binnedring en migreer na die brein en rugmurg. Oorinfeksie en sinus-infeksie en selfs 'n kopbeenfraktuur kan egter meebring dat bakterieë die meninges direk binnedring en meningitis aanbring.


Nie alle simptome kom noodwendig gelyktydig by elke pasiënt voor nie:

As gevolg van die gevaar wat die siekte inhou is dit uiters belangrik om dadelik mediese hulp te kry. Behandeling kan effektief wees as dit in die vroeë stadium van die siekte toegepas word. Hoe vroeër die pasiënt geïdentifiseer word hoe beter is die kans op volkome herstel.

Virus-verwante breinvliesontsteking veroorsaak baie ongerief, maar is in die meeste gevalle nie lewensgevaarlik nie. Mense wat opdoen herstel ook vinnig sonder veel nagevolge. Dit is glad nie aansteeklik nie en kan nie oorgedra word deur een persoon na 'n ander nie.

Virale meningitis is gewoonlik 'n matige toestand en klaar binne 10 dae op. Enterovirale virusse wat maaggriep veroorsaak bring in die VSA die meeste gevalle van virale meningitis mee.

Tekens en simptome in hierdie gevalle is seer keel, gewrigpyne en erge hoofpyn. Virusse sirkuleer gedurende somer en vroeë herfs.

Volgehoue meningitis kom voor wanneer stadig-groeiende organismes die kritieke areas van die meninges binnedring. Hierdie toestand ontwikkel oor 'n tydperk van tot 4 weke. Dit is 'n skaars vorm van meningitis.

Die tekens en simptome stem ooreen met akute meningitis.

Fungale meningitis is seldsaam.

Aanvanklike tekens en simptome stem ooreen met griepsimptome en word maklik daarmee verwar. Simptome ontwikkel oor ‘n kort periode van tot 2 dae en sluit die volgende in:

· Hoë koors · Skerp hoofpyn · Braking of naarheid met gepaardgaande hoofpyn · Verwardheid, of verminderde konsentrasievermoë. By jong kinders mag 'n onvermoë om oogkontak te maak waargeneem word · Toeval · Lomerigheid, of traagheid om wakker te word uit slaap · Stywe nek · Ligsensitiwiteit · Gebrek aan belangstelling in voedsel en drank · 'n Veluitslag kom voor in die geval van virus- of meningococcus meningitis.

Vroeë tekens en simptome wat aanduidend is van infeksie sluit in: pyn in bene, koue hande en voete en abnormal-bleek velkleur. Dit dui nie noodwendig op 'n toestand van mengitis nie.

By vroeggeborenes en kleuters mag die volgende tekens waargeneem word: konstante huil, ongewone slaperigheid of geirriteerd, swak eetlus. Soms mag die sagte area op 'n kleuter se kop uitbult. 'n Laat teken mag spasmaties wees, wat 'n uiterste hiperekstensie van die liggaam meebring (opisthotonos).

Indien 'n bakteriële meningitis opgedoen is, bestaan die gevaar van permanente breinskade. Daarbenewens kan die dood binne enkele dae intree. Dit is noodsaaklik om die siekte onmiddellik te behandel.

Ernstige gesondheidskomplikasies mag opgedoen word. Sonder behandeling ontstaan risiko's, gelykstaande aan toeval, permanente neurologiese skade, insluitende gehoorverlies, verlies van spraak, leergestremdheid, gedragsprobleme, breinskade en selfs verlamming. Nie-neurologiese komplikasies sluit in versaking van die niere en byniere.

Bakeriële infeksie van die sentrale senuweestelsel is snel en mag binne enkele dae lei tot skok en dood.

Enige teken of simptoom wat dui op meningitis moet onder doktersbehandeling geplaas word. Herstel en beheer oor komplikasies word bevorder indien behandeling vroeg genoeg kan begin. Aansteeklikheid van die siekte moet oorweeg word, na gelang van die graad van meningitis wat die rondte doen.


Uitskakeling van aansteeklike infeksies. Verspreiding vind plaas deur hoes, nies, soen en self gemeenskaplike gebruik van eetgerei, 'n tandeborsel of 'n sigaret.

Persoonlike higiëne is noodsaaklik om blootstelling aan infeksiegeleiers uit te skakel. In hierdie opsig moet hande gereeld gewas word voor etes en na gebruik van die toilet, na blootstelling aan 'n publieke omgewing en kontak met diere.

Handhaaf en bou die immuunstelsel deur voldoende rus (slaap), gereelde oefening, gesonde dieet met vars vrugte, groente en volgraan.

Swanger vroue moet verseker dat vleis goed gaar is en skakel kaas wat van ongepasteuriseerde melk vervaardig is, uit.

Sommige vorme van meningitis kan voorkom word deur immunisering:
Jong kinders volg 'n inentingsprogram vanaf ouderdom 2 jaar
Sommige programme is gerig op kinders tussen ouderdom 11 – 12, op ouderdom 15 jaar en studente wat in slaapsale gehuisves word.
Daar bestaan 'n inentingsprogram om kinders tussen 2 – 5 jaar en ouer kinders en volwassenes teen die longkokkus-bakterie te beskerm.


</doc>
<doc id="63059" url="https://af.wikipedia.org/wiki?curid=63059" title="Zhuang">
Zhuang

Die Zhuang (Chinees: 壮族) is 'n etniese groep in die Volksrepubliek China wat in die Outonome Gewes Guangxi Zhuang in die suide van die land saamgetrek is. Kleiner groepe woon in die provinsies Yunnan, Guangdong, Guizhou en Hunan. Die Zhuang is een van 55 etniese minderhede wat amptelik deur die Volksrepubliek China erken word.

Saam met die Buyi, Tay–Nùng en ander noordelike Tai-sprekers word na hulle soms verwys as Rau of Rao. Met 'n bevolking van 18 miljoen is hulle die tweede grootste etniese groep in die land ná die Han-Chinese en die grootste etniese minderheid.

Hulle kan beskryf word as waardig en pragtig, daagliks getooi in hulle tradisionele swart klere. Die mans en vroue dra 'n buitengewone hooftooisel.

Die Zhuang word as die oorspronklike inwoners van China beskou en woon reeds 10 000 jaar lank in die suidweste van die land, aldus die gevolgtrekkings van moderne argeologiese en genetiese navorsing.

Die Pu(Zhuang voorvaders) het omstreeks 1300 v.C. ontstaan en toon reeds baie ooreenkomste met die Zhuang beskawing wat sowat twee eeue later begin ontwikkel het. Plekname verwys na 'n taalkundige verwantskap tussen hierdie twee beskawings, terwyl hulle ook dieselfde politieke, sosiale en militêre strukture ontwikkel het. Wapenrustings, tonggu (brons dromme) en ander oorlogstoerusting, wat deur argeoloë opgegrawe is, dui daarop dat oorlogvoering 'n groter rol in hierdie tydperk gespeel het. Die nedersettings is in 'n toenemende mate versterk en daar was ook al enkele dorpe wat op heuwels opgerig en met grafte, palisades en mure van hout en stene teen aanvallers beskerm is.

Naas die militêre sfeer het ook die landbou voordeel getrek uit die nuwe tegniese vaardighede, en nuwe gereedskappe soos sekels en ploeë dui daarop dat landboumetodes verbeter is. Die Zhuang is tradisioneel landbouers en vee speel 'n belangrike rol. Danksy veeteelt en die toepassing van 'n rotasiestelsel het mense 'n hoër lewenstandaard geniet, en die bevolking het vinniger begin groei.

Die eerste Zhuang beskawing in Guangxi is vernoem na 'n afgeleë dorp in die Guangxi Baise-streek. Argeoloë het hier in 2003 'n aantal Vroeg-Zhuang steengoed ontdek. Die sowat 7 000 steengoed dateer uit die tydperk die Neolitikum(ook genoem die Nuwe Steentydperk). Die vlekke patroon van hierdie klip gereedskap soortgelyk aan die moderne tekstiele vlekke patroon van die Zhuang. Dit weerspieël 'n lang geskiedenis van Zhuang kuns.

Hierdie Zhuang-streek spog ook met een van die mees gevarieerde natuurlike, geologiese, argeologiese en kulturele stelsels ter wêreld.

Die Zhuang het steeds hul eie taal en kultuur bewaar. Hul kultuur beskik oor fassinerende tradisies en gebruike wat deurtrek is van legendes en mistisisme. Zhuang-streek staan bekend as die "Heilige Land die volksliedjies" weens sy unieke etno-kulturele en kunste verskeidenheid. Volkswysie is diep gewortel in die Zhuang-kultuur en speel dus 'n belangrike rol in die alledaagse lewe van Zhuang. Die meeste Zhuang mense in staat is om te sing volksliedjies. 'n Kenmerkende Zhuang-tradisie is die jaarlikse volksliedere sangfees, wat gewoonlik in die lente begin (3 Maart). So staan volksliedjies en tradisionele dansvertonings gewoonlik ook tydens feeste sentraal.

Nog 'n kulturele kenmerk is dat hulle getrou bly aan ou tradisies, herkenbaar aan die tradisionele swart klere en versiering van klere wat hulle dra.

Hulle kunsuitdrukking word weerspieël in die tradisioneel versiering van klere, rotsmuurskilderye (met 'n geskiedenis van meer as 2000 jaar) en die oordadige tekstielstowwe van hul kultuur. Hul bekende tekstielstowwe, meestal deur vroue geskep en versier, weerspieël hul aangebore talent, toewyding aan kuns en dringende behoefte om hulle in kleur en tekstielontwerp uit te leef.

Die Zhuang is 'n etniese groep wat hoofsaaklik Zhuang as taal gebruik. Hul taal is verdeel in Noord- en Suid-dialekte. Hulle het hul eie antieke skrif.

Hulle glo tradisioneel aan voorvaderaanbidding en animisme. Die meeste Zhuang is aanhangers van die Moisme (animisme, voorvaderaanbidding, politeïsme). Hulle beskik oor 'n diep religieuse van voorvaderaanbidding en gewyde kultuur. Baie van hierdie tradisies is in die geestelike wêreld gesetel, wat uitdrukking vind in hul godsdienstige seremonies, danse, houtsnywerk, tonggu, rotstekeninge, erdewerk en dekoratiewe styl.

Die Zhuang is een van die volkere van die wêreld met die oudste rysverbouing. Baie Zhuang is steeds bekwame landboukundiges en boer met mielies, pampoene, bone en grondbone.





















</doc>
<doc id="63060" url="https://af.wikipedia.org/wiki?curid=63060" title="Fundación PUPI">
Fundación PUPI

Die Fundación P.U.P.I. (in Afrikaans, "PUPI-stigting"; Engels: "PUPI Foundation") is 'n nie-winsgewende Argentynse organisasie ten gunste van arm en benadeelde kinders. Dit is deur die sokkerspeler Javier Zanetti en sy vrou Paula gestig. Die naam P.U.P.I. is afgelei van Zanetti se bynaam, El Pupi, maar dit is ook 'n akroniem vir "Por un piberío integrado", d.w.s. vir geïntegreerde kinderjare.

Die stigting is verantwoordelik vir die vergadering van die basiese behoeftes van die kinders, om voedsel, onderwys, gesondheid en hulp vir hulle gesinne te voorsien.
Aanvanklik het P.U.P.I. in die distrik van Lanus gewerk, een van die mees benadeelde gebiede van Buenos Aires. Die organisasie se president is "Andres de la Fuente" en "Monica Giacoletto", onderskeidelik, is die pa- en ma-in-wet van Zanetti.
Die eerste stap geneem deur die vereniging was om die kinders te leer wat die bywoning van die basiese reëls van higiëne en 75% van die daaglikse maaltye te verseker deur middel van middagete en 2 versnaperings.
Die program bied, in die oggend, om kinders te vergesel na die skool, en in die middag in die organisasie se hoofkwartier vir ander aktiwiteite soos musiek, teken, teater en sport gebring word.
Benewens die ouer van Lanus, het hulle bygevoeg drie huise, die Fundación PUPI werk saam met 'n paar maatskappye die vaders van 'n klein ambag te leer, en die ma is beide die mediese en sosiale bygestaan ​​het.
Javier Zanetti het ook finansiële hulp ontvang van 'n paar spanmaats by Inter F.C., as die Chileense Iván Zamorano.
Die bedryfskoste van die stigting is in werklikheid baie groot, met omtrent 300,000 per jaar in koste, in Mei 2009, die stigting sorg van meer as 'n duisend mense, insluitend kinders en hul families.



</doc>
<doc id="63065" url="https://af.wikipedia.org/wiki?curid=63065" title="Guangxi">
Guangxi

Guangxi (Chinees: 广西; [ku̯àŋɕí]; Zhuang: "Gvangjish") is 'n outonome gewes (Outonome Gewes Guangxi Zhuang) van die Volksrepubliek China. In 2008 het die outonome gewes 'n bevolking van 48 160 000 gehad. Die administratiewe gebied van Guangxi strek oor 'n oppervlakte van 236 300 vierkante kilometer.



</doc>
<doc id="63066" url="https://af.wikipedia.org/wiki?curid=63066" title="Albuliformes">
Albuliformes

Albuliformes is 'n vis-orde wat hoort tot die klas "Actinopterygii".

Slegs die familie "Albulidae" is deel van die orde Albuliformes.



</doc>
<doc id="63067" url="https://af.wikipedia.org/wiki?curid=63067" title="Lophiiformes">
Lophiiformes

Lophiiformes is 'n vis-orde wat hoort tot die klas "Actinopterygii".

Die volgende families is deel van die orde Lophiiformes:





</doc>
<doc id="63078" url="https://af.wikipedia.org/wiki?curid=63078" title="Laerskool">
Laerskool

'n Laerskool is 'n opvoedkundige instansie wat die eerste gedeelte van 'n persoon se verpligte onderwys in Suid-Afrika uitmaak. Daar word ook na die onderrig in laerskole as primêre onderrig verwys. Kinders is skoolpligtig in die jaar waarin hulle sewe jaar oud word. Laerskole bied grade R tot 7 aan.

Graad R is 'n voorbereidingsjaar en kan ook in sekere kleuterskole deurloop word. Na graad R volg grade 1 tot 7 (vroeër Sub A, Sub B en Standerd 1 tot Standerd 5). Kinders sal dus, as hulle nie jare moet herhaal nie, 8 jaar lank laerskool bywoon.

Na suksesvolle voltooiing van graad 7 (St. 5) moet die kind by 'n hoërskool ingeskryf word om die res van sy verpligte skoolloopbaan voort te sit.



</doc>
<doc id="63079" url="https://af.wikipedia.org/wiki?curid=63079" title="Statebybel">
Statebybel

Die Statebybel (of Statevertaling) is die eerste amptelike Nederlandse Bybelvertaling wat regstreeks uit die oorspronklike Hebreeus, Aramees en Grieks vertaal is. Die opdrag vir die vertaling is in 1618 gegee deur die Sinode van Dordrecht, wat die State-Generaal gevra het om vir die vertaling te betaal.

Tot in daardie stadium is gebruik gemaak van verskillende vertalings, onder meer die Bybelvertaling van Maartin Luther in Hoogduits. Dit is egter as ’n Lutherse interpretasie beskou. Vroeër het reeds Bybels in Nederlands verskyn, soos die Delftse Bybel (1477), Lieveldtbybel (1526), die Biestkensbybel (1560) en die Deux-Aesbijbel (1562), maar dit was vertalings van vertalings en enigsins onvolledig. Die Leuvense Bybel (1548) is ’n lang tyd deur die Rooms-Katolieke Kerk goedgekeur as ’n katolieke vertaling. Die sinode het’n goeie, eie (hervormde) vertaling nodig geag na die voorbeeld van die Engelse Authorised Version (die King James-Bybel, 1611), wat so na moontlik aan die brontale was. Vir die Ou Testament was dit Aramees en Hebreeus en vir die Nuwe Testament Grieks.

Die State-Generaal het in 1626 ooreengekom om aan die versoek van die Sinode te voldoen, waarna die vertalers aan die werk kon spring. Die vertaalwerk is in Leiden onderneem. In 1635 was die Statevertaling gereed en in 1637 het die Staat dit amptelik goedgekeur. Die stad Leiden het 2500 gulde betaal vir die oktrooi om in die Bybel in Leiden te laat druk. Tussen 1637 en 1657 word ’n halfmiljoen eksemplare uitgegee. Tot vandag toe bly die Statebybel gesaghebbend in sommige Protestantse kerke.

Tydens die dertiende sitting van die Dordtse Sinode op 26 November 1618 is die vertalers aangewys. Johannes Bogerman, Willem Baudartius en Gerson Bucerus sou die vertalers van die Ou Testament wees. Hulle moes kantaantekeninge maak by die vertaling om telkens te verduidelik waarom hulle ’n bepaalde vertaling gekies het. Vir die Nuwe Testament en die Apokriewe boeke is Jakobus Rolandus, Herman Faukelius en Petrus Cornelisz as die vertalers aangewys. Herman Faukelius en Petrus Cornelisz is oorlede selfs voor hulle met die vertaling kon begin. Daarom word hulle werk oorgeneem deur Festus Hommius en Antonius Walaeus. Die Sinode het ook opsigters aangestel wat die vertaling moes nagaan.

Buiten op die godsdienstige gebied, het die Statebybel ook op taalkundige en politieke terrein ’n groot invloed. Die taal van die Statebybel vorm die grondslag van Standaardnederlands, wat in die 17de eeu ontwikkel het en wat as belangrike instrument in die kulturele eenwording van Nederland opgetree het. Standaardnederlands van die 17de eeu vorm ook die grondslag van hedendaagse Afrikaans en daarom het die Statebybel ook ’n groot invloed op Standaardafrikaans gehad.

In Suid-Afrika was dit die Bybel waarmee Jan van Riebeeck na die Kaap gekom het, die Bybel wat die Voortrekkers met hulle saam die binneland ingeneem het en die Bybel wat al die Afrikaanse kerke tot met die aanvaarding van die Afrikaanse Bybelvertaling in 1933 gebruik het. By gebrek aan formele onderwys in veral die binneland, was dit ook dikwels al boek wat kinders onder oë gekry het en by uitstek die boek waaruit hulle leer lees het.

1 Korintiërs 13:1-3 in onderskeidelik die Statebybel, die ou Afrikaanse vertaling (1933/'53) en die nuwe Afrikaanse vertaling (1983):
¹Al ware het, dat ik de talen der mensen en der engelen sprak, en de liefde niet had, zo ware ik een klinkend metaal, of luidende schel geworden. ²En al ware het dat ik de gave der profetie had, en wist al de verborgenheden en al de wetenschap; en al ware het, dat ik al het geloof had, zodat ik bergen verzette, en de liefde niet had, zo ware ik niets. ³En al ware het, dat ik al mijn goederen tot onderhoud der armen uitdeelde, en al ware het, dat ik mijn lichaam overgaf, opdat ik verbrand zou worden, en had de liefde niet, zo zou het mij geen nuttigheid geven. 
¹AL sou ek die tale van mense en engele spreek, en ek het nie die liefde nie, dan het ek ’n klinkende metaal of ’n luidende simbaal geword. ²En al sou ek die gawe van profesie hê en al die geheimenisse weet en al die kennis, en al sou ek al die geloof hê, sodat ek berge kon versit, en ek het nie die liefde nie, dan sou ek niks wees nie. ³En al sou ek al my goed uitdeel, en al sou ek my liggaam oorgee om verbrand te word, en ek het nie die liefde nie, dan sou dit my niks baat nie.
¹Al praat ek die tale van mense en engele, maar ek het geen liefde nie, het ek 'n stuk klinkende metaal, 'n galmende simbaal geword. ²Al het ek die gawe van profesie en ken ek al die geheimenisse en besit ek al die kennis, en al het ek al die geloof om berge te versit, maar ek het geen liefde nie, dan is ek niks. ³Al deel ek al wat ek het aan ander uit, en al gee ek my liggaam prys om my daarop te kan beroem, maar ek het geen liefde nie, baat dit my niks.


</doc>
<doc id="63080" url="https://af.wikipedia.org/wiki?curid=63080" title="Boesmanskloofpas">
Boesmanskloofpas

Die Boesmanskloofpas is 'n bergpas wat op 'n grondpad suidwes van Robertson en McGregor in die Riviersonderendberge lê. Die pas bereik sy hoogste punt op 732m bo seevlak en sy maksimum helling is 1:10.



</doc>
<doc id="63081" url="https://af.wikipedia.org/wiki?curid=63081" title="Bosluiskloofpas">
Bosluiskloofpas

Bosluiskloofpas lê op 'n grondpad wat lei na die Gamkapoortdam aan die noordelike helling van die Klein Swartberge tussen Ladismith en Calitzdorp. Die pas bereik sy hoogste punt op 1 000m bo seevlak en het 'n maksimumsteilte van 1:14.



</doc>
<doc id="63083" url="https://af.wikipedia.org/wiki?curid=63083" title="Botterkloofpas">
Botterkloofpas

Botterkloofpas lê op die R364-grondpad, in die Boegoeberge noordoos van Clanwilliam en op die grens met die Noord-Kaap. Die pas bereik sy hoogste punt op 683 m bo seevlak en het 'n maksimum helling van 1:10.



</doc>
<doc id="63084" url="https://af.wikipedia.org/wiki?curid=63084" title="Buffelshoekpas">
Buffelshoekpas

Buffelshoekpas lê op die R303-grondpad suidoos van Citrusdal en in die Sederberge. Die bergpas bereik 'n hoogte van 1 110 m bo seevlak en 'n maksimum helling van 1:12. 

Let daarop dat daar in die Oos-Kaap op die R337 ook 'n Buffelshoekpas is. Laasgenoemde pas word ook soms die Buffelshoeknek genoem.



</doc>
<doc id="63085" url="https://af.wikipedia.org/wiki?curid=63085" title="Burgerspas">
Burgerspas

Burgerspas is 'n bergpas op die R318 in die Koo noordwes van Montagu. Die pas bereik sy maksimum hoogte op 762m en die grootste helling is 1:14.



</doc>
<doc id="63087" url="https://af.wikipedia.org/wiki?curid=63087" title="John Taylor">
John Taylor

Ds. John Taylor (Scone, graafskap Perth, Skotland, 1778 - Cradock, 21 Mei 1860) was die eerste leraar van die NG gemeente Beaufort-Wes en daarna 36 jaar lank leraar van die NG gemeente Cradock tot aan sy dood.

Taylor is in Skotland opgelei as leraar van die Presbiteriaanse Kerk , maar het hom later geroepe gevoel om onder die inboorlinge van Suid-Afrika as sendeling van die Londense Sendinggenootskap te kom werk. So het hy in Oktober 1816 in die geselskap van die later beroemde Robert Moffat en drie ander leraars, ds. John Evans (van 1818 tot 1823 Taylor se voorganger en eerste leraar van die NG gemeente Cradock), Kitchingman en Brownlee, met die skip "Alacrity" uitgeseil na Suid-Afrika. Die geskiedskrywer George McCall Theal beskryf hom as 'n man met "zeal and ability". Met ywer en toewyding het hy die sendingsaak gedien tot hy in 1818 sy band met die Londense Sendinggenootskap verbreek, saam met 'n sestal ander sendelinge. 

Oor die redes waarom hy met die sendinggenootskap gebreek het, is daar vandag nie eenstemmigheid nie. Eerw. John Campbell sê dat Taylor 'n ruimer werkkring gesoek het, maar dit was waarskynlik onwaar, want die sendingwerkkringe van destyds te groot was om behoorlik te behartig. Andere meen dat lord Charles Somerset, die Kaapse goewerneur, hulle oorgehaal het om die sendingveld te verlaat en sy gunstiger aanbiedinge aan te neem om predikante van die Nederduitse Gereformeerde Kerk te word. Die destydse predikante-tejort, sowel as die goewerneur se uitgesproke beleid om die Hollandse Kerk te verengels deur die invoer van Skotse predikante, steun die tweede opvatting. Die goewerneur self het destyds verklaar dat ds. Taylor en andere met die Londense Sendinggenootskap gebreek het omdat hulle nie kon saamgaan met die ongereeldhede wat daar destyds op party sendingstasies geheers het nie. Hulle kon hul blykbaar kwalik vereenselwig met die uiterste "negrofilistiese" beleid van hierdie genootskap en die "oordrewe en leuenagtige verhale van die mishandeling van die inboorlinge deur die boere". 

Ongeveer in die tyd dat Somerset vir Taylor die leraarspos in die pasgestigte gemeente Beaufort aangebied het, het hy in die huwelik getree met 'n Hollandssprekende dame, Antonia F. van Gysel, 'n suster van die tweede vrou van ds. M.C. Vos van Tulbagh.

In dieselfde proklamasie waarin die stigting van die distrik Beaufort aangekondig word, is ook kennis gegee van die aanstelling van ds. Taylor as predikant van dié distrik. Vroeg in Desember 1818 het ds. Taylor hom reeds op Beaufort gevestig en sy werksaamhede begin. Hy moes nie slegs wit lidmate besoek en bearbei nie, maar ook die gekleurdes en saam met die landdros toesig hou oor die pasgestigte nedersetting op Kookfontein, wat gestig is as nedersetting of reserwe om die rondtrekkende inboorlinge te beweeg om hulle binne die grense van die Kolonie te kom vestig en 'n gevestigde lewenswyse aan te neem. Hy moes dus predikant sowel as sendeling vir 'n gebied so groot soos Nederland wees. 

Omdat die regering veral van hom verwag het om mense in die distrik op te soek, was ds. Taylor se taak byna bomenslik en onmoontlik. Boonop was daar geen spoor van die "decent dwelling" wat die regering aan hom en sy gesin beloof het nie. Hy moes 'n derderangse huisie met 'n ander gesin deel. Daar was ook geen kerkgebou nie. Sir John Fraser het later vertel dat sy vader, ds. Colin Fraser, die tweede predikant, as kind vir hom vertel het: "Religious services were held at a poplar tree near where the present dam wall is; the church, a tent of wagon sails." Eers in 1820 kry die gemeente verlof om die dienste in 'n woonhuis van kmdt. Abraham de Klerk te hou. Eers laat in die jaar het dit moontlik geword. Toe Mary Moffat, die dogter van die sendeling Robert Moffat en later die vrou van die ontdekkingsreisiger David Livingstone, Beaufort in Februarie 1820 besoek, beskryf sy die plek waar ds. Taylor dienste moes hou "as only a room in a farmhouse, with two beds in it. I have been in many odd-lookig places, but never saw one like that". Herhaalde vertoë van die kerkraad "tot 't opbouwen van een simple gebouw dienende tot een kerk" het steeds op dowe ore by die owerheid geval en toe ds. Taylor in 1823 na Cradock verplaas is, het die gemeente nog geen kerkgebou gehad nie. Voorts het die goewerneur gereken die geaardheid van die distrik was van so 'n aard dat geskikte persone om die pos van diaken of ouderling te beklee, nie gevind sou kon word sodat ds. Taylor meer as anderhalf jaar sonder 'n kerkraad oor die weg moes kom. Soms was hy verskeie maande van die huis af weg met huisbesoek in die verskillende veldkornetskappe, want om almal van huis tot huis te besoek, sou minstens 18 maande duur.

Ondanks die moeilikhede het ds. Taylor die grondslae van die latere gemeente Beaufort gelê. Hy het met sorg verskillende registers (doop, huwelik, lidmaat) aangelê en noukeurig boekgehou van die gemeente se geldsake. Op 11 April 1819 het hy die eerste kindjie gedoop en wel op Kookfontein; kort daarna 'n tweede "aan huis" op die dorp. Die eerste nagmaalweek was 29 tot 30 September 1820, toe die eerste lidmate (altesaam 65) aangeneem en voorstel is. Reeds in Junie 1819 het ds. Taylor die eerste "bedestond" gehou en sedertdien was maandelikse bidure (Maandagoggend) in swang.

Anderhalf jaar het ds. Taylor sy werk hier verrig sonder dat daar 'n kerkraad of gemeente in die kerkregtelike sin was. Die eerste kerkraadslede, benoem deur die landdros van Graaff-Reinet, is op 16 Mei 1820 deur die goewerneur goedgekeur en op dieselfde dag is die gemeente Beaufort-Wes van owerheidsweë as gestig verklaar. Die eerste kerkraad het bestaan uit twee ouderlinge (Christiaan Bothma en M.J. van Stade) en drie diakens (Gysbert Janze, Dirk Wouter de Plooy, Dapper Goerge Stefanus de Beer). Hierna is die eerste kerkraadsvergadering op 29 September 1820 gehou toe D.G.S. de Beer die eerste diaken-kassier was. Die eerste koster was ene Frylinck. Reeds in November 1820 besluit die kerkraad om vier maal per jaar Nagmaalsfees te hou, naamlik die derde Sondag van Januarie, April, Julie en Oktober. Die fees het reeds op Vrydag begin, onder meer met die aanneem van jong lidmate wat dan die Saterdag tydens een van die voorbereidingsdienste voorgestel is. Sondag was die Nagmaalsdienste en Maandagmôre moes die kerkraadsvergadering gehou word. Aan die begin van 1824 is ds. Taylor deur die goewerneur na Cradock verplaas. Sy laaste kerkraadsvergadering was op 5 Januarie 1824. Dit is al wat die kerkraad se notule oor sy vertrek rep. 

Die NG gemeente Cradock het ds. Taylor getrou en onafgebroke 36 jaar lank gedien tot sy dood in die ouderdom van 72. Die medewerker van die "Kerkbode" het berig sy heengaan was "sag en vreedsaam". Sy stoflike oorskot en dié van sy vrou en twee dogters rus binne die ringmuur van die kerk op Cradock. Hy was 41 jaar lank in die evangeliebediening. Gedurende sy lang dienstyd is die gemeente Beaufort in vier en die gemeente Cradock in ses gemeentes verdeel. Hoewel hy 'n Skot en in beginsels teen die Groot Trek gekant was, het hy hom as leraar van Cradock baie sterk beywer vir die geestelike bearbeiding van die Voortrekkers. In sy prediking was hy die Hollandse taal nooit heeltemal magtig nie.



</doc>
<doc id="63088" url="https://af.wikipedia.org/wiki?curid=63088" title="Siluriformes">
Siluriformes

Siluriformes (babers of katvisse) is 'n wydverspreide vis-orde wat tot die klas "Actinopterygii" behoort.

Dié orde is een van die grootstes met ongeveer 31 families, 400 genera en oor die 2200 spesies. Die meerderheid van die families leef in varswater en slegs twee families leef in die see. Babers kom oorwegend voor in Suid-Amerika maar word ook aangetref in Afrika, Noord-Amerika en Eurasië. Hulle almal het drie tot vier baarde om die mond en het geen skubbe nie. Baie spesies het 'n skerp stekel in die dorsale en pektorale vinne.

Babers is een van die gewildste teikenvis onder varswater hengelaars in Suid-Afrika en die afgelope tien jaar het die baber al hoe gewilder geword. Die baber is tewens die grootste inheemse roofvis in ons waters; dit is volop, baklei baie goed op ‘n vishoek en is boonop ‘n uitstekende tafelvis. Daarbenewens gryp ‘n baber net so gretig ‘n kunsaas as enige ander aas, wat dit ook ‘n gewilde teiken vir kunsaas-hengelaars maak.

Die volgende visfamilies behoort tot die orde Siluriformes:



</doc>
<doc id="63089" url="https://af.wikipedia.org/wiki?curid=63089" title="Grootgeelstert">
Grootgeelstert

Die Grootgeelstert ("Seriola dumerili") is 'n vis wat in die Indiese-Pasifiese area en aan die ooskus van Afrika vanaf die Persiese Golf tot by Algoabaai voorkom. In Engels staan die vis bekend as die "Greater amberjack".





</doc>
<doc id="63096" url="https://af.wikipedia.org/wiki?curid=63096" title="Cederbergpas">
Cederbergpas

Die Cederbergpas is 'n bergpas op 'n grondpad in die Sederberge ten suidooste van Clanwilliam. Die pas bereik sy maksimum hoogte op 1 005 m en sy grootste helling is 1:9.



</doc>
<doc id="63097" url="https://af.wikipedia.org/wiki?curid=63097" title="Aeroflot">
Aeroflot

Aeroflot (Russies: ОАО «Аэрофлот - Российские авиалинии») is die grootste lugdiens van Rusland. Tydens die Sowjetunie se bestaan was dit die grootste lugredery ter wêreld – op sy hoogtepunt in 1991 het die vloot uit 1 600 vliegtuie bestaan. Ná die verbrokkeling van die Sowjetunie is die maatskappy in tientalle kleiner maatskappye opgedeel, waarvan baie sedertdien bankrot gespeel het. Aeroflot het tans sowat 100 vliegtuie en vlieg na 108 bestemmings in 54 lande. Die Sjeremetjewo-lughawe by Moskou is die lugdiens se hooflughawe.

In 1921, kort ná die einde van die Russiese Burgeroorlog, het die regering ’n aparte organisasie gestig vir lugverkeer. Op 9 Februarie 1923 is "Dobroljot" gestig vir binnelandse vlugte. Die eerste vlug op 15 Junie 1923 plaasgevind tussen Moskou en Nizjni Nowgorod. In 1930 is die naam na "Grazjdanski wozdojesjni flot" ("Burgerlugvloot") verander en in 1932 na "Aeroflot".

Die lugdiens bestaan sedert 1994 in sy huidige vorm toe dit geprivatiseer is en die naam "Aeroflot – Russian International Airlines" gekry het. Die staat het steeds ’n meerderheidsaandeel van 51 persent. In 2000 is die naam verander na "Aeroflot – Russian Airlines". In dié jaar is 5,1 miljoen mense en 107 000 ton vrag vervoer.

In 2002 het die lugdiens nog nege soorte vliegtuie gehad: ’n mengsel van Russiese, Boeing- en Airbus-vliegtuie. Die vloot is gemoderniseer en in 2010 was daar vier soorte: die Airbus A320, Airbus A330, Boeing 767 en Iljoesjin Il-96. Vanaf April 2006 is Aeroflot deel van die lugvaartorganisasie SkyTeam, ’n alliansie van internasionale lugdienste.

In 1990 in die Sowjetunie is ’n rekordgetal van 90,8 miljoen passasiers vervoer, hoofsaaklik na bestemmings binne die land. Die verbrokkeling van die Sowjetunie het gelei tot ’n drastiese afname in lugverkeer. In 1999 het die getal passasiers gedaal tot net meer as 20 miljoen. Naas die verbrokkeling was die laer ekonomiese aktiwiteit en die wegval van subsidies aan die lugvaartbedryf die grootste oorsake van dié daling. In 2010 is 57 miljoen passasiers vervoer – 60 persent daarvan na internasionale bestemmings.

Vanaf Maart 2012 het die lugdiens die volgende vliegtuie:

 Hierdie artikel is vertaal uit die 


</doc>
<doc id="63099" url="https://af.wikipedia.org/wiki?curid=63099" title="Dassieshoekpas">
Dassieshoekpas

Die Dassieshoekpas is 'n bergpas in die Wes-Kaap op 'n doodlopende grondpad in die Langeberge noord van Robertson. Die pas bereik sy hoogste punt op 383m bo seevlak en het 'n maksimum helling van 1:12.



</doc>
<doc id="63100" url="https://af.wikipedia.org/wiki?curid=63100" title="Vuurtorings van Suid-Afrika">
Vuurtorings van Suid-Afrika

Hier volg 'n lys van vuurtorings in Suid-Afrika. Dit bevat al die tans aktiewe, sowel as histories belangrike ligtorings.




</doc>
<doc id="63101" url="https://af.wikipedia.org/wiki?curid=63101" title="Lavash">
Lavash

Lavash (Armeens: լավաշ, Azerbeidjans: "lavaş", Persies: ﻟﻮﺍﺶ, Turks: "lavaş") is 'n baie dun, ongesuurde Oosterse platbrood en belangrike bestanddeel van die Armeense, Azerbeidjanse, Turks-Anatoliese en Persiese kookkuns en geregte in dié lande. 

Die deeg vir lavash-brood word tradisioneel slegs van meel, sout en water berei, dun uitgerol en in groot buite-oonde of binnenshuise bakkamers gebak. Dun platbrode met 'n groot deursnee word teen die verhitte binnewande van 'n klei-oond geklap waar hulle binne 'n minuut of so klaargebak is. 

Vars gebakte lavash kan nog maklik gevorm word, maar dit begin daarna vinnig droog en bros word. Vars lavash word derhalwe ook dikwels saamgerol om as toebroodjie of hulsel vir vleisgeregte te dien. Die laasgenoemde variant word in Turkye "dürüm" genoem. Gedroogde lavash kan weke of maande lank gestoor word. Voordat dit bedien word, word die platbrood effens met water bevogtig om dit sagter te maak.

Gedroogde lavash word in die Armeens-Apostoliese Kerk ook as hostie gebruik.
Volgens die Armeense Sowjet-ensiklopedie is lavash 'n samestelling van twee Armeense woorde, "lav" "goed" en "ash" "kos, gereg".

Afrikaanse resepte

Media


</doc>
<doc id="63104" url="https://af.wikipedia.org/wiki?curid=63104" title="Nikita Chroesjtsjof">
Nikita Chroesjtsjof

Nikita Sergejewitsj Chroesjtsjof (Russies: Никита Сергеевич Хрущёв; [nʲɪˈkʲitə sʲɪˈrgʲejɪvʲɪtʲɕ xruˈʃɕof] , wetenskaplike transliterasie: "Nikita Sergeevič Chruščëv", 17 April 1894 – 11 September 1971) was ’n politikus van die Sowjetunie en van 7 September 1953 tot 14 Oktober 1964 partyleier van die land se Kommunistiese Party. Hy het Josef Stalin na sy dood in 1953 opgevolg en later teen sy beleidsrigtings uitgevaar.

Chroesjtsjof, wat uit ’n Oekraïnse boerefamilie afstam, is in Koersk-oblast, Rusland, gebore. Tydens die Russiese Rewolusie van 1917 het hy in die Rooi Leër geveg.

Daarna het hy opgang gemaak in die partyhiërargie tot in die Politburo. Hy het tot die intieme binnekring van partyleiers en kommissarisse behoort wat regstreekse toegang tot Stalin gehad het. In die tyd van die Groot Suiwering het Chroesjtsjof opdrag gegee vir die teregstelling van 55 741 streeksfunksionarisse en daarmee die kwota van 50 000 waarvoor Stalin opdrag gegee het, ver oorskry. Teen die lente van 1938 het hy toesig gehou oor die inhegtenisneming van 35 van die 38 provinsiale en stedelike partysekretarisse. Hy het as leier van Moskou sy dodelyste self regstreeks na Stalin gebring. Hy het later die Sowjet-argiewe laat deursoek in ’n poging om alle bewyse uit te wis.

Ná die dood van Stalin in Maart 1953 het ’n interne faksiestryd in die party ontstaan. Chroesjtsjof het dit gewen en in September 1953 is hy gekies as partyleier. In Desember van dié jaar is sy belangrikste teenstander as Stalin se opvolger, Beria, die hoof van die KGB, tereggestel.

Chroesjtsjof het op 23 Februarie 1956 die afgevaardigdes op die 20ste partykongres van die Kommunistiese Party geskok deur Stalin se wandade in die openbaar bekend te maak en hom te beskuldig van massamoord tydens die Groot Suiwering.

Chroesjtsjof was eiesinnig en impulsief. Hoewel hy nie so ’n terreurbewind soos Stalin gevoer het nie, het hy wel met ’n ystervuis regeer. Tog was hy ook verantwoordelik vir die Ontdooiing, ’n tydperk in die Sowjetunie toe wegbeweeg is van die streng vereistes vir sosialistiese realisme, kunstenaars meer vryhede gehad het en sensuur verslap is. Hy het geglo die Sowjetunie kan kers vashou by die lewenstandaarde in die Weste en was nie bang dat Sowjet-burgers sien wat oorsee bereik is nie. Anders as Stalin het hy Sowjet-burgers toegelaat om te reis (meer as 700 000 het in 1957 oorsee gereis) en buitelanders toegelaat om die Sowjetunie te besoek.

Chroesjtsjof is op 14 Oktober 1964 deur die ander lede van die Politburo uit sy amp onthef, veral weens die Kubaanse missielkrisis en sy persoonlike optrede wat die Poliburo as vernederend vir die Sowjetunie beskou het. Hy is beskuldig van ’n willekeurige beleid, ondeurdagte reorganisasies, die najaag van ’n persoonlike kultus en nepotisme. Hy is deur Leonid Brezjnef opgevolg. Ná sewe jaar in huisarres is Chroesjtsjof op 11 September 1971 in sy huis in Moskou dood.



</doc>
<doc id="63106" url="https://af.wikipedia.org/wiki?curid=63106" title="Leonid Brezjnef">
Leonid Brezjnef

Leonid Iljitsj Brezjnef (Russies: Леонид Ильич Брежнев; Oekraïens: Леонід Ілліч Брежнєв; 19 Desember 1906 – 10 November 1982) was ’n politikus van die Sowjetunie en sekretaris-generaal van die land se Kommunistiese Party. Hy was ná Nikita Chroesjtsjof, van 1964 tot 1982, leier van die Sowjetunie.

Brezjnef was Russies, maar is in die Oekraïne gebore. Hy het hom in metallurgie bekwaam, asook in ideologiese teorie. Hy het vinnig opgang gemaak in die partyhiëragie. Tydens die Tweede Wêreldoorlog het hy ’n generaal in die weermag geword.

Tydens Chroesjtsjof se bewind het Brezjnef taamlik op die agtergrond gebly. Toe dit tydens die Kubaanse missielkrisis duidelik word dat Chroesjtsjof besig is om sy steun onder die topbestuur van die party te verloor, het Brezjnef sy kans waargeneem en na vore getree as ’n sterk leier.

Tydens sy bewind het hy gestreef na die konsolidasie van die Sowjet-mag in die binne- en buiteland, hoewel hy nie baie aandag aan die ekonomiese basis van die land gegee het nie. Hy het wel die groot olie- en gasvoorrade van Wes-Siberië laat ontgin. Die weermag is ook in sy tyd versterk en die lande se ruimtevaartprogram uitgebrei. Brezjnef se bewering dat die Sowjetunie die reg het om in te gryp wanneer ’n sosialistiese land deur kapitalisme bedreig word, het bekend geword as die Brezjnef-leerstelling. In ’n poging om die wapenwedloop te verslap, het die Sowjetunie en die VSA ’n reeks verdrae gesluit, maar agter die skerms het die Sowjetunie voortdurend gestreef na meer invloed in Afrika, die Midde-Ooste en Asië.

In 1979 het die Sowjetunie sy buurland Afganistan binnegeval toe dit lyk of die land ná ’n bewindsoorname uit die Sowjet-invloedsfeer sou ontsnap. Hy het ook die Oos-Europese lande agter die sogenaamde Ystergordyn in ’n stewige greep gehou, soos blyk uit die hardhandige onderdrukking van die Praagse lente in 1968 in Tsjeggo-Slowakye. Op sy bevel het die Kommunistiese Party in Pole ook dié land se oproep om meer vryheid onderdruk.

In die 1970's het Brezjnef en die Sowjetunie ’n hoogtepunt bereik wat invloed en prestige betref, veral toe Amerika minder gewild geword het weens die Watergate-skandaal en die Viëtnam-oorlog. President Jimmy Carter het van 1976 af gestreef na groter ontwapening en meer détente, maar hy het min erkenning daarvoor gekry in die res van die wêreld. Van die SALT II-verdrag het ook nie veel gekom nadat die Sowjetunie Afganistan binnegeval het nie.

In die Derde Wêreld het die Sowjetunie op vele plekke invloed gehad by rewolusionêre bevrydingsbewegings, selfs op Amerika se drumpel in Midde- en Suid-Amerika.

Brezjnef se laaste jare was ’n tyd van stagnasie. Hy het min in die openbaar verskyn, selfs by belangrike geleenthede waar hy verwag is. Intussen het die Brezjnef-familie hulself verryk. Kort voor Brezjnef se dood al is sy skoonseun Joeri Michailowitsj Tsjoerbanof in hegtenis geneem vir grootskaalse korrupsie en bedrog. Die diktator was teen daardie tyd nie meer in staat om in te gryp nie.

Brezjnef is in 1982 dood en is opgevolg deur Joeri Andropof.

Brezjnef was ’n ydel man. Hy het daarvan gehou om vereer te word en medaljes te ontvang. Op amptelike foto's dra hy 57 medaljes. Op van hulle het hy waarskynlik geen reg gehad nie, soos die kosbare, diamantversierde ster van die Orde van die Oorwinning, ’n medalje wat ná die Tweede Wêreldoorlog aan die elf groot maarskalke en ’n generaal toegeken is. Brezjnef het egter geen groot bydrae gelewer tot die oorwinning oor Duitsland nie. Die toekenning, en ’n paar ander, is ná sy dood teruggetrek.



</doc>
<doc id="63109" url="https://af.wikipedia.org/wiki?curid=63109" title="Joeri Andropof">
Joeri Andropof

Joeri Wladimirowitsj Andropof (Russies: Юрий Владимирович Андропов; 15 Junie 1914 – 9 Februarie 1984) was ’n politikus van die Sowjetunie en 15 maande lank sekretaris-generaal van die land se Kommunistiese Party.

In 1936 het Andropof ’n amptenaar van die Kommunistiese Jeugliga, Komsomol, geword. Tydens die Groot Suiwering van Josef Stalin, toe honderde regerings- en weermagamptenare tereggestel is op aanklagte van verraad en spioenasie, het Andropof vinnig opgang gemaak in die Komsomol. Hy het in 1939 lid van die Kommunistiese Party geword en in 1940 sekretaris van Komsomol.

Hy het in die Tweede Wêreldoorlog geveg en ná die oorlog verskillende belangrike posisies in die party beklee. Ná die dood van Stalin in 1953 is hy "wegbevorder" as ambassadeur van die Sowjetunie in Hongarye. Hier het hy die Hongaarse Opstand in 1956 onderdruk deur politici te laat arresteer en die leiers van die opstand te laat teregstel.

In 1967 het Leonid Brezjnef, toe leier van die Sowjetunie, Andropof aangestel as hoof van die KGB. Ses jaar later het Andropof ook lid geword van die Politburo, die hoogste orgaan van die Kommunistiese Party. Hy was tot 1982 hoof van die KGB.

Ná Brezjnef se dood het die Politburo Andropof benoem tot sekretaris-generaal van die Kommunistiese Party, wat hom die magtigste persoon in die land gemaak het. Een van sy groot mededingers was Konstantin Tsjernenko, wat ná hom leier sou word. In Junie 1983 het Andropof as voorsitter van die Presidium van die Opperste Sowjet staatshoof van die Sowjetunie geword.

Andropof het besef in watter slegte toestand die land se ekonomie was en ’n aantal politieke hervormings deurgevoer, soos om korrupsie onder staatsamptenare te beveg. Hy was ook daarvoor verantwoordelik dat Michail Gorbatsjof in die Politburo ingebring is. Dié sou ’n paar jaar later as nuwe staatshoof Andropof se herstruktureringsidees uitvoer.

Weens swak gesondheid kon Andrpof self min hervormings deurvoer. Hy is gediagnoseer met diabetes, hoë bloeddruk en chroniese nierprobleme. Hy is begin 1984 op 69-jarige ouderdom dood en opgevolg deur Konstantin Tsjernenko.



</doc>
<doc id="63110" url="https://af.wikipedia.org/wiki?curid=63110" title="Konstantin Tsjernenko">
Konstantin Tsjernenko

Konstantin Oestinowitsj Tsjernenko (Russies: Константи́н Усти́нович Черне́нко; 24 September 1911 – 10 Maart 1985) was ’n politikus van die Sowjetunie en van 13 Februarie 1984 tot met sy dood sekretaris-generaal van die land se Kommunistiese Party. Hy was toe reeds ernstig siek, nes sy voorganger, Joeri Andropof. Hy is 13 maande later oorlede sonder dat hy iets kon doen aan die haglike toestand waarin die land verkeer het. Hy is opgevolg deur Michail Gorbatsjof.


</doc>
<doc id="63113" url="https://af.wikipedia.org/wiki?curid=63113" title="De Jagerspas">
De Jagerspas

De Jagerspas is 'n bergpas wat op 'n grondpad noordoos van Beaufort-Wes lê. Die pad bereik sy hoogste punt op 1524m bo seespieël en het 'n maksimum helling van 1:10. Thomas Bain het ook aan hierdie pas gewerk.



</doc>
<doc id="63114" url="https://af.wikipedia.org/wiki?curid=63114" title="Dwarskloofpas">
Dwarskloofpas

Dwarskloofpas is 'n bergpas wat ten suide van Greyton op 'n grondpad wat die R406 en die N2 nasionale pad verbind lê.



</doc>
<doc id="63115" url="https://af.wikipedia.org/wiki?curid=63115" title="Komsomol">
Komsomol

Die Komsomol (Russies: Комсомо́л) was die jeugliga van die Kommunistiese Party van die Sowjetunie. Die volle naam was Коммунисти́ческий сою́з молодёжи ("Kommoenistitsjeski Sojoez Molodjozji"). Die voorloper van die Komsomol is in 1918 in die stadsgebiede van Rusland gestig. Dit was toe bekend as die Russiese Kommunistiese Jeugliga. In 1922 is dit hervorm tot die Всесоюзный Ленинский Коммунистический Союз Молодёжи (ВЛКСМ), die Lenin-jeugliga van die Hele Sowjetunie (WLKSM).

Tydens die Russiese Rewolusie het die Bolsjewiste nie enige belangstelling getoon in die stigting van ’n jeugliga nie, maar teen 1918 het die Komsomol met lede van die Bolsjewisteparty ontmoet, hoewel die twee organisasies nie eintlik lede of beleide gedeel het nie. ’n Jaar later het die Bolsjewiste egter so te sê beheer oor die liga oorgeneem en dit is kort daarna gevestig as die jeugliga van die Kommunistiese Party.

Lede moes tussen 14 en 28 jaar oud wees, maar Komsomol-amptenare kon ouer wees. Jonger kinders het lid van die Pioniers van die Sowjetunie geword. Komsomol het min regstreekse invloed op die Kommunistiese Party gehad, maar dit was ’n belangrike leerskool vir die waardes van die party aan jongmense. Aktiewe lede het ook sekere voorregte geniet. Toe dit op sy grootste was, in die 1970's, het die Komsomol verskeie miljoene lede gehad: Sowat twee derdes van die huidige volwasse bevolking van Rusland was die een of ander tyd ’n lid.

Die hervormings van Michail Gorbatsjof, perestroika en glasnost, het eindelik ontbloot dat die Komsomol swak bestuur is. Die liga is lank gekenmerk deur konserwatisme en burokrasie en dit was polities eintlik magteloos. By die radikale 20ste kongres van die liga is die reëls daarvan verander om ’n markoriëntasie te vestig. Dit het die Komsomol egter vernietig – daar was geen doel meer nie, en belangstelling, lidmaatskap en die gehalte van lidmaatskap het afgeneem. Op die 22ste kongres van die liga, in 1991, is dit ontbind. Die spreekbuis van die liga, die koerant "Komsomolskaja Prawda", het egter oorleef en bestaan vandag nog.





</doc>
<doc id="63116" url="https://af.wikipedia.org/wiki?curid=63116" title="Albert Zinn">
Albert Zinn

Ds. Albert Nicolaas Wasselaar Zinn (Tulbagh, 9 Maart 1838 - Beaufort-Wes, 15 November 1866) was die derde leraar van die NG gemeente Beaufort-Wes, die enigste gemeente van sy kort bediening van sowat vier jaar in die Nederduitse Gereformeerde Kerk.

Die stamvader van die Zinn-familie wat in 1785 van Saxen Eysenbach in Duitsland na Suid-Afrika gekom het en vyf jaar later met Maria Sophia Schwiehting getrou het, was Johan Hendrik Zinn. Uit dié geslag is die jong ds. Zinn gebore. Hy het sy naam later jare deurgaans as net A. Zinn geteken en so staan dit ook in kerklike berigte. Uit die Tulbaghse doopregister blyk dit egter dat sy volle naam Albert Nicolaas Wasselaar was.

Hy was sy vader, H.A. Zinn, wat jare lank posmeester, openbare afslaer en vrederegter op Tulbagh was, se enigste kind. H.A. Zinn was jare lank diaken en toe ouderling van Tulbagh en was vir sy tyd 'n opgevoede en selfs geleerde man, hoog aangeskrewe in die samelewing, bekwaam en diep godsdienstig. 'n Broer van ds. Zinn se vader is in Maart 1866 deur pres. Marthinus Wessel Pretorius aangestel as ouditeur-generaal van die Zuid-Afrikaansche Republiek en het in dié hoedanigheid belangrike dienste in die grondlegging van die jong republiek gelewer. Omstreeks 1861 het die heer H.A. Zinn sy eerste vrou, ds. Zinn se moeder, verloor en die volgende jaar het hy weer getrou, maar dié huwelik was kinderloos.

Die jong Albert het in 'n godsdienstige huis grootgeword en baie vroeg geroepe gevoel om 'n predikant te word. Daarom is hy in Julie 1856 op die ouderdom van 18 met die skip "American" na Europa. Hy het sy voorgraadse studie aan die Universiteit van Aberdeen in Skotland voltooi, waarna hy na Holland vertrek het om aan die Universiteit van Utrecht 'n geruime tyd in die teologie te studeer. Daarna is hy terug na Skotland om in Edinburg aan die Divinity Hall van die Skotse Kerk sy studie voort te sit. 'n Paar maande later is hy terug na sy vaderland en in Januarie 1864 in Kaapstad gelegitimeer. Enige maande lank het hy dienswerk in die gemeente St. Stephen's in Kaapstad verrig en ook verskeie preekbeurte in die Groot Kerk waargeneem. In September die volgende jaar is hy deur dr. Andrew Murray in die Groote Kerk in die eg verbind met Marie Jane MacConachie, die oudste dogter van George MacConachie van Orsett House, Essex, Engeland. 

Die vakature wat met die aftrede van ds. Colin Fraser in die NG gemeente Beaufort-Wes ontstaan het, het sowat twee jaar geduur. In dié tyd het die gemeentelike en geestelike lewe baie skade gely. Met die aanvaarding van die Ordonnansie van 1843 het die goewerneur nie meer predikante na willekeur aangestel en verplaas nie, want nou het die NG Kerk vryheid van bestuur ontvang en dit het onder meer beteken dat daar in die vervolg vrye verkiesing van kerkraadslede en beroeping van predikante deur die breë of gekombineerde kerkraadsvergadering sou plaasvind. Die eerste sodanige vergadering in die geskiedenis van Beaufort-Wes se gemeente is onder voorsitterskap van die konsulent, ds. W.A. Krige van Victoria-Wes, gehou op 12 Januarie 1863 in die ou kerk om vir die eerste maal 'n leraar vir die gemeente te beroep. Daar was wel nog verskil van mening of hulle wel tot 'n beroeping kon oorgaan omdat hulle nog nie die goewerneur se goedkeuring verkry het nie. Toe die stemme oor dié toetsvraag staak, het die kerkraad dit raadsaam geag om liewer vir eers van die beroep af te sien. Later is sekerheid verkry en op 9 Maart 1863 het die tweede gekombineerde kerkraadsvergadering byeengekom en is vir die eerste keer in die geskiedenis van Beaufort-Wes 'n eie leraar beroep in die persoon van ds. Colin McKenzie Fraser, toe nog 'n teologiese kandidaat. Dié seun van ds. Fraser het egter die beroep bedank en was later jare lank die leraar op Philippolis. Hy is beroep vir 'n salaris van £400, waarvan die regering steeds £200 sou bydra. Staatstoelae het eers in 1875 opgehou. 

Hierna is nie minder nie as vier onsuksesvolle beroepe uitgebring, onder meer die later bekende dr. Andrew Murray. Eers die sesde beroep op die jeugdige teologiese kandidaat Albert Zinn op 4 April 1864 het geslaag. In Julie 1864 hou hy sy afskeidspreek in die Groote Kerk in Kaapstad en enkele weke later vertrek hy na Beaufort-Wes, waar hy op 20 Augustus 1864 georden en bevestig is. Die volgende dag het hy sy intreepreek gelewer met die tekswoord: "En Hy het die evangelie van vrede kom verkondig aan julle wat ver was en aan dié wat naby was" (Ef. 2:17 1933-vertaling). Die gemeente se blydskap en dankbaarheid om, ná 'n vakature van twee jaar, weer 'n leraar te hê, was natuurlik groot. Die Maandagoggend het hy die eerste keer sitting in die kerkraadsvergadering ingeneem.

 
Ds. Zinn was van kleins af swak en tenger van gestel. Die veeleisende evangeliewerk was mettertyd vir hom te veel. Hy was besonder hardwerkend, toegewyd en ernstig en het homself nooit gespaar nie. Ná 'n besondere kort dienstydperk van net oor die twee jaar is hy hier op 15 November 1866 in die jeugdige ouderdom van 28 jaar oorlede. Die onmiddellike oorsaak van sy dood was 'n akute vorm van keelontstekeing waaraan hy etlike maande lank gely het. Sy laaste kerkraadsvergadering was op 2 Julie 1866. Hy moes kort daarna siek geword het. Toe die Ring in Oktober vir sy vergadering op Beaufort-Wes byeenkom, was sy stoel langs dié van ouderling C. Smith leeg. Blykbaar is die ergste toe nog nie verwag nie, want hy word in sy afwesigheid gekies as een van die lede van die Ringskommissie en kort voor sy dood is hy nog na Bethulie in die Suid-Vrystaat beroep. Kort hierna het sy siekte egter 'n skielike en onverwagte wending geneem. 

Omtrent die plegtige begrafnis en teraardebestelling het "De Kerkbode" onder meer berig: "Sy begrafnis is baie goed bygewoon en ons weet nie of die deelneming van die inwoners ooit hartliker was nie. Die lede van die kerkraad dra die lyk van die huis na die kerk, gevolg deur die weduwee, wat ondersteun is deur die vriendelike arts van die oorledene, dr. S. Treadwell, die distriksgeneesheer; op haar volg mnr. en mej. MacConachie ('n swaer van die oorlede predikant en onderwyser op Beaufort), di. Fraser, John Turnbull (ook 'n Skotse predikant), W. Bramley en mej. Bramley, benewens 'n groot skare mense."

Die met swart omfloersde lykskis is voor die kansel geplaas in die stampvol kerkgebou. Ds. Rossouw (van Clanwilliam) het die verrigtinge gelei. Eerw. Turnbull van die Engelse Kerk, 'n intieme vriend van ds. Zinn, het in 'n treffende rede in Engels hulde gebring aan die ontslapene as mens, Christen en evangeliedienaar. Ds. Colin Fraser, ds. Zinn se voorganger, en eerw. Teske van die sendinggemeente het ook die woord gevoer. Ds. Zinn se stoflike oorskot rus vandag nog op die kerkgrond van die gemeente waar sy graftombe nou nog te sien is. As blyk van waardering vir sy toegewyde diens, het sy vriende 'n paar jaar ná sy dood 'n gedenksteen op sy graf laat aanbring met die inskripsie: "Die Graftombe is opgerigt door publieke Inteekening als een bewys van de liefde en achting waarin de overledene gehouden was te Beaufort gedurende zyne korte en getrouwe bediening door allen die zynen vroegen dood betreuren. Dood zynde spreekt hy nog."

Ds. Zinn is oorleef deur sy vrou en 'n suigeling, ook Marie Jane. Kort daarna het mev. Zinn en haar enigste kind teruggekeer na Engeland, waar sy in 1874 weer getroud is en in 1910 oorlede is. Die dogter van ds. Zinn het later met ene Hunt getrou. Al wat die samesteller van die gemeente Beaufort-Wes se 125-jaar-gedenkboek van haar geweet het, was dat sy in 1935 nog in Essex gewoon het. 'n Swaer van ds. Zinn, George MacConachie jr., het op Beaufort onderwys gegee van 1866 tot 1875.



</doc>
<doc id="63117" url="https://af.wikipedia.org/wiki?curid=63117" title="Beryciformes">
Beryciformes

Beryciformes is 'n vis-orde wat hoort tot die klas "Actinopterygii".

Die volgende families is deel van die orde Beryciformes:





</doc>
<doc id="63120" url="https://af.wikipedia.org/wiki?curid=63120" title="Komsomolskaja Prawda">
Komsomolskaja Prawda

Komsomolskaja Prawda (Russies: Комсомо́льская пра́вда; letterlik "Komsomol-waarheid") is ’n dagkoerant in ponieformaat wat op 13 Maart 1925 gestig is.

In die tyd van die Sowjetunie was die "Komsomolskaja Prawda" die spreekbuis van die Kommunistiese jeugliga, die Komsomol. Dit was dus gerig op jongmense tussen die ouderdomme van 14 en 28 en het aanvanklik gefokus op wetenskap en avontuur, terwyl dit die waardes van die Kommunistiese Party van die Sowjetunie aan jongmense geleer het.

Ná die verbrokkeling van die Sowjetunie in 1991 het die koerant ’n algemene Russiese dagblad geword. Dit word tans besit deur Media Partner, wat op sy beurt behoort aan die ECN-groep, ’n energiemaatskappy onder Grigori Berezkin, wat noue bande met Gazprom het. Die koerant se sirkulasie was op sy hoogste in 1990, toe byna 22 miljoen eksemplare daagliks verkoop is. Dit is tans die koerant met die hoogste verkoopsyfer in Rusland, met ’n daaglikse omset van 700 000 tot 3,1 miljoen.

Benewens die Russiese uitgawe, wat uit streekuitgawes bestaan, is daar ander uitgawes in GOS-lande soos "Komsomolskaja Prawda w Ukraine" (Ukraïne), "Komsomolskaja Prawda w Beloroessii" (Belarus) en "Komsomolskaja Prawda w Moldowe" (Moldowa). Daar is ook ’n Europese uitgawe, "Komsomolskaja Prawda w Ewrope") vir Russiessprekende toeriste. ’n Baltiese weergawe kan gevind word in Estland, Letland, Litaue en Finland.




</doc>
<doc id="63121" url="https://af.wikipedia.org/wiki?curid=63121" title="Franschhoekpas">
Franschhoekpas

Die Franschhoekpas is 'n bergpas geleë net buite Franschhoek op die R45, die pad na Grabouw en Villiersdorp. Op 733m bo seevlak bereik die pas sy hoogste punt en met 'n maksimum helling van 1:9 is die pas opvallend steil.

Goew. Simon van der Stel was rondom 1695 van mening dat 'n span slawe maklik die olifante se staproete oor die berg agter Franschoek in 'n periode van 3 maande sodanig kon verbeter dat dit vir waens begaanbaar sal wees. Eers in 1819 het S.J. Cats 'n begaanbare pad voltooi wat deur landmeter W.F. Hertzog beplan is. Cats se pad was baie nou en waens met 'n swaar vrag het gesukkel om die berg uit te kom, maar dit was tot 1825 in gebruik.

Lord Charles Somerset het in 1825 'n 150 soldate van die "Royal African Corps" gebruik om die pad ingrypend te verbeter. Die grootste verandering tussen Cats se pad en die nuwe pad was by Jan Joubertsgat. Hierdie moeilike oorgang is uitgeskakel deur 'n klipbrug oor die drif te bou. Jan Joubertsgatbrug (gebou 1823) is die oudste brug in die land wat nog gebruik word. In 1933 is die huidige pad voltooi en volg op verskeie dele nog die oorspronklik roete. Die pad het in die 1960's weer veranderinge ondergaan en is toe ook geteer.




</doc>
<doc id="63122" url="https://af.wikipedia.org/wiki?curid=63122" title="Gifbergpas">
Gifbergpas

Gifbergpas is 'n bergpas wat ten suide van Vanrhynsdorp op 'n grondpad in die Matsikammaberge lê. Die hoogste punt in die pas is 609m bo seespieël en die maksimum helling is 'n besondere 1:6.



</doc>
<doc id="63123" url="https://af.wikipedia.org/wiki?curid=63123" title="Grootrivierhoogte">
Grootrivierhoogte

Grootrivierhoogte is 'n bergpas in die Cederberge op die grondpad tussen die Algeria-bosboustasie en die dorpie Op-die-Berg. Die hoogste punt in die pas is 975m bo seevlak en die grootste steilte is 1:8.



</doc>
<doc id="63124" url="https://af.wikipedia.org/wiki?curid=63124" title="Hottentotskloof">
Hottentotskloof

Hottentotskloof is 'n bergpas in die Wes-Kaap op die R46 in die Warm Bokkeveld en geleë noordoos van Ceres. Die pas bereik 'n hoogte van 1 198m bo seevlak en het 'n maksimum steilte van 1:28.



</doc>
<doc id="63126" url="https://af.wikipedia.org/wiki?curid=63126" title="Saamwerkunie">
Saamwerkunie

Die Saamwerkunie van Natalse Kultuurvereniginge was 'n kultuurorganisasie in Natal wat hom beywer het vir die bevordering van Afrikaans.

Die unie is op 24 Mei 1917 in die Gedenksaal van die NG gemeente Pietermaritzburg onder leiding van adv. E.G. Jansen, latere minister van naturellesake en uiteindelik die eerste Afrikaanssprekende en ook laaste goewerneur-generaal van die Unie van Suid-Afrika, gestig. Die doel was om verskillende verenigings vir Afrikaners in Natal te verenig en sodoende Afrikaners in die provinsie "tot hegte en eendragtige optrede aan te spoor". Die eerste voorsitter was adv. E.G. Jansen, bygestaan deur 'n sekretaris, dr. G. Besselaar en 'n korresponderende sekretaresse, mev. Mabel Jansen.

Op die eerste bestuursvergadering het mev. Jansen die opdrag gekry om ’n skema vir eksamens in Afrikaans op te stel. Sy het dit in September van daardie jaar voorgelê en so is die eerste eksamen in Afrikaans in Suid-Afrika gebore, die latere Taalbondeksamen, wat van die jare twintig saam met die Suid-Afrikaanse Akademie vir Wetenskap en Kuns aangebied is. Reeds in die eerste jaar van die eksamen het 406 kandidate deelgeneem, onder meer die latere adv. C.R. Swart, die latere regter L.W. Hiemstra en Avril Malan. Oor die doelwit van die eksamens, het Jansen gesê: "Die (Afrikaanse) taal moet groei soos ’n patatrank en die hele Suid-Afrika oorrank."

Die taaleksamens het ’n dringende behoefte aan ’n eerste Afrikaanse grammatika laat ontstaan, wat Mabel Jansen in 1917 saam met mnr. C.M. Booysen opgestel het. Omstreeks 1976 het sy oor dié onderneming gesê: "Dit bly vir my ’n verbasende iets dat daar teen die jaar vyftien, sestien nog nooit g’n poging was om ’n grammatika vas te stel nie. Hulle het tog al heelwat Afrikaans geskryf. Wat ek gedoen het, was maar ’n desperate poging om iets daar te stel vir ons leerlinge van die Afrikaanse eksamens, en kon dit maar net op die Nederlandse baseer. Ek weet hier in "De Volksstem" hierso was eendag so ’n venynige aanval op ons oor die junta in Natal wat hom dit aanmatig om so ’n grammatika te skryf en taaleksamens af te neem. Dit was nou vir hulle vreeslik dat iemand wat nie ’n doktorsgraad het nie, so iets kon aandurf."

Buiten die Taaleksamen het die Saamwerk-Unie deur sy jaarkongresse en verskillende komitees – die histories kommissie, wedstrydkommissie, uitleenbiblioteekkommissie, Voortrekkerkommissie, besoekkommissie, onderwyskommissie – die Afrikaners in Natal bymekaar gehou, begeester om te werk en stry vir hul regte en erfenis. In Julie 1959, die jaar van Die Wonder van Afrikaans, het die Saamwerk-Unie aan hulle adv. en mev. Jansen elk ’n goue medalje aangebied as huldeblyk van hulle groot kultuurwerk, ’n erkentlikeidsdaad wat hulle besonder geroer het.

Die unie se benaming is gedurende 1931 verander na Die Saamwerkunie van Afrikaanse Kultuurvereniginge, ten einde lidmaatskap op 'n nasionale grondslag te plaas. In 1948 besluit die unie om die benaming van Die Saamwerkunie van Natal te aanvaar, alhoewel die werksaamhede nog steeds op 'n breë vlak voortgesit is.



</doc>
<doc id="63127" url="https://af.wikipedia.org/wiki?curid=63127" title="Sewanmeer">
Sewanmeer

Die Sewanmeer (Armeens Սևանա լիճ, "Sevana lich") is die grootste meer in Armenië en die Kaukasusgebied met 'n wateroppervlakte van 940 km² en 'n watervolume van 34 miljard m³. Sy bekken beslaan sowat 5 000 km². Met tussen 1 900 en 2 000 meter bo seevlak is dit een van die grootste bergmere ter wêreld wat deur 28 riviere en bergstroompies gevoed word. Net sowat tien persent van die natuurlike waterafvoer word deur die Hrazdan-rivier gedreineer. Die oorgrote res verdamp.

Saam met die Van- en die Urmiameer is die Sewanmeer oorspronklik as een van die drie groot mere van die historiese Koninkryk Armenië beskou. Tans is dit die enigste van hierdie drie waterliggame wat nog op die staatsgebied van die huidige Republiek van Armenië geleë is. Die Sevanavank-skiereiland was vroeër 'n eiland naby die noordelike oewer wat vir sy gelyknamige klooster en as bedevaartsoord bekend staan.

Vandag is die Sewanmeer 'n gewilde bestemming vir toeriste en bewoners van Jerewan wat van die somerhitte wil ontsnap. Langs sy oewer het 'n toeristiese en geneeskundige infrastruktuur met hotelle, sanatoriums, somerhuise en watersportgeriewe ontstaan. Die watertemperatuur beweeg in die somermaande tussen 17 en 24 °C. Die meerwater is deursigtig tot 'n diepte van elf meter.

Die Sewanmeer is in die provinsie Gegharkunik in Sentraal-Armenië geleë. Die meer het in die krater van 'n uitgedoofde vulkaan gevorm en word omring deur hoë bergpieke. Dit bestaan uit twee dele, die Groot Sewanmeer (met 'n maksimale diepte van 58,7 m) en die Klein Sewanmeer (met 'n maksimale diepte van 98,7 m).

Die natuurlike ekostelsel van die meer is deur die mens ingrypend verander nadat meer water vir besproeiingsdoeleindes en kragopwekking gebruik is. So was die oorspronklike oppervlakte dekades gelede nog meer as 1 300 km² met 'n gemiddelde waterdiepte van 95 m, 'n oewerlyn van 260 km en 'n watervolume van 58 km³.


</doc>
<doc id="63131" url="https://af.wikipedia.org/wiki?curid=63131" title="Groot Suiwering">
Groot Suiwering

Die Groot Suiwering (Russies: Большая чистка, "Bolsjaja tsjistka") was ’n groot heksejag in die Sowjetunie om die land te "suiwer" van Josef Stalin se vermeende teenstanders (sowel persoonlik as polities, en soms hele groepe mense). Die moord op Sergei Kirof op 1 Desember 1934 het die Groot Suiwering ingelui.

Stalin se voorbeeld was Adolf Hitler, wat in dieselfde jaar die Naziparty van teenstanders gesuiwer het.

Kort ná Kirof se dood het Stalin ’n noodwet afgekondig (die "Kirofwet op 1 Desember") wat die basis gevorm het van willekeurige terreur sonder enige skyn van wetlikheid. Volgens die wet sou ondersoeke in 10 dae of minder afgesluit word; die akte van beskuldiging sou 24 uur voor die verhoor aan die beskuldigde oorhandig word; as die doodstraf opgelê is, sou dit onmiddellik ná die uitspraak uitgevoer word. Talle dodelyste is deur verskeie politici en NKWD-hoofde opgestel van mense wat verhoor moes word.

Binne drie jaar is twee miljoen mense kragtens dié wet tereggestel of na die Goelag gestuur. Die slagoffers het ingesluit voormalige opposisieleiers binne die Kommunistiese Party, premiers, partyleiers van die Sowjet-deelrepublieke, intellektuele, offisiere, kunstenaars, regses en hul familielede, vriende en naamgenote. Ook gewone burgers wat willekeurig gekies is en etniese minderhede het slagoffers van die Groot Suiwering geword. Sommige etniese groepe is ook gedeeltelik of in hul geheel na afgeleë gebiede in Sentraal-Asië en Siberië verban en talle het op pad daarheen gesterf. Ná Stalin se dood is dié etniese minderhede toegelaat om terug te keer.

Die suiwering het ook ’n groot invloed gehad op die Rooi Leër, wat baie offisiere verloor het – onder andere drie van sy vyf maarskalke. Tussen 1937 en 1939 is sowat 35 000 offisiere ontslaan, aangehou of vermoor. In dié tyd is ook 5 van die 15 lede van die Politburo, 98 van die 139 lede van die Sentrale Komitee en 1 108 van die 1 966 afgevaardigdes van die 17de partykongres (1934) gearresteer en veroordeel.

Ná die verbrokkeling van die Sowjetunie is talle massagrafte met tereggestelde slagoffers van die Groot Suiwering ontdek. Sommige, soos dié by Koerapati naby Minsk en Bikiwnija naby Kiëf, het tot 200 000 lyke bevat.

In 2007 is een so ’n terrein, by die Boetowo-gevangenis naby Moskou, ingerig as ’n gedenkteken vir die slagoffers van Stalinisme. Van Augustus 1937 tot Oktober 1938 is meer as 20 000 mense daar geskiet en begrawe.




</doc>
<doc id="63133" url="https://af.wikipedia.org/wiki?curid=63133" title="Borne Sulinowo">
Borne Sulinowo

Borne Sulinowo (Duits: "Groß Born", vroeër "Linde") is 'n stad in die Noordwes-Poolse woiwodskap Wes-Pommere met 'n bevolking van 4 675. Dit is halfpad tussen Czaplinek en Szczecinek aan die suidoewer van die langgestrekte Pile-meer geleë.

Borne Sulinowo is een van die jongste stede in Pole wat eers in 1993 stadstatus gekry het. Die oorspronklike hoofbasis van die Sowjet-troepe in Pole was tot in 1992 in die suidelike stadsgebied geleë wat as militêre spergebied vroeër hoegenaamd nie op kaarte verskyn het nie.

Die militêre geskiedenis van Borne Sulinowo strek nog verder terug tot in die tyd kort ná die Eerste Wêreldoorlog toe die Duitse leër hier 'n uitgestrekte militêre oefenterrein aangelê het wat later deur Nazi-Duitsland uitgebrei is. Die gebied het in 1945 onder Poolse administrasie gekom.

Sowel die Duitse asook die Sowjet-Russiese militêre geriewe het intussen 'n verlate spookdorp geword.


</doc>
<doc id="63134" url="https://af.wikipedia.org/wiki?curid=63134" title="Chroesjtsjof-ontdooiing">
Chroesjtsjof-ontdooiing

Die Chroesjtsjof-ontdooiing (Russies: хрущёвская о́ттепель, "chroesjtsjofskaja ottepel"), of kortweg die Ontdooiing (О́ттепель), verwys na die periode van die middel 1950's tot die vroeë 1960's toe politieke onderdrukking en sensuur in die Sowjetunie verslap is en miljoene Sowjet-burgers uit die Goelag bevry is danksy Nikita Chroesjtsjof se beleid van de-Stalinisasie en vreedsame naasbestaan met ander lande.

Dit het moontlik geword ná die dood van Josef Stalin in Maart 1953. Chroesjtsjof het Stalin se wandade op die 20ste kongres van die Kommunistiese Party bekend gemaak en hom van massamoord tydens die Groot Suiwering beskuldg. Hy het ook tydens sy magstryd om die Sowjet-leier te word ontslae geraak van die Staliniste in die regering. Hoogtepunte van die Ontdooiing was Chroesjtsjof se besoek in 1955 aan Beijing in China en Belgrado in Joego-Slawië, sy ontmoeting met Dwight D. Eisenhower later dié jaar en sy daaropvolgende besoek aan die VSA in 1959.

Die Ontdooiing was die begin van onomkeerbare veranderings in die Sowjetunie soos ekonomiese hervormings en internasionale handel, vryheid van inligting in die media, opvoedkundige en kulturele kontakte, feeste, boeke deur buitelandse skrywers, buitelandse rolprente, kunsvertonings, nuwe musiek, danse en modes en internasionele mededinging in sport. Dit was ’n reeks stappe sonder presedent wat mense verlos het van vrees en diktatorskap. Stalin se liggaam is ook uit die Lenin-mausoleum verwyder. Hoewel die magstryd tussen die liberale en konserwatiewes nooit geëindig het nie, het dit die Kommunistiese Party eindelik verswak.

Baie historici vergelyk die Chroesjtsjof-ontdooiing met Michail Gorbatsjof se hervormings in die 1980's, perestroika en glasnost. Hoewel hulle in verskillende eras leiers van die Sowjetunie was, het hulle albei drastiese hervormings ingestel. In albei gevalle het dit net ’n paar jaar geduur en is dit deur die volk ondersteun, maar deur bittereinders teengestaan. Albei leiers is uit hul amp onthef, hoewel die gevolge van hul hervormings geheel en al verskil het.



</doc>
<doc id="63147" url="https://af.wikipedia.org/wiki?curid=63147" title="Samuel Henri Pellissier">
Samuel Henri Pellissier

Dr. Samuel Henri Pellissier (Bethulie, 10 November 1887 – Zeerust, 18 Mei 1978) was ’n Afrikaanse kultuurleier, opvoedkundige, kerkman en veral die stigter van die Afrikaanse Volksang- en Volkspelebeweging. Hy was ’n kleinseun van die Franse sendeling, eerw. Jean Pellissier, die stamvader van die familie in Suid-Afrika en ’n broer van die kultuurleidster Mabel Jansen (gebore Pellissier) en die NG predikant en teologieprofessor George Murray Pellissier.

Pellissier was ’n seun van Samuel Pellissier en sy vrou, Elise Josephine Roux, ’n dogter van ds. Pieter Roux, na wie die dorp Rouxville genoem is. Hy het tot op elfjarige leeftyd onderwys van sy vader ontvang en toe hy in 1899 vir die eerste keer skool toe is, moes hy daagliks te perd ry. Hy was die eerste leerling wat die Junior Sertifikaat op Bethulie verwerf het. Pellissier matrikuleer in 1905 op Franschhoek waarna hy ’n jaar lank op die plaas Erfdeel in die district Bethulie skoolgehou het. Van 1907 tot 1910 het hy aan die Grey-universiteitskollege in Bloemfontein gestudeer waar hy die B.A.-graad in 1909 en die O1-Onderwysdiploma in 1910 behaal.
Gedurende 1911 was Pellissier aan verskeie eenmanskole in die Oranje-Vrystaat werksaam en nadat ’n studiebeurs aan hom toegeken is, het hy onderwystoestande in Nederland onder prof. Gunning bestudeer en was hy ook in Jena in Duitsland en Nääs in Swede.

In 1950 skryf hy in die eeufeesblad van die skool waar hy gematrikuleer het: “Die Hoërskool van Franschhoek het vir my ontsaglik veel in my latere loopbaan beteken. Ek was slegs vir een jaar, en wel in 1905, ’n leerling van die skool. Nadat ek vir drie jaar – van my 11de tot 14de jaar – nie op skool gedurende die Anglo-Boere-Oorlog was nie, het ek in ’n kort tydperk van drie jaar van st. 3 tot die aflegging van die Junior Sertifikaat-eksamen, die plaaslike skooltjie van my geboortedorp, Bethulie, bygewoon. Daar was in dié dae omtrent vyf leerlinge in die Middelbare-afdeling van die dorpskooltjie – ek alleen in die Junior Sertifikaatklas en drie of vier in die klas wat hul voorberei het vir die Elementêre skooleksamen van daardie dae. Ek het dus rou en halfgebak op Franschhoek in die begin van 1905 aangekom nadat die skool reeds drie weke aan die gang was, en moes ’n nuwe vak soos Fisika vir die eerste keer aanpak. Dit was byna ’n onmoontlike taak om die Matrikulasie-eksamen aan die einde van die jaar af te lê. Die Hoërskool was toe naby die hoogtepunt van sy wonderlike groei. In die een jaar het die pragtige gees van die skool ’n onuitwisbare indruk op my jong gemoed gemaak.”

Min of meer dieselfde tyd in Franschhoekse skool was onder meer ds. P.J. Viljoen, later moderator van die NG Kerk in Transvaal, prof. D.B. Bosman, later die Republiek van Suid-Afrika se gesant in Den Haag en ’n voormalige administrateur van Kaapland, J.G. Carinus, wat in 1906 in st. B (gr. 9) was. Adv. J.G. Strijdom, latere eerste minister van die Unie van Suid-Afrika, was in 1908 op dieselfde skool. Hy het in 1950, met die skool se eeufees, in die indertydse jaarblad geskryf: “Die goeie werk wat daar in die verlede gedoen is, blyk daaruit dat ’n mens vandag oor die lengte en breedte van Suid-Afrika ou Franschhoek-leerlinge aantref wat belangrike poste in die samelewing beklee en hulle spore onuitwisbaar diep getrap het.”
In 1934 het Pellissier ’n uitgebreide studiereis in die buiteland onderneem en onder meer lande besoek wat op die gebied van volksonderwys navorsing gedoen en gepresteer het. In die V.S.A. het hy baie geleer van onderwysadministrasie, buiteskole en die sentralisasie van plaasskole; in Engeland het hy die eksamenstelsel bestudeer; in Wallis tweetaligheid en in Denemarke volkshoërskole en voortgesette onderwys. Sy opvoedkundige beskouinge het berus op die grondslag van die Skrif en wel volgens die Calvinistiese levensopvatting, met inagneming van die historiese ontwikkeling van die Afrikanervolk. Hy was sterk ten gunste van hervorming, met dien verstande dat dit in ’n wesenlike en identifiseerbare behoefte voorsien en aanvaarbaar en uitvoerbaar is.

Hy was van 1912 tot 1916 werksaam as vise-hoof van die hoërskole op Ladybrand, Lindley en Boshof. In 1917 is hy aangestel as hoof van die Hoërskool Ficksburg en nege jaar later, op 1 Desember 1926, word hy bevorder tot Direkteur van Onderwys van die Oranje-Vrystaat. In hierdie hoedanigheid het hy onderwys deur medium van Afrikaans op ’n vaste grondslag geplaas en ’n deeglike biblioteekstelsel ingevoer. Hy het hom beywer om die publiek van die Vrystaat onderwysbewus te maak en het talle onderwyskonferensies gereël en skole aangemoedig om kermisse te hou om geld in te samel vir beursfondse sodat plattelandse leerlinge vir hul middelbare onderwys na die koshuise op die dorpe gebring kon word, maar ook vir die bou van skoolsale en die instel van sangfeeste. Dit het gelei tot ’n ongekende gemeenskapsbetrokkenheid by die onderwys en opvoeding van die jeug.

Van 1932 tot 1934 dien hy as adjunk-kanselier van die Universiteit van Suid-Afrika. Hy bly direkteur van onderwys tot in 1948, waarna hy voorsitter van die Radioraad word, maar nie daarin kon slaag om die uitsaaiwese in Suid-Afrika genoegsaam na die Nasionale Party en Afrikaner-Broederbond se sin te beheer nie omdat dié amp nie met veel mag gepaard gegaan het nie. In 1959 is hy deur. dr. Piet Meyer opgevolg. Hoewel hy toe al oor die 70 jaar oud was, word hy organiseerder van ’n lektuurfonds van die NG Kerk vir swart mense. Hy sal ook onthou word vir die lenteskole wat hy van 1936 af landswyd gereël het waar kennis van en belangstelling in die Afrikaanse kultuur aangemoedig en versprei is.

Ná sy aftrede in 1948 het Pellissier meer dinamies as ooit in die kultuurlewe gestaan. Hy was geldinsamelaar by uitnemendheid. Hy het byvoorbeeld R32 000 vir die Vrede van Vereenigingmonument, anderhalf miljoen rand vir die Christelike Lektuurfonds en R237 000 vir die bronswaens by Bloedrivier ingesamel. Hy het gelo dat die wordingspad van die Afrikaner, waar moontlik, deur middel van beelde, monumenten en gedenktekens in herinnering gehou moet word. Reeds in 1936 het hy die Lenteskole geestig met as doelwit die uitbreiding van kennis en die opwekking van belangstelling in die kultuurgeskiedenis van die Afrikaner. Tydens een van hierdie Lenteskole op Zeerust het hy in 1954 geld beskikbaar gestel en ’n gedenkteken laat oprig ter gedagtenis aan die sendingwerk wat sy oupa, J.P. Pellissier, daar verrig het. Die Lenteskool op Rustenburg het die monumentje agter die Krugerhuis op Boekenhoutfontein by die bidplek van pres. S.J.P. Kruger opgerig. Met die medewerking van die Afrikaanse Nasionale Studentebond (ANS) was Pellissier verantwoordelyk dat ’n standbeeld van pres. M.T. Steyn (deur Anton van Wouw) voor die hoofgebou van die Universiteit van die Oranje-Vrystaat opgerig is en onder sy leiding is die voortrekkervrou Antjie Scheepers se gebeente op die terrein van die Hoërskool Ladybrand herbegrawe. Insgelyks is die gebeente van Louw Wepener op die plaas Constantia opgegrawe en op die rantjie by Springfontein hergebrawe. Omdat hy in sy wese kultuurdraer en -skepper was, was hy as goeie redenaar daartoe in staat om indringend en boeiend oor kultuurhistoriese onderwerpe soos die Groot Trek, die Bloedriviergelofte, die onderwys en opvoeding en die kultuurtaal van die Afrikaner te praat.

Van 1939 tot 1946 was Pellissier voorsitter van die Suid-Afrikaanse Akademie vir Wetenskap en Kuns — wat in 1950 aan hom ’n erepenning toeken vir sy bydrae op die gebied van volkspele en kultuurbevordering in die algemeen. In 1965 is hy tot erelid van die Akademie verhef. Van 1948 tot 1959 was hy voorsitter van die Suid-Afrikaanse Uitsaaikorporasie en het toegesien dat die Afrikaanse afdeling daarvan op gesonde voet geplaas is, terwyl ’n afsonderlike Afrikaanse nuusdiens ook gedurende sy dienstydperk ingesteld is. Hy was lid van die raad van die destydse Gey-universiteitskollege en van dié van die Universiteit van Suid-Afrika (1927–1954, behalwe 1948) alsook voorsitter van die konvokasie van die Universiteit (1930–1931) en vise-kanselier (1932–1934).

Pellissier was Hoofbestuurslid van die F.A.K. en ontvang in 1961 die organisasie se hoogste toekenning, naamlik die Erepenning vir Volksdiens.

In 1955 sien sy werk "Jean Pierre Pellissier van Bethulie" oor sy oupa, ’n sendeling uit Frankryk, die lig. Oor dr. Pellissier se lewe verskyn in 1981 "Die lewe en werk van Samuel Henri Pellissier: soos deur hom aan sy vrou gedikteer". Sy vrou was Judith Pellissier, ook ’n kultuurmens by uitstek.

Pellissier sal onthou word as die vader van die Volkspelebeweging in Suid-Afrika wat hy met buitengewone visie, skeppende vermoë en volgehoue arbeid en strewe uitgebou het. As jong kultuurbewuste Afrikaner het hy in 1912 die vergesig gehad om van ’n gedissiplineerde, tradisiegebonde jeug, met hul eie volkspele, volksang en volksdrag. Terwyl Pellissier in Nääs was saam met ene J.M. Meiring om hulle daar verder in skrynwerk te bekwaam, het die jongmense saans geleenthede geskep vir ontspanning. Hulle het in die kleurvolle volksdrag van hul verskillende lande bymekaargekom en volksang en volksdanse beoefen. Net die Suid-Afrikaners was nie in volksdrag geklee nie, want hulle het nie so iets gehad nie. By die aanskoue van hierdie kleur- en glansryke optredes het Pellissier besluit dat wanneer hy weer in sy eie land terug is, hy dit sy taak gaan maak om die jongmense van sy volk te mobiliseer en aan te spoor om ook ’n spelende, singende en werkende volk te word. Pellissier het vier Sweedse danse vertaal en aan leerlinge van sy skool geleer. Tydens ’n Sondagskoolpiekniek op Saterdag 28 Februarie 1914 is dié spele toe die eerste keer op ’n plaas met die naam Vuisefontein, ’n paar kilometer noord van Boshof, vertoon. Destyds het dit bekendgestaan as die “Swedish Games”. Gou het dit in gewildheid toegeneem.

Volksang en volkspele het in Suid-Afrika posgevat. Vir Pellissier was volkspele ’n fisieke en geestesaktiwiteit wat deur volksgenote in die breë lae beoefen is. Spoedig is predikante, onderwysers en ander kultuurleiers by die beweging betrek en is die Uniale Raad vir Volksang en Volkspele in 1941 deur die Reddingsdaadbond gestig. In 1951 het die organisasie outonoom geword, met Pellissier as voorsitter. Agt gewestelike komitees met wyksbonde en laers onder hulle, is in die lewe geroep. Talle volkspelekursusse is in al vier provinsies gehou en langsamerhand het volkspele en volksang ’n onmisbare plek in die kultuurlewe van die Afrikaner verower. Teen 1947 was daar reeds drie handleidings met volkspelemusiek gepubliseer en meer as negentig spele in handleidings geïllustreer. Min van die ou kultuurlande kon dit oortref. In 1955 is "Ons eie volkspele" gepubliseer wat vier-en-vyftig volksdanse van Afrikaanse oorsprong bevat het. Die Sweedse danse wat aanvanklik ’n nuttige doel gedien het, is weggelaat en in 1962 het die omvattende handboek "Vir ons volkspelers" verskyn.

’n Groep volkspelers het in 1953 na Europa vertrek om hierdie kultuurskat bekend te stel aan inwoners van Nederland, België, Wes-Duitsland, Swede, Denemarke en Engeland, terwyl ’n tweede groep Israel, Griekeland, Oostenryk, Wes-Duitsland en België in 1958 besoek het en ook aan die Internasionale Eisteddfod in Skotland deelgeneem het. Die volkspelers sou ook as ambassadeurs vir hulle land optree, want daar is oral by privaat mense tuisgegaan. Volkspele was altyd deel van Suid-Afrika se groot volksfeeste soos die inhuldiging van die Voortrekkermonument in 1949, die Van Riebeeck-fees in 1952, Pretoria se eeufeesviering in 1955, die Uniefees in 1960 en al die groot landswye Republiekfeeste daarna. Pellissier was self ten nouste betrokke by die reëlings vir die Voortrekker-eeufees in 1938 toe hy voorsitter was van die reëlingskomitee vir die feesvieringe in Bloemfontein.

In 1945 het die Universiteit van Stellenbosch ’n eredoktorsgraad in die opvoedkunde aan hom toegeken vir sy onderskeiding as onderwysman en sy bydrae tot buiteskoolse aktiwiteite soos sang, volkspele en spesiale onderwys vir volwassenes in die vorm van Lenteskoolkursusse. Ook die F.A.K. het in 1961 sy gesogte Erepenning vir Volksdiens aan hom toegeken.

Pellissier is oorlede op 18 Mei 1978. Hy is oorlel deur sy vrouw, Judith Raubenheimer, oud-presidente van die Oranje-Vrouevereniging en lid van talle kultuurorganisasies. Ses kinders is uit die huwelik gebore. ’n Borsbeeld van hom is in 1976 op Boshof by die Rooidakskool, waar die eerste volkspelelaer in 1914 geestig is, deur sy eggenote onthul. Tydens die plegtigheid het sy lewenslange vriend, oud-staatspresident C.R. Swart, die huldigingsrede gelewer. Verskeie skole in die Vrystaat is na Pellissier vernoem.




</doc>
<doc id="63150" url="https://af.wikipedia.org/wiki?curid=63150" title="Johannes Rudolph Albertyn">
Johannes Rudolph Albertyn

Ds. Johannes Rudolph Albertyn (vroeër "Albertijn" geskryf, Paarl, 8 Maart 1847 – Wellington, 17 Junie 1920) was een van die talentvolste predikante en een van die mees gevierde kanselredenaars in die Nederduitse Gereformeerde Kerk.

Albertyn was die seun van ds. P.K. Albertyn, van 2 Maart 1845 eerste vaste predikant van die NG gemeente Swartberg (Prins Albert) en van 1851 tot 1870 leraar van die NG gemeente op Caledon. J.R. Albertyn ontvang sy skoolopleiding aan die Paarl Gimnasium en sy naskoolse opleiding aan die Kweekskool op Stellenbosch. Hy trou op 15 November 1871 met Margaretha (Maggie) Louw, een van sewe dogters van Adriaan Louw en Charlotte Herold van die Paarl wat met 'n predikant getrou het. Die sewe Louw-dogters was: 1. Maria Magdalena (Miemie) met prof. Nicolaas Hofmeyr; 2. Louisa Adriana (Wiesie) met ds. Arend Hermanus Hofmeyr van Hanover; 3. Margaretha Johanna (Maggie) met ds. Johannes Rudolph Albertyn; 4. Catharina Johanna (Kitty) met ds. George Murray; 5. Johanna Hendrina met prof. C.F.J. Muller; 6. Charlotte met ds. J.C. Truter; 7. Susanna Maria met ds. P.G.J. Meiring. Ds. Albertyn se seun Adriaan Louw Albertyn was 'n skrywer.

Hy dien van 1872 tot 1874 as leraar van die NG gemeente St. Stephen's in Kaapstad, ná die oordrag van die NG gemeente Stockenström aan die destydse Sendingkerk die enigste bruin gemeente in die NG Kerk. Hierna besoek hy die V.S.A. waar hy onder die invloed kom van die evangelis Moody. Met sy terugkeer belê hy 'n predikante-konferensie en hieruit word gemeentelike konferensies belê wat uitloop op spesiale evangelie-prediking. Ná sy ernstige siekte en herstel word hy ook aan die einde van sy lewe een van die eerste evangelie-predikers.

Sy eerste voltydse aanstelling is in die NG gemeente Middelburg, Kaap, waar hy bly tot hy in 1883 'n beroep aanneem na die NG gemeente op Riversdal. Hier het hy 'n omwenteling veroorsaak in die manier waarop NG gemeentes Nagmaal gebruik het. In die eerste sowat 250 jaar van die Hollandse Kerke se bestaan in Suid-Afrika, soos trouens in alle Gereformeerde Kerke, was dit die gebruik om die brood en wyn by aparte Nagmaalstafels voor die kansel uit te deel. Die Nagmaalgangers, mans en vroue afsonderlik, het uit die banke opgestaan, plek ingeneem aan die tafel en nadat hulle bedien is, het hulle weer in die banke gaan sit om gevolg te word deur ander aan die tafel. So is met verskillende tafels aangegaan totdat almal bedien is. Die heen en weer lopery was nie juis stigtelik nie en as daarby in gedagte gehou word dat by elke tafelbediening 'n aparte "tafeltoespraak" deur die predikant gelewer is, spreek dit vanself dat so 'n Nagmaaldiens maklik drie ure kon aanhou.

Algaande is daar toe weggedoen met die ou gebruik en oorgegaan tot die gesamentlike en gelyktydige bediening van almal aan een gemeenskaplike "dis", naamlik die banke. Die heel eerste gemeente in die NG Kerk wat hierdie nuwe gebruik ingevoer het, was Riversdal waar ds. Albertyn dit in Januarie 1888 ingevoer het. Hy is van verskillende kante af hieroor aangeval en baie het beweer dat dit "onbybels en ongereformeerd" sou wees. Op die Kaapse Sinode van 1890 was dit 'n warm strydvraag en met meerderheid van stemme besluit die sinode: "Elke gemeente sal hul manier van die bediening van die Avondmaal behou soos hulle oordeel tot die meeste stigting sal dien, mits die uitwendige seremonies, voorgeskrewe in Gods Woord, nie verander nie en alle bygeloof vermy word."

Toe dit in 1892 vir die kerkraad van die NG gemeente Wellington blyk dat dr Andrew Murray weens verswakte kragte en veelvuldige arbeid nie langer die gemeente na wens en soos dit behoort kon bearbei nie, beroep hulle ds. Albertyn. So word hy as tweede leraar van die gemeente bevestig op 1 Desember 1892. In groot liefde en harmonie het dié twee predikante 14 jaar lank saamgewerk. Deur sy getroue arbeid en ernstige prediking, skryf eerw. Andries Dreyer sewe jaar ná sy dood, het ds. Albertyn die hart van die gemeente gewen. Sy bediening het in 'n besonder mate die kenmerk van evangelisasiewerksaamheid gedra. Intussen het hy tydens die Anglo-Boereoorlog die krygsgevangenis op St. Helena en Bermuda besoek.

Hy het in 1910, vier jaar ná dr. Murray, afgetree. Die Wellingtonse kerkraad het 'n resolusie aangeneem wat lui: "Die kerkraad spreek hiermee sy diepe leedwese uit dat ds. Albertyn deur swak gesondheid genoodsaak is om die herderstaf neer te lê ná 'n vrugbare dienstyd van byna 40 jaar in die evangeliebediening, waarvan 18 jaar in die midde van dié gemeente deurgebring is. Ons dank die Here vir wat sy dienskneg onder ons was en gedoen het; vir sy geseënde prediking van die Woord en vir sy Godsalige wandel. Ons gee God die eer vir wat ds. Albertyn vir die Kerk in die algemeen kon doen, veral op die gebied van die evangelieprediking en die sending. Ons sou hom graag langer wou behou, dog ons berus in God se alwyse weg met hom en met die gemeente. Ons verheug ons dat hy in ons midde gaan bly woon, en bid hom 'n geseënde en nuttige rustyd toe (Kerkraadsnotule van 4 Oktober 1910, uit die Hollands vertaal)."

Op 17 Junie 1920 is ds. Albertyn in die ouderdom van 74 op Wellington oorlede. Dreyer skryf: "In al die gemeentes wat hy bedien het, het hy homself bewys 'n ywerige sielsoeker te wees en vele siele is deur sy besielende prediking en troue herderlike arbeid tot lig en tot saligheid gekom."

In "De Kerkbode" van 8 Julie 1920 skryf prof. John du Plessis: "Ds. Albertyn was 'n man van buitengewone gawes. Hy het 'n voorkoms en 'n houding gehad wat eerbied afgedwing het. Hy het 'n pragtige stem gehad, wat sonder die minste inspanning die grootste kerkgeboue en vergadersale kon vul. Hy het in 'n ryke mate die gawe van oorspronklikheid besit en geweet hoe om gewone dinge op ongewone en indrukmakende wyse te sê. Sy gebare was min, maar sierlik; sy blik was deurdringend; sy voordrag en toon was salwend (in die beste sin van dié dikwels misbruikte woord). En hy het van die Here die besondere gawe ontvang om stigtelik en sielsverheffend te bid sodat baie, wat die inhoud van sy preek dalk sou vergeet, nooit sou kon vergeet hoe hy met sy skoon en kragtige gebed hulle in die siel aangegryp en met hom na die genadetroon gevoer het. Johannes Albertyn was by uitstek vir evangelieprediking aangelê; hy het geweet dat sy krag hierin lê en wy hom dan ook heelhartig aan dié besondere taak (uit die Hollands vertaal)."

Die dorpie Albertinia is in 1900 op die plaas Grootfontein uitgelê en na hom genoem.




</doc>
<doc id="63151" url="https://af.wikipedia.org/wiki?curid=63151" title="Orde van Lenin">
Orde van Lenin

Die Orde van Lenin (Russies: Орден Ленина, "Orden Lenina"), wat genoem is na Wladimir Lenin, die leier van die Russiese Rewolusie van 1917, was die hoogste toekenning in die Sowjetunie. Dit is op 6 April 1930 deur die Sentrale Uitvoerende Komitee ingestel.

Die Orde van Lenin is toegeken aan:

Van 1944 tot 1957, voordat afsonderlike medaljes ingestel is, is dit ook toegeken aan mense vir 25 jaar merkwaardige militêre diens. Mense wat die titel Held van die Sowjetunie en Held van Sosialistiese Arbeid ontvang het, het ook die Orde van Lenin gekry as deel van hul toekenning. Ook buitelanders, stede, fabrieke, streke, militêre eenhede en skepe kon dit kry.

Die eerste ontvanger van die toekenning was die koerant "Komsomolskaja Prawda", destyds die spreekbuis van die Kommunistiese Jeugliga, op 23 Mei 1930. Die eerste persoon wat dit ’n tweede keer ontvang het, was die vlieënier Waleri Tsjkalof in 1936. Nog ’n vlieënier, Wladimir Kokkinaki, was die eerste persoon wat dit ’n derde keer gekry het. Die persoon wat dit die meeste keer (11 keer) gekry het, is Dmitri Oestinof, minister van verdediging van 1976 tot 1984.

Altesaam 431 418 van die medaljes is tydens die bestaan daarvan toegeken – die laaste een op 21 Desember 1991.

Streke en organisasies wat die Orde van Lenin ontvang het, is:

Bekende individue wat dit gekry het, is:



</doc>
<doc id="63156" url="https://af.wikipedia.org/wiki?curid=63156" title="Val-Brillant">
Val-Brillant

Val-Brillant is 'n dorp in die Franstalige provinsie Quebec in Kanada met 1 003 inwoners in 2006.


</doc>
<doc id="63157" url="https://af.wikipedia.org/wiki?curid=63157" title="Rimouski">
Rimouski

Rimouski is 'n stad in die Franstalige provinsie Quebec in Kanada met sowat 47 000 inwoners in 2011.


</doc>
<doc id="63158" url="https://af.wikipedia.org/wiki?curid=63158" title="Johannes Rudolf Albertyn">
Johannes Rudolf Albertyn

Dr. Johannes Rudolf Albertyn (Riversdal, 6 Augustus 1878 - Kaapstad, 14 November 1967) was 'n leraar in die Nederduitse Gereformeerde Kerk en 'n kenner op die gebied van armesorg en welsyn. 

Albertyn behaal die BA-graad aan die Hugenote-universiteitskollege op Wellington in 1899 en daarna die graad BD aan die Princeton-universiteit in Amerika. Van 1906 tot 1926 is hy leraar van die NG gemeente Willowmore, waar hy hom beywer vir die opvoeding van behoeftige kinders, en van 1926 tot 1936 leraar van die NG gemeente Kimberley, waar hy werk om verarmde gesinne op te hef. 

Van 1936 tot 1949 dien hy as algemene armesorgsekretaris van die Nederduitsch Hervormde of Gereformeerde Kerk in Transvaal en van 1949 tot 1956 sekretaris van die Federale Armesorgraad, wat hy in 1933 gestig het. Hy was ook van 1928 tot 1932 lid van die Carnegie-kommissie van Ondersoek na die Armblankevraagstuk. Die nasionale kongres in 1934 oor die verarming van blankes is deur sy toedoen gehou. As voorsitter van die Kommissie van Ondersoek oor Stadstoestande (1945-'47), skryf hy die verslag "Kerk en stad", wat 'n standaardwerk geword en meer as een uitgawe beleef het.

In 1960 volg die publikasie van nog 'n ondersoek, "Land en stad". Albertyn het ook 'n magdom artikels vir verskeie joernale geskryf. In 1948 ken die Universiteit van Pretoria 'n eredoktersgraad aan hom toe. Nog 'n eerbewys was toe die kerkraadslede van die Bosveldgedeelte van die NG gemeente Waterberg-Noord in 1944 uit drie voorgestelde name Albertyn kies as die naam van die gemeente wat op die afstigtingsvergadering op 14 Oktober 1944 op Hoornbosch in die huidige provinsie Limpopo gestig is. Dit was nadat dr. Albertyn soveel vir die afstigting van dié destyds hulpbehoewende gemeente beteken het. Vandag is Ellisras die kern van die gemeente.

Albertynshof in Kimberley, wat vroeër as Newton bekendgestaan het, is na hom genoem nadat die inwoners van die township verskuif en die krotbehuising "opgeruim" is.



</doc>
<doc id="63159" url="https://af.wikipedia.org/wiki?curid=63159" title="Pieter Kuypers Albertyn">
Pieter Kuypers Albertyn

Ds. Pieter Kuypers (oom P.K.) Albertyn (Kaapstad, 31 Oktober 1872 - Kleinmond, 26 April 1946) was 'n leraar in die Nederduitse Gereformeerde Kerk, 'n skrywer, joernalis en die Kerk se eerste Algemene Sondagskoolsekretaris. 

Nadat hy sy B.A.-graad aan die Victoria-kollege op Stellenbosch behaal het, voltooi hy sy studie aan die Kweekskool aldaar. Op Stellenbosch het hy van 1896 tot 1898 vir Maties se eerste span rugby gespeel.

Hy word op 14 Desember 1899 as predikant georden en op Vrydag 18 Mei 1900 in die NG gemeente Darling georden. Hier het hy alleen in die pastorie gewoon en 'n aantal van sy broers en susters gehuisves terwyl hul ouers op Bermuda was waar ds. Johannes Rudolph Albertyn die Boere-krygsgevangenes geestelik bearbei het. In Januarie 1901 voer Albertyn die reisplanne uit wat hy voor sy beroep na Darling gemaak het en vertrek saam met drie vriende na Europa, terwyl sy gemeentelike werk op Darling deur prop. J.G. Steytler behartig is. Hy sou nie lank in die gemeente bly nie en op 29 Januarie 1906 is aan hom demissie gegee omdat hy 'n beroep na Graaff-Reinet aanvaar het, waar hy bly tot 1921, toe hy vertrek na Brandfort. Sy laaste gemeente was Swellendam van 1926 tot 1929.

In 1929 word hy aangestel as die eerste Algemene Sondagskoolsekretaris in Bloemfontein. Hy raak bekend vir die werk wat hy doen ter wille van die Sondagskool en reël verskeie konferensies en besoek talle gemeentes. Ook deur sy skryfwerk bou hy 'n stelsel van Sondagskole op en slaag daarin om mense se belangstelling in die saak aan te wakker. Hy word aangestel as voorsitter van die Federale Sondagskoolkommisie en van 1930 af tree hy ook op as redakteur van "Die Môrelig" wat hy, soos met "Die Kindervriend", gebruik om Sondagskole te bevorder. Reeds in 1912 publiseer hy "Handleiding voor Zondagskool onderwysers" en in 1934 "Die Sondagskool", 'n handleiding wat alle aspekte van die werksaamhede van dié organisasie uiteensit. In 1940 volg "Wanneer kinders groot word" en in 1942 "Godsdiensonderwys in ons skole". Sy laaste werk is "Die lewe en tyd van die Here Jesus" (1946), 'n studiegids vir Bybelse geskiedenis. Hy was verantwoordelik vir die opening van 'n boekdepot vir Sondagskole. Ná sy aftrede in 1938 skryf hy steeds artikels vir "Die Kindervriend" en "Die Môrelig" en tydens sy verblyf op Somerset-Wes gee hy lesings aan die Kweekskool op Stellenbosch. 

Albertyn was die seun van ds. Johannes Rudolph Albertyn en die kleinseun van ds. P.K. Albertyn. Hy is in April 1903 op Wellington getroud met mej. Elise Beauchamp de Jersey Morgan. As trougeskenk het sy 'n klavier gekry en haar man 'n skryftafel vir sy studeerkamer. Haar vader was ds. Charles Morgan, een van die eerste vier studente aan die Kweekskool, en haar grootvader was ds. George Morgan, een van die oorspronklike Skotse predikante wat in 1822 na Suid-Afrika toe gekom het. Mev. Albertyn het na haar man se dood op Somerset-Wes gaan woon. Die egpaar was kinderloos.



</doc>
<doc id="63162" url="https://af.wikipedia.org/wiki?curid=63162" title="NG gemeente Smithfield">
NG gemeente Smithfield

Die NG gemeente Smithfield is op 23 November 1848 gestig op die Vrystaatse dorp Smithfield as die vierde gemeente van die Nederduitse Gereformeerde Kerk in die Vrystaat en die 38ste gemeente van die hele Kerk. Winburg is die oudste Vrystaatse gemeente (gestig in 1841 as die 27ste gemeente in die Kerk). Smithfield is agt maande ná die NG gemeente Fauresmith (11 Maart 1848) en slegs vyf dae voor die NG gemeente Bloemfontein (30 November 1848) gestig. Die enigste ander nuwe NG gemeente in daardie jaar was Napier op 26 Januarie.

Die stigting van 'n gemeente in die distrik Caledon het sy eerste stoot gekry toe magistraat James O'Reilly op Waterval aangekom en dadelik geagiteer het om 'n gemeente en 'n leraar te kry. Hy kon al op 15 Mei aankondig dat hy 500 riksdaalders gekry het vir die doel. Op 18 September het sir Harry Smith in die teenwoordigheid van 'n groot aantal burgers die fondamentsteen van die kerkgebou gelê. By hierdie plegtige geleentheid is 4 000 riksdaalders deur magistraat Thomas V. Vowe aan sir Harry Smith vir die oprigting van die kerkgebou oorhandig.

Hierna is die stigting van die gemeente deur ds. P.E. Faure en dr. William Robertson waargeneem en wel op 23 November 1848 op dieselfde plek waar die fondamentsteen van die gebou gelê is.

Die gemeente is eers bearbei deur die konsulent, ds. Andrew Murray sr. van Bloemfontein, tot die eerste predikant, ds. Piet Roux, die grondlegger van die gemeente, in 1853 bevestig is. Hy was die oupa aan moederskant van Mabel Jansen, 'n nooi Pellissier van Bethulie wat haar later onderskei het as kultuurleier, skrywer, taalkundige en vrou van die voorlaaste goewerneur-generaal van die Unie van Suid-Afrika, dr. E.G. Jansen. Omdat die NG gemeente Bethulie in 1862 van Smithfield afgestig het, was Roux die konsulent van die nuwe gemeente tot ds. J.H. Cloete eers in Maart 1868 as die eerste leraar van die dogtergemeente bevestig is. Jansen se ander oupa, eerw. Jean Pellissier, was jare lank die sendeling van die Franse Sendinggenootskap wat die werk van die Londense Sendinggenootskap (LSG) op Bethulie kom voortsit het nadat eerw. Clark van die LSG die werk as hopeloos opgegee het. 

Smithfield se eerste kerkgebou is eers in 1862 ingewy. In die middel van die 20ste eeu moes dit plek maak vir 'n moderne siersteengebou. Van 10 tot 14 November 1864 is die tweede Sinode van die Vrystaatse Kerk op Smithfield gehou waar die eerste Kerkwette gemaak en ook later gewysig of verander is. Ds. Piet Roux, van wie 'n ander dogter, Matilda, met ds. G.A. Maeder getroud was tot haar dood op 22 Maart 1905, het sy hele kerklike loopbaan in die gemeente deurgebring en is deur ds. S.J.M. van Niekerk opgevolg, wat hom veral beywer het vir die onderwys van die plaaslike kinders. In sy dienstyd is die kerkgebou vergroot en die toring en uurwerk aangebring.

Ná hom het ds. Dirk J.J. van Velden hierheen gekom, die goeie werk voortgesit en in 1894 die sendingwerk van die Franse sendelinge (sien Jean Pellissier) oorgeneem. Hy is veral bygestaan deur oom Luikes Klopper, wat sy hele aandag aan die werk gewy het totdat eerw. George Willemse, wat in 1906 georden is nadat hy sy opleiding aan die Sendinginstituut op Wellington voltooi het, in 1918 oorgeneem het. Oom Luikes Klopper is van 1910 af deur eerw. J.J. Pansegrouw van Zastron bygestaan. Ds. Van Velden se opvolger was ds. J.H. van Wyk en daarna ds. P.T. Retief wat die CNO-skole gestig het.

Vroeg in April 1929 het die gemeente tydens die Nagmaal die installering van elektrisiteit in die kerkgebou gevier. Die volgende berig het in "De Kerkbode" van 5 Junie 1929 verskyn: "Op 7 April het hierdie gemeente Avondmaal gevier. Die opkoms was baie goed. Ds. A.A. van Schalkwyk was alleen en het met al die dienste baie ernstig en boeiend gepreek. Die Saterdagaand het hy die elektriese installasie in die kerkgebou aan die diens van die Allerhoogste gewy, en daarop gewys hoe nutteloos die lampe is sonder verbinding met die onuitputlike voorraad en dit toe toegepas op die lewe van die christen. Die Pinksterbyeenkoms, wat reeds die Woensdagaand voor Hemelvaart met 'n voorbereidende biduur begin het, was ook baie geseënd, en te oordeel naar die buitengewone groot opkomste en die ernstige deelname in die gebed van oud en jonk sal die Pinkerstertyd tot in lengte van dae seën dra. Die reëling van onse leraar om elke maal 'n kwartier voor die tyd geestelike liedere te laat sing, het baie bygedra om die gewenste stemming te wek." 

Ds. J.H. Blignault het hom veral vir die jeug beywer, was penningmeester van die plaaslike tak van die Helpmekaarbeweging, het die C.V.J.-saal laat oprig en toegesien dat eerw. George Willemse as die vaste sendingleraar aangestel word. Ds. G.L. van Heerde was die grondlegger en in sy opvolger, ds. A.A. van Schalkwyk, se dienstyd is twee pastorieë gebou. Die kerkgebou is opgeknap tydens ds. D.J. McDonald se tyd en die skuld daarop afbetaal. In ds. M.C. Fourie se dienstyd is 'n rekord-dankoffer van £9 000 ingebring.

Ná eerw. Willemse se vertrek in 1944 het eerw. John le Roux hom in 1946 opgevolg. Hy het die sendinggemeente gehelp om voort te bou op die werk van sy voorganger, wat die sendingkerk en ook die skole laat bou het. Tydens eerw. Le Roux se dienstyd het die gemeente verdriedubbel in lidmate tot 600.





</doc>
<doc id="63166" url="https://af.wikipedia.org/wiki?curid=63166" title="Yunnan">
Yunnan

Yunnan (Chinees: 云南省 ) is 'n provinsie van die Volksrepubliek van China. In 2008 het die provinsie 'n bevolking van 45,4 miljoen gehad. Die administratiewe gebied van Yunnan strek oor 'n oppervlakte van 394 000 vierkante kilometer. Yunnan grens in die weste aan Mianmar, in die suide aan Laos en in die suidooste aan Viëtnam.



</doc>
<doc id="63167" url="https://af.wikipedia.org/wiki?curid=63167" title="Windows 7">
Windows 7

Windows 7 is 'n weergawe van Windows, ontwikkel deur Microsoft. Die eerste weergawe het in 2009 verskyn. Windows 7 is in ses variante beskikbaar:



</doc>
<doc id="63168" url="https://af.wikipedia.org/wiki?curid=63168" title="Serzj Sarkisian">
Serzj Sarkisian

Serzj Asati Sarkisian (Armeens: Սերժ Ազատի Սարգսյան, "Serzj Asati Sargsjan", wetenskaplike transliterasie "Serž Azati Sargsyan"; * 30 Junie 1954 in Stepanakert, Nagorno-Karabach, Azerbeidjanse SSR) is 'n Armeense politikus en voormalige premier asook president van dié land.

Serzj Sarkisian het sy akademiese opleiding tussen 1970 en 1979 in die Fakulteit Filosofie van die Staatsuniversiteit van Jerewan ontvang, met 'n onderbreking tussen 1972 en 1974 waartydens hy sy diensplig voltooi het. Hy was daarna as funksionaris van die Kommunistiese Party van die Sowjetunie en die jeugorganisasie Komsomol in sy geboortestad Stepanakert en in Nagorno-Karabach werksaam.

Sarkisian was aktief betrokke by die politieke beweging wat vir die onafhanklikheidswording van Nagorno-Karabach van die Azerbeidjanse SSR geveg het en het tussen 1989 en 1993 as leier van die Republiek Artsach se selfverdedigingsmagte gefungeer. Tussen 1990 en 1993 was hy afgevaardigde in die Armeense parlement. In 1993 het Sarkisian sy ministersloopbaan begin en die poste van minister van verdediging (1993-2007) en eerste minister (Maart 2007 tot April 2008) beklee. In Februarie 2008 is hy as opvolger van staatspresident Robert Kotsjarian verkies.

Alhoewel internasionale waarnemers met die verkiesing tevrede was, het die kandidaat Lewon Ter-Petrosian kiesers ná die bekendmaking van die eindresultaat die verkiesing as vervals verklaar en sy ondersteuners opgeroep om betogings te hou. Op 1 Maart 2008 is 'n massabetoging in Jerewan met geweld beëindig.

Op 9 April 2008 het Sarkisian die ampseed as staatspresident van die Republiek Armenië afgelê. Hy het die amp tot 9 April 2018 beklee en is opgevolg deur Armen Sarkissian. Armen Sarkissian het hom as premier van Armenië benoem en hy het die amp op 17 April 2018 aangetree. Op 23 April 2018 moes hy bedank nadat grootskaalse protesoptogte in Jerewan en ander stede begin het.

Serzj Sarkisian is getroud met Rita Aleksandri Sarkisian (* 6 Maart 1962). Uit die huwelik is twee kinders gebore, waaronder die dogter Satenik (* 17 Augustus 1986).

Sedert 2004 beklee Sarkisian die amp van president van die Armeense Skaakvereniging.


</doc>
<doc id="63169" url="https://af.wikipedia.org/wiki?curid=63169" title="Nanning">
Nanning

Nanning (Chinees: 南宁) is 'n stad in die suide van China en die hoofstad van die Outonome Gewes Guangxi Zhuang. In 2009 het die stadsgewes 'n bevolking van 6 480 000 mense gehad. Die administratiewe gebied van Nanning strek oor 'n oppervlakte van 22 112 vierkante kilometer.


</doc>
<doc id="63171" url="https://af.wikipedia.org/wiki?curid=63171" title="Guilin">
Guilin

Guilin (Chinees: 桂林) is 'n stad in die suide van China en is 'n bekende toerismestad. In 2006 het die stad-gewes 'n bevolking van 4 992 900 mense gehad. Die administratiewe gebied van die Guilin strek oor 'n oppervlakte van 27 809 vierkante kilometer. Die stadsgebied beslaan slegs 565 vierkante kilometer of 4,9 persent van die Guilin-munisipaliteit se totale oppervlakte, terwyl Guilin se voorstede en plattelandse gebiede oor 27 244 vierkante kilometer of 95,1 persent van die totale oppervlakte strek.



</doc>
<doc id="63173" url="https://af.wikipedia.org/wiki?curid=63173" title="Kareedouwpas">
Kareedouwpas

Kareedouwpas is 'n bergpas wat geleë is op die R407 aan die noordekant van die Groot Swartberge en tussen Prins Albert en Klaarstroom. Op 477 m bereik die pas sy hoogste punt en die maksimumhelling is 1:14.



</doc>
<doc id="63174" url="https://af.wikipedia.org/wiki?curid=63174" title="Katbakkiespas">
Katbakkiespas

Katbakkiespas is 'n bergpas wat op 'n grondpad in die Koue Bokkeveld noordoos van die dorpie Op-die-Berg lê. Hierdie grondpad verbind die R303 en die R355. Die pas is in 1999 verbeter.

Die pas bereik sy hoogste punt op 1 158 m met 'n maksimumhelling van 1:8. Die pas grens aan die Skitterypas.




</doc>
<doc id="63175" url="https://af.wikipedia.org/wiki?curid=63175" title="Kleinhoogpas">
Kleinhoogpas

Kleinhoogpas is 'n bergpas in die Wes-Kaap wat op 'n grondpad naby Wupperthal lê op die pad van Clanwilliam na Wupperthal. Die pad bereik 'n hoogte van 914m en is met sy maksimum helling van 1:6 besonder steil.



</doc>
<doc id="63178" url="https://af.wikipedia.org/wiki?curid=63178" title="Middelbergpas">
Middelbergpas

Middelbergpas is 'n bergpas wat net buite Citrusdal op die R303-grondpad na Ceres lê. Die pas bereik 'n hoogste punt op 1 110m en sy maksimum helling is 1:12. In die winter is die pas soms weens swaar reën onbegaanbaar.



</doc>
<doc id="63180" url="https://af.wikipedia.org/wiki?curid=63180" title="Nieuwoudtspas">
Nieuwoudtspas

Nieuwoudtspas is 'n bergpas wat ten ooste van die N2 nasionale pad op 'n grondpad lê wat lei na die Algeria-bosboustasie in die Sederberg. Die pas bereik 'n hoogte van 590 m bo seevlak en 'n maksimum helling van 1:8.



</doc>
<doc id="63186" url="https://af.wikipedia.org/wiki?curid=63186" title="Nuwekloofpas">
Nuwekloofpas

Nuwekloofpas (ook bekend as Tulbaghkloof en Roodezandkloof) is 'n bergpas wat in die vallei van die Klein Bergrivier loop. Ook die spoorlyn na die noorde volg hierdie roete. Dit verbind die R44 vanaf Wellington met die R46 wat na Tulbagh lei. Gouda lê by die westelike ingang van die kloof. Reeds in die middel van die 18de eeu is die kloof deur ossewaens gebruik om die Land van Waveren te bereik. In 1859 het Thomas Bain die roete uitgemeet. In die jare 1966 tot 1968 is die pas ingrypend verbeter. Dus bereik die pad nou 'n hoogtepunt van 130 m bo seevlak en 'n gemaklike maksimum helling van 1:18.




</doc>
<doc id="63187" url="https://af.wikipedia.org/wiki?curid=63187" title="Zeiformes">
Zeiformes

Zeiformes is 'n vis-orde wat hoort tot die klas "Actinopterygii". Al die spesies is seevisse en die meeste leef in die diepsee.

Die volgende families is deel van die orde Zeiformes:



</doc>
<doc id="63188" url="https://af.wikipedia.org/wiki?curid=63188" title="Het Volksblad">
Het Volksblad

Het Volksblad was ’n Hollandse koerant wat in die tweede helfte van die 19de eeu 30 jaar lank deur B.J. van de Sandt de Villiers in Kaapstad uitgegee is (vir die latere Afrikaanse dagblad, sien "Volksblad").

Van de Sandt de Villiers het die koerant die eerste maal in 1849 gepubliseer, maar dit het net 'n jaar lank bestaan. In 1856 laat hy die koerant herleef. In die stryd tussen die Liberale en Ortodokse Party het die koerant die Liberale ondersteun en vinnig vooruitgang gemaak sodat dit spoedig drie keer, pleks van een keer, per week verskyn het. 

Die koerant het gestrewe na samewerking van albei "kolinierasse" (Hollands- en Engelssprekend) ten behoewe van hulle Suid-Afrikaanse vaderland en van hulself as "heersende volk". Hoofartikels is onder meer deur prof. John Noble en adv. F.S. Watermeyer geskryf. Jan F. Celliers was die redakteur van 1863 tot 1872, toe hy Transvaal toe verhuis om die redaksie van De Volkstem te gaan lei. Sy opvolger was dr. J.W.G. van Oordt. 

Baie van die vroegste stukke Afrikaans het in "Het Volksblad" verskyn, soos "Boerenbrieven uit Fraserburg" van Samuel Zwaartman (H.W.A. Cooper) en ook F.W. Reitz se verwerking van gedigte van Burns.

"Het Volksblad" het in 1886 gesluit.



</doc>
<doc id="63189" url="https://af.wikipedia.org/wiki?curid=63189" title="Jan F.E. Celliers">
Jan F.E. Celliers

Jan Celliers (1865–1940) was 'n Afrikaanse digter, kortverhaalskrywer en dramaturg. Hy is veral bekend vir "Die vlakte en ander gedigte" (1908) en die epiese gedig "Martjie" (1911). Een van sy bekendste gedigte is "Dis al".

Celliers het in 1874 met 'n ossewa na Pretoria getrek, waar sy vader, Jan F. Celliers oprigter en eerste redakteur van "De Volksstem" geword het. Hy studeer in Pretoria, Stellenbosch, Wellington en Delft (1887–1890). Daarna het hy as landmeter en later as staatsbibliotekaris in Pretoria (1894–1899) gewerk. Tydens die Anglo-Boereoorlog was hy op kommando en het hy 'n oorlogsdagboek gehou, wat later gepubliseer is. Ná die oorlog het hy saam met sy gesin na Europa verhuis, waar hy hom in die letterkunde verdiep het. In 1907 keer het hy en sy gesin na Suid-Afrika terug.

Hy was die medestigter van "Die Brandwag", wat bedoel was om Afrikaans as taal te bevorder. Hy was in hierdie tyd ook in die departement van binnelandse sake in Pretoria werksaam. Van 1918 tot met sy aftrede was hy professor aan die Universiteit van Stellenbosch. Ná sy aftrede vestig hy hom eers in Kaapstad, maar later op Harrismith in die Vrystaat.

Johannes Francois Elias Celliers is op 12 Januarie 1865 op die plaas Wagenmakersvallei in die distrik Wellington (destyds in die Kaapkolonie) gebore as die oudste kind in die gesin. Hy het ’n broer, Isaac Bisseaux, en drie susters, Susanna Wilhelmina (Sannie), Anna Sibella Magdalena en Hester Maria. Sy suster Sannie trou later met die bekende beeldhouer Anton van Wouw. Sy vader is die joernalis Jean Francois Celliers en sy moeder is Magdalena Bisseaux. Sy oupa aan moederskant is die bekende sendeling van die Paryse Sendinggenootskap te Wellington, Isaac Bisseaux, wat in 1829 na Suid-Afrika gekom het. Aan vaderskant is hy ’n afstammeling van Josué Sellier (’n ou spelling van Celliers) en Elisabeth Couvret, beide Franse Hugenote wat na die herroeping van die Edik van Nantes uit Orleans gevlug het en na enkele jare in Nederland in 1700 na die Kaap gekom het. Skaars drie jaar na Jan se geboorte trek die familie van Wellington na Kaapstad, waar sy vader subredakteur word van "Het Volksblad" en hy begin skoolgaan aan ’n Engelse skool en later aan ’n Skotse kerkskool. Van sy agste jaar af begin hy geleidelik doof word. Hierdie doofheid is ’n aangebore gebrek waaraan hy sy hele lewe lank ly en wat veroorsaak dat hy sy latere lewe in eensaamheid slyt.

In 1874 verhuis die gesin per ossewa na Pretoria, waar Celliers se vader reeds in 1873 stigter en redakteur van "De Volkstem" word. Die gesin vestig hulle in ’n huis in Boomstraat in Pretoria. Hierdie eiendom word in 1895 aan die Staat verkoop vir die oprig van die nasionale dieretuin wat steeds daar geleë is. Sy vader is later lid van die Volksraad vir Johannesburg en stigter van die Afrikanerparty in Transvaal kort na die slag van Majuba in 1881. Tydens die Eerste Vryheidsoorlog word sy vader in hegtenis geneem weens sy verset teen die Britse bewind. In Pretoria gaan Jan na ’n Engelse kerkskooltjie voordat sy vader hom na meneer Dely se skool op Kerkplein stuur. Kerkplein was daardie jare die algemene uitspanplek van waens wat dorp toe kom en het ook gedien as die dorp se sportgronde. Meneer Dely word opgevolg deur Cornelis J. van Boeschoten, later onderstaatsekretaris van die Zuid-Afrikaansche Republiek, by wie Celliers vir die eerste keer Nederlandse onderrig kry. President Burgers stel daarna vir meneer Van Gorkom van Nederland aan as Superintendent van Onderwys in Transvaal en mnr. Van Boeschoten word vervang deur die Nederlandse meneer Kuiper, wat later die Weesheer word. In 1877 toe die Engelse Transvaal annekseer word die skool gesluit en dan werk Jan vir ’n ruk as addresseerder by sy vader se koerant. Van 1879 tot 1881 gaan hy skool aan die Gimnasium te Stellenbosch en spandeer dan twee jare (1881–1882) aan die Jongenskool op Wellington. Hierna keer hy in 1883 terug na Pretoria, waar hy tot 1887 meester Wessel Louis se skool besoek en matrikuleer. In 1887 vertrek hy na Nederland waar hy aan die Polytechnische Skool in Delft studeer en later ook in Leiden onder professors Van de Sande Bakhuizen en Schols. Hier lê hy die landmeterseksamen af, ten spyte van die feit dat hy self erken dat hy geen aanleg gehad het vir Wiskunde nie. By sy terugkeer na Suid-Afrika aan die einde van 1889 werk hy vir ’n jaar lank as landmeter vernaamlik in die Bosveld. Hy geniet nie hierdie werk nie en sluit dan vanaf 1891 vir bykans drie jaar aan as spesiale klerk in die Onderwysdepartement. In 1894 word hy aangestel as Staatsbibliotekaris in Pretoria, ’n werk wat hy geniet en waarin hy hom uitleef. Op 6 Desember 1894 tree hy in die huwelik met Susanna Jacoba Dürr. Uit die huwelik word ’n dogter, Maria Elizabeth (Marie), en drie seuns, Johannes Francois (Johan), Henri Josua (Henri) en Albert Couvret, gebore. Die familie vestig hulle in ’n huis in Sunnyside in Pretoria.

Met die uitbreek van die Anglo-Boereoorlog sluit hy hom op 16 Oktober 1899 by die Boeremagte aan by die Kaaplandse front by Colesberg. Hiervandaan is hulle na Kroonstad in ’n poging om daar lord Roberts se opmars vanuit ’n sterker verdedigingsposisie te stuit. Toe hierdie plan misluk keer hulle op 29 Mei 1900 terug na Pretoria, ’n dag nadat president Paul Kruger en die meeste van sy amptenare reeds die stad verlaat het. Generaal Louis Botha gee opdrag dat alle vegtende burgers Pretoria moet verlaat om so ’n vreedsame oorgawe te bewerkstellig. Voordat die burgers die opdrag ontvang, is die Britse soldate egter reeds in die stad. Celliers bly aanvanklik in die stad, maar kruip in sy huis weg toe dit verpligtend word om die eed van getrouheid en neutraliteit aan die Britse kroon af te lê. Dit word al hoe onveiliger vir hom, want as hy gevang word, kan hy selfs geskiet word of anders as krygsgevangene weggestuur word. Op 24 Augustus 1900 verlaat hy Pretoria vermom as ’n vrou saam met mevrou Malan, die dogter van generaal Piet Joubert, en haar twee klein seuntjies. Hulle moet deur verskeie wagposte van die Britse magte gaan, maar bereik die Malans se plaas agter Magaliesberg veilig, vanwaar hy weer by ’n kommando naby die huidige Brits aansluit. Saam met die burgers van generaal Christiaan Beyers trek hulle suidwaarts om by generaal De la Rey aan te sluit. Op 13 Desember 1900 is hy naby die Slag van Nooitgedacht, maar moet die perde oppas en neem nie self aan die slag deel nie. Later is hy lid van ’n kommando onder generaal Jan Kemp, maar omdat hy nie sy eie perd gehad het nie is hy ook in die laaste fase van die oorlog nie by ’n offensief betrokke nie. Op 12 Mei 1902 naby Swartruggens woon hy ’n inligtingsvergadering by onder leiding van generaal De la Rey, waar die burgers moes stem tussen vrede ongeag die koste of vrede met die behoud van onafhanklikheid. Nie ’n enkele stem word vir vrede ongeag die koste uitgebring nie en dit word dan sy verwagting dat vrede gepaard sal gaan met onafhanklikheid. Op 5 Junie 1902 bereik die nuus van die vredesluiting sy kommando en word dit begroet met groot blydskap en dankbaarheid. Die volgende dag vertrek almal na Doornkom, waar hy tot sy ontnugtering die ware toedrag van sake moet aanhoor en gevra word om sy wapen neer te lê. Tydens die oorlog hou hy getrou dagboek en hierdie dagboek word in 1978 deur die Raad vir Geesteswetenskaplike Navorsing gepubliseer.

Hy keer op 9 Junie 1902 terug na Pretoria, waar hy uitvind dat hy sy pos as Staatsbibliotekaris kwyt is. Gelukkig het hy voor die oorlog ’n trommel met goue Krugerponde in die agterplaas van sy huis begrawe. Hierdie geld stel die gesin (sy vrou en twee kinders op daardie stadium) in staat om nog in 1902 na Nederland te vertrek. Hiervandaan gaan hulle na Switserland, waar hy verder in die letterkunde studeer. Hulle bly eers in Maison Gatti en verhuis dan in 1903 na die dorpie Pallens sur Montreux, digby Clarens aan die meer van Genève. Hier kom hulle in aanraking met president Kruger en verskeie ander Boere-vlugtelinge en skenk sy vrou geboorte aan hulle twee jongste seuns. In 1907 keer die gesin aan boord die skip Gascon terug na Suid-Afrika en die gesin bly weer in die huis in Sunnyside. Aanvanklik is hy werkloos en kry dan werk as liasseerder en later vertaler by die Departement van Binnelandse Sake, waarna hy vertaler word in die Departement van Landbou. Hy vertaal enigiets van slaghuisregulasies en pluimveevoer tot “resepte vir varkenskos”, ’n betrekking wat vir hom sieldodend is en hy is dan ook uitermate ongelukkig in sy werk. In hierdie tyd word hy saam met Gustav S. Preller een van die oprigters van "Die Brandwag" (wat op 31 Mei 1910 die eerste keer verskyn) en dien vir tien jaar in die redaksie.
Die Universiteit van Stellenbosch benoem hom met behulp van die Jan Marais-fonds van die begin van 1920 tot buitengewone hoogleraar om hom sodoende in staat te stel om meer aandag aan sy skryfwerk te wy en hom so van die verveling van sy werk as vertaler te vrywaar. Volgens aanduidings is hierdie betrekking egter nie ’n sukses nie. Sy doofheid skep ’n hindernis tussen hom en sy studente en sy buitengewone professoraat het geen vaste plek in die erkende leerplan nie, met die gevolg dat sy lesings swak bygewoon word. Hy is verder geen goeie orator wat stimulerende lesings kan gee nie. Reeds in Januarie 1922 keer hy weens die woningnood terug na sy huis in Pretoria en kom hierna elke jaar vir sowat ’n maand tot ses weke na Stellenbosch om sy doseerwerk af te handel. Die vergoeding vir die posisie is nie sodanig dat dit sy finansiële probleme oplos nie en hierdie stres het waarskynlik belemmerend ingewerk op sy literêre produksie. Sy vrou is onverwags in 1926 oorlede en dit is vir hom ’n groot emosionele slag, wat hy sukkel om te verwerk. Bowendien was sy vrou weens sy toenemende doofheid die skakel tussen hom en die buitewêreld. Haar dood beteken ook die desintegrasie van die gesin. Sy dogter Marie is op 2 November 1922 met die mediese student Hugo Stegmann getroud, maar hulle eerste kind en Celliers se eerste kleinkind, Marietjie, is baie jonk dood. Sy oudste seun Johan vertrek in 1919 na Europa om hom in die skilderkuns toe te lê en hy werk en woon onder meer tien jaar in Parys in Frankryk. By sy terugkeer na Suid-Afrika leef hy ’n kluisenaarslewe op ’n plaas buite Johannesburg. Sy seun Henri studeer klavier in Europa en trou hier met ’n Tsjeggiese pianiste, hoewel hy nie self groot sukses as musikant behaal nie. By sy terugkeer na Suid-Afrika blink hy uit as belowende toneelspeler, maar pleeg vroeg selfmoord. Celliers se jongste seun Albert is nooit getroud nie en bly in Kaapstad, waar hy op jeugdige ouderdom reeds begin blind word.

Na die dood van sy vrou skryf Celliers niks meer nie en kort ná haar dood onderneem hy saam met sy seun Henri ’n reis na Parys in Frankryk. In 1929 lê hy die professoraat neer en woon hierna vir ’n ruk op Harrismith. Die laaste tiental jare van sy lewe lei hy ’n betreklik eensame bestaan in die woning Veredic bokant Leeuwenhof in Tamboerskloof in Kaapstad, waar hy by die skilder John Esterhuizen en sy vrou inwoon. Op 1 Junie 1940 is hy tydens besoek aan sy dogter in Aucklandpark in Johannesburg oorlede en hy word begrawe in die Heldeakker van die ou kerkhof in Pretoria.

Hoewel sy gedigte van groot literêr-historiese waarde is, word dit reeds in sy leeftyd laer aangeslaan as dié van sy tydgenote soos Totius, Leipoldt en Marais, hoofsaaklik vanweë die beperkte ervaringswêreld en werklike diepgang daarin, asook die verouderde woordgebruik, verstegniek en rymdwang. Sy kreatiewe bron is die leefwyse van die Afrikaner met sy vaste waardesisteem en ongekompliseerde siening van die lewe. Uiterlike gebeurtenisse soos die Anglo-Boereoorlog of die Rebellie spoor hom aan tot sterk nasionalistiese verse, maar dit lei nie noodwendig tot ’n grootse opstand of konflik nie. In sy latere gedigte is daar wel ’n wegbeweeg van die eng nasionale en Afrikaanse temas, maar dit lei ongelukkig nie tot ’n betekenisvolle verdieping nie. Hierdie gedigte verval meestal in moralisasie.

Na ’n besoek aan Majuba in 1884 skryf hy een van sy eerste gedigte in Nederlands, wat in "De Volkstem" geplaas word, naamlik "Lichtjes, ontwakende een voor een, kleuren de tenten in’t lager beneen". Hy skryf sy eerste Afrikaanse gedig in 1894 onder die titel "Ons pieknie", ’n herinnering aan ’n piekniek, terwyl "Gefop oudjie" ook uit ongeveer hierdie tyd dateer. Op kommando skryf hy "Ou oom Willem aan sy verslete ou baadjie", wat later in sy versamelbundel "Ons Leesboek" opgeneem word. Hy kry in die buiteland meer tyd om te dink en tussen die sneeu bedekte berge van die dorpie Montreux in Switserland sien hy in sy geestesoog die vlaktes van sy land. So ontstaan "Die vlakte", wat hy ’n paar jaar later op 12 Mei 1906 in "De Volkstem" laat publiseer. Aanvanklik skryf hy die gedig in Nederlands, maar slaan gou oor na Afrikaans. Ongeveer twee maande na die publikasie van die gedig verskyn daar ’n baie gunstige resensie daaroor in "Neerlandia", waarby Afrikaans ook aangeprys word as skryftaal en letterkundige taal. Weens gebrek aan genoegsame voorbeelde in Afrikaans erken Jan dat hy Shelley se gedig "The cloud" as voorbeeld vir die teksvorm gebruik het by die skryf van "Die vlakte", hoewel sy werk beslis oorspronklik van aard is. Volgens eie mededeling is die gedig geïnspireer deur sy ervaring van die Transvaalse vlaktes terwyl hy as burger op kommando was, al is dit in Switserland geskryf. Die gedig het die vlakte self as naïewe spreker, wat die hele gedig verpersoonlik. Die vlakte word uitgebeeld in die oggend, die middag, tydens ’n donderstorm en in die aand en nag as die aarde verkwik is deur die reën en daar ’n vrede neerdaal op mens en dier. Hierdie gedig en die daaropvolgende bundel, "Die vlakte en ander gedigte" (slegs enkele maande na Totius se "By die monument"), word entoesiasties ontvang. Dit word beskou as ’n deurbraak in die stryd om te bewys dat Afrikaans ’n volwaardige taal is en Celliers se status as volksdigter is hierna verseker. Hy maak gebruik van ietwat verhewe en deftige taal en sy digkuns word gekenmerk deur die volgehoue rympatrone en ander klanktegnieke, soos alliterasie wat in ’n gedig soos "Die ossewa" (na aanleiding van die voorbeeld van Gezelle se gedig "Twee horsen") selfs oorheersend word en die betekenis van die woorde verbloem in stede van ondersteun. Veel beter is hierdie klankspel in "Die Dorpsondag", wat die kerkklokke se gebeier in verskillende tone weergee. In hierdie bundel verwoord die digter die Afrikaner se smart ná die oorlog, veral in die treffende gedig "Dis al", wat in sy bondigheid die eers verbanne maar nou teruggekeerde kryger se weemoed uitbeeld soos geen ander gedig in Afrikaans nie. Ander treffende oorlogsgedigte is "Die brand", waar die moeder en haar kind uitgedryf word in die winternag terwyl alles om hulle brand, en "Die kampsuster", wat die leed van ’n sterwende Boerevrou in eenvoudige woorde maar met aangrypende emosie uitbeeld. "Berusting" is die weergawe van ’n jong vrou se emosies na aanleiding van die oorlog se smart, waar sy haar berus in die Here se wil. "Trou" is ’n lofuiting aan die edele kenmerke van ’n standvastige mens. Etlike gedigte besing die skoonheid van die natuur en veral "Eensaamheid" is ’n mooi stemmingsgedig met sy weergawe van die veld teen sonsondergang en in die nag. "Klein ondeug" bekoor met sy situasietekening en uitbeelding van die kleuter se lewensdrif. Gustav Preller skryf ’n belangrike inleiding tot hierdie bundel, waarin hy dit loof as “liriek van ’n heeltemal ander, ’n veel subtieler, inniger gevoel en skildering”.

Hierna volg "Die revier", ’n simboliese behandeling van die mens se lewe en die sirkelgang tussen lewe en dood. Dit is dertien sange wat die loop van die stroom uitbeeld van sy ontstaan, deur sy vloei deur verskillende landstreke, tot met sy uitvloei in die oseaan. Hierdie nimmereindigende beweging van die water word dan gestel as simbool van die kringloop van lewe en dood, waar die mens se lewe op misterieuse wyse ontstaan en eindelik verdwyn in die geheimenis van die ewigheid. "Die murasie" is die sterkste van hierdie sange. Die opdragwerk "Unie-kantate" is geskryf vir die Uniewording in 1910 en word deur Henri ten Brink getoonset. Hierin poog die digter om in ’n aantal feesliedere die Suid-Afrikaanse geskiedenis in allegorievorm weer te gee, vanaf die koms van die seevaarders en die eerste setlaars, deur die Groot Trek en die Anglo-Boereoorlog tot met Uniewording. Dit word deur ’n Afrikaanse koor van mans en vroue opgevoer op die fees tydens die besoek van die hertog van Connaught aan Pretoria in 1910. "Unie-kantate" word deur H.G. Rawson in Engels vertaal as "Union cantate" sodat die hertog dit kan verstaan en die gedrukte uitgawe bevat dan beide tale langs mekaar. Beide "Die rivier" en "Unie-kantate" word vanaf die vyfde druk van "Die vlakte en ander gedigte" by hierdie bundel ingesluit.

"Martjie" is die heel eerste idille in versvorm in Afrikaans en vorm saam met "Die vlakte en ander gedigte" ’n hoogtepunt in Celliers se oeuvre. Waar sy ander werk gekenmerk is deur navolging van ’n rigiede versvorm en metrum, maak hy hier gebruik van rymlose verse van ongelyke lengte (met halfrym, assonansie en alliterasie as klankbinding), wat die inhoud baie meer spontaan maak. Dit vertel ’n liefdesverhaal in sewentien eenhede van wisselende lengte. Die jong meisie Martjie se ontluikende liefde vir die jongman Roelf word roerend geteken binne ’n landelike omgewing waar die atmosfeer van aanvanklike rustigheid feitlik tasbaar word. Dit is veral hierdie eerste gedeelte van die gedig waarin Celliers groot hoogtes bereik in sy weergawe van ’n ontasbare maar tog werklike atmosfeer van hitte en stilte en die impak van die hoofkarakters (Martjie en Roelf) op die omgewing. Hiervandaan ontwikkel die vers deur gesprekke en geskerts om die etenstafel en by ’n piekniek vir jongmense tot die verborge hartstog. Die verhaal sluit af met die troostelose weemoed van Martjie se onbeantwoorde liefde, wat uitloop op die rampspoedige einde. Die verhaal word beurtelings beskrywend, verhalend en beskouend aangebied. Hoewel die gedig deur herhaalde insinkings, te groot toeval in die verhaal en verstegniese lomphede nie as geheel geslaag beskou kan word nie, is dit tog ’n vroeë mylpaal in die ontwikkeling van ons digkuns.

Celliers se latere digwerk bereik nie besondere hoogtepunte nie. "Die saaier en ander gedigte" bevat merendeel bepeinsende verse, met die oorlog en die natuur as vernaamste temas, en die eerste literêre prys van HAUM word in 1918 aan hierdie bundel toegeken. Meeste van die gedigte het reeds voor hierdie bundel in tydskrifte verskyn. "Stille werkers" bevat ’n treffende beskrywing van ’n ou man op sy perd. Van die jeugverse in hierdie bundel word bekend deurdat hulle gereeld op skool behandel word, soos veral "Waghondjies" oor die getrouheid van die waghonde en die besielende "Komaan!", laasgenoemde aanvanklik geskryf as boodskap aan die studente van die Transvaalse Universiteitskollege, wat in hulle eerste jaarblad verskyn het.

"Jopie Fourie en ander nuwe gedigte" bevat ’n aantal gemoedelike, huislike verse en bring in ’n hele aantal gedigte hulde aan heldefigure soos Jopie Fourie, Krisjan Beyers, generaal De Wet en President Steyn. Dit is veral die gebeure van die Rebellie van 1914 en die vernaamste rolspelers hierin wat betrag word, met die titelgedig wat ’n mooi beskrywing bevat van hoe die koeël oor die jare sy boodskap sal verkondig en opnuut sal tref. "Onafhanklikheid" bring die gestorwe helde van die verlede saam in die voortdurende strewe na onafhanklikheid. Mooi is die ritme wat die digter in "Klokke lui" bewerkstellig, terwyl die kindergedig "Ma en Pietjie", oor twee makoue, bekoorlik is in sy eenvoud. Hierdie gedig vat ook op eenvoudige wyse die essensie van ouerskap vas op so ’n wyse dat die kind die essensie daarvan sal verstaan. Celliers se heldedigte tendens word voortgesit in "Die lewenstuin en ander nuwe gedigte", waarin onder andere Paul Kruger en Christiaan de Wet in die gedigte vereer word. "Kruger" beïndruk met sy klankrykheid, terwyl die oratoriese in "Generaal de Wet" ook treffend is. Die titelgedig stel die menselewe voor as ’n lewenstuin, met die opbrengste wat deur vele nood en smart voortgebring word en die ontvanger van die opbrengs wat nie die offers besef nie.

"Die blinde ou Voortrekker" se ritme is ook geslaagd. Hierdie bundel bevat naas liedjies hoofsaaklik vaderlandse verse.

In "Die groot geheim" word daar op digterlike wyse gesoek na die geheim van alle dinge. Geskoei op ’n optimistiese wêreldbeeld probeer die spreker aantoon hoe skynbaar onversoenlike opvattings en strewes inderwaarheid op soek is na dieselfde “groot geheim” van die lewe en dus versoenbaar is, ’n opvatting wat nie tred hou nie met die geskiedkundige besef dat die groot botsings in die wêreld volkome botsings is wat altyd sal sorg dat daar konflik is. Dit is ’n lang allegoriese gedig in rymlose verse.

"Liefdelewe" behandel die filosofiese onderbou van die mens se geestesontwikkeling vanaf geboorte, deur skool en werk, liefde, huwelik en ouderdom. Hierdie ambisieuse filosofiese tema kom egter weens gebrek aan ontroering en diepte van mening nie tot sy reg in hierdie werk nie, ten spyte van mooi onderdele. Van die beste vroeë Afrikaanse kinderverse lê versprei in sy bundels, soos die bekende "Waghondjies." Saam met P.L. Louw en G.B.A. Gerdener publiseer hy verder die "Proewe van oorsetting van die Gesange-bundel in Afrikaans".

C.M. van den Heever en P.J. Nienaber stel in 1948 "Bloemlesing uit die gedigte van Jan F.E. Celliers" saam, waarin hulle ’n keur uit sy gedigte bundel, terwyl "Driesprong" van 1978 ’n bloemlesing is met ’n keuse deur W.E.G. Louw van die gedigte van hom, Totius en Leipoldt. Sy gedigte word in talle versamelbundels opgeneem, waaronder "Groot verseboek", "Die Afrikaanse poësie in ’n duisend en enkele gedigte", "Digters en digkuns", "Woordpaljas", "Uit ons digkuns", "Afrikaanse verse", "Afrikaanse letterkunde", "Afrikaanse natuurpoësie", "Digters en digkuns", "Digterstemme", "Digters en digsoorte", "Junior verseboek", "Die junior digbundel", "Nuwe Kleinverseboek", "Nuwe Kleuterverseboek", "Faune", "Stories op rym", "Pitkos", "Uit ons letterkunde", "My Afrikaanse verseboek", "Voorspraak" en "Die tweede gerf".

Benewens gedigte skryf hy ook enkele dramas en sy voordrag "Jan Onverschillig" word reeds in 1893 by die Rederykerskamer Onze Taal opgevoer. Oor die algemeen is sy dramas nie van dieselfde gehalte as sy beste gedigte nie en is dit weinig meer as avontuurverhale wat vir die verhoog verwerk is, met die stereotipiese karakters, soms onwaarskynlike intrige en gelukkige afloop wat die avontuurverhaal kenmerk. "Liefde en plig" is die eerste versdrama in Afrikaans en daarom van literêr-historiese belang. Teen die agtergrond van die Anglo-Boereoorlog beeld dit die botsing uit tussen ’n jongman se liefde vir sy meisie en sy plig om in die oorlog te veg. Die verse is egter onbevredigend en die karakters is nie onderhewig aan enige groei nie. Die tweede bedryf uit hierdie drama word deur D.F. Malherbe in die versamelbundel "Afrikaanse letterkunde" opgeneem.

"Reg bo reg" beeld die stryd in ’n liefdesdriehoek uit, waar die titel die reg van ware liefde om te seëvier bo alle ander regte plaas. Die drama poog doelbewus om weg te beweeg van geskiedkundige en historiese temas wat in hierdie tyd die Afrikaanse drama oorheers. Kor Brincker kan nie saam met sy verloofde, Bella Behm, en haar ouers met vakansie na die see gaan nie. Hy woon by mevrou Frank en raak dan op haar dogter, Louise, verlief. Hierna volg die verliefdes se aksies en planne en die inmenging van vriende wat elkeen haar of sy eie oplossing wil sien. Die drama gaan nog mank aan melodramatiese intrige en ’n geforseerde ontknoping, maar maak tog gebruik van lewendige dialoog waarin die karakters se persoonlikhede en die agtergrond gebeure sinvol ontbloot word. Die innerlike konflik van Kor en Louise word ook oor die algemeen op sensitiewe wyse geskets. Celliers sorg hier vir ’n vroeë Afrikaanse stuk wat die mensbeelding van sommige karakters bevredigend hanteer.

"Heldinne van die oorlog", hoewel eers in 1924 gepubliseer, is reeds in 1913 voltooi as opdragstuk vir die onthulling van die Vrouemonument en behandel die afbrand van die plase en die ontberinge van die vroue en kinders in die konsentrasiekampe. Die intrige is egter geskoei op die voorbeeld van die spanningsverhaal, terwyl die dominee se moraliserende lang rede in die slot die stuk op onbevredigende wyse laat eindig. Hierdie drama is bedoel as ’n soort “vervolg” op S.J. du Toit se drama "Magrieta Prinsloo" en volg dieselfde episodiese en vertellende trant.

"Te laat" is ’n sketsmatige drama wat in 1911 in "Die Brandwag" verskyn maar nie apart gepubliseer word nie.

Celliers lewer ook verdienstelike werk op prosagebied. Die insiggewende artikel oor eie werk, "Hoe ek begin skryf het", verskyn in "Die Huisgenoot" van 1 Desember 1933. In "Die Brandwag" verskyn onder sy eie naam en verskeie skuilname (minstens 22, waaronder Bram, Tonie, Petrus, C.C.P. en verskeie ander letters) artikels waarin hy op populêre wyse allerlei historiese, sosiale en wetenskaplike onderwerpe behandel. Sy prosastyl is helder met ’n logiese gedagtegang, wat die inhoud dan ontsluit selfs vir onontwikkelde lesers. Die meeste van hierdie stukke word later herdruk in "Afrikaanse leesboek". "Ou Gawie en ander verhale en sketse" bestaan ook uit ’n keuse van sy talle bydraes aan "Die Brandwag", waarvan baie ’n sterk liriese en moraliserende inslag het. Sy ontvlugting uit Pretoria gedurende die Anglo-Boereoorlog, ’n hoogtepunt in die bundel, en ander herinnerings uit sy lewe word beskryf. In sy natuurbeskrywings raak hy liries oor die skoonheid en soek telkens na ’n dieper waarheid in sy waarnemings.

"In die Kangogrotte" uit hierdie bundel word deur D.F. Malherbe in die versamelbundel "Afrikaanse letterkunde" opgeneem, terwyl "Stil soos die nag, diep soos die see" deur Daniel Hugo in "Tydskrif" opgeneem word. Laasgenoemde verhaal handel oor twee jongmense wat uitmekaar gehou is deur vooroordeel.

Celliers skryf die artikelreeks oor literêre begrippe "Lewe en lettere" in "Die Burger" in 1921 en sit hierdie reeks daarna vanaf 1922 in "Die Huisgenoot" voort. Hierdie besprekings word later in "Kuns in lewe en kultuur" saamgebundel. Vir oningewyde lesers beskryf hy hier grondbegrippe oor die kuns en kuns se doel, skoonheid en lelikheid en die wese van poësie en prosa. Hierdie sake illustreer hy telkens met toepaslike voorbeelde uit die daaglikse lewe.

Sy "Oorlogsdagboek" is veral van kultuur-historiese belang, aangesien dit lig werp op gebeurtenisse tydens die Anglo-Boereoorlog wat andersins nie welbekend sou wees nie. Dit word selfs deur Siegfried Huigen bestempel as die belangrikste dagboek uit die oorlog. Die boek bestaan uit briewe aan sy vrou en sy dagboekaantekeninge wat hy periodiek kon maak. Hierin gee hy sy persoonlike indrukke tydens sy deelname aan die oorlog op die Suid-Vrystaatse front, die terugtog van die Boere uit die Kaapkolonie en die guerrillastryd in Transvaal. Uittreksels van hierdie dagboek word aanvanklik in die dertigerjare in "Die Huisgenoot" gepubliseer, waarna dit eers in 1978 in boekvorm verskyn. J.C. Steyn neem ’n stuk wat op 7 Desember 1934 in "Die Huisgenoot" verskyn het, onder die titel "Jan F.E. Celliers vlug as vrou" in die versamelbundel "Veg en vlug" op.

Terwyl hy op kommando is, raak hy bewus van sy minder bevoorregte medeburgers se dors na kennis. Reeds in 1905, terwyl hy nog in Switserland woon, stel hy dan die versamelbundel "Ons leesboek" saam om te voorsien in die groot behoefte aan geskikte leesstof by sy volk. Daar is ook onder andere gedigte van hom wat in Nederlands geskryf is. Hierdie bundel word in ’n tweede uitgawe in 1920 gepubliseer as "Afrikaanse leesboek vir huis en skool". Benewens gedigte is daar ook artikels van opvoedkundige aard (soos "Warmte en lig", "Swaarte en lugdrukking") wat ten doel het om as inligtingsbron vir die leser te dien en die volk so op te voed. Verder vertaal hy drie Franse romans in Afrikaans, naamlik "Bang vir die lewe" van Henri Bordeaux, "Colomba" van Prosper Mérimée en "Mannie" van M.R. Halt. Hy is ook behulpsaam met die oorsetting van die Gesange in Afrikaans en "Proewe van oorsetting van die gesangebundel in Afrikaans", waarin van sy oorsettings saam met dié van P.L. Louw (die digter Lodovikus) en G.B.A. Gerdener verskyn, wat in 1924 gepubliseer is.

In 1912 verwerk hy Johanna van Warmelo Brandt se Hollands-Afrikaanse dagboek wat sy van die Anglo-Boereoorlog gehou het, in ’n suiwerder Afrikaans. Die titel hiervan was "Die Kappie Kommando of Boerevrouwen in Geheime Dienst". Dit word dan as ’n reeks artikels in "Die Brandwag" gepubliseer en word kort daarna ook as ’n hardebandboek uitgegee.

Jan Celliers is in 1909 een van die stigterlede van die Suid-Afrikaanse Akademie vir Wetenskap en Kuns en in 1930 word hy verkies tot erelid van die Akademie. Hy word in 1919 verkies tot buitelandse erelid van die Vlaamsche Academie voor Taal en Letterkunde. Op 20 Maart 1936 huldig die Oranjeklub in Kaapstad hom met die opvoering van liedere en voordragte uit sy werk. Die Suid-Afrikaanse Akademie vereer hom in Mei 1936 met ’n erepenning vir sy baanbrekerswerk vir die Afrikaanse taal. In Maart 1937 hou die Afrikaanse Skrywerskring in Johannesburg ’n eetmaal tot sy eer. Die bekende Jan Celliers Laerskool by die Dieretuinmeer in Johannesburg word na hom genoem en ’n borsbeeld van hom deur Coert Steynberg word in die skoolterrein opgerig, terwyl ’n olieverfskildery van hom deur W.H. Coetzer in die skoolsaal opgehang is. Jan Cellierspark in Groenkloof, Pretoria is na hom genoem.






</doc>
<doc id="63190" url="https://af.wikipedia.org/wiki?curid=63190" title="Aksynsbelasting">
Aksynsbelasting

Aksynsbelasting, of sondebelasting, is 'n indirekte belasting wat ingesluit is by die prys van produkte soos alkoholiese drank en sigarette. Aksynsbelasting word algemeen deur regerings ingestel om sogenaamde "sosiale euwels" in te perk deur die pryse van produkte op te stoot. Dit dien ook as 'n belangrike bron van inkomste vir regerings.

Die effek van verhoogde aksynsbelasting kan tweeledig wees - dit maak die prys hoër en dus vir minder mense toeganklik, maar kan terselfdertyd produksie verlaag en werkgeleenthede verminder. So kan 'n verhoging in wynpryse byvoorbeeld die wynbedryf 'n ernstige knou toedien.


</doc>
<doc id="63191" url="https://af.wikipedia.org/wiki?curid=63191" title="Syngnathiformes">
Syngnathiformes

Syngnathiformes is 'n vis-orde wat hoort tot die klas "Actinopterygii". Sinonieme vir Syngnathiformes is "Pegasiformes" en "Gasterosteiformes".

Die volgende families is deel van die orde Syngnathiformes:




</doc>
<doc id="63192" url="https://af.wikipedia.org/wiki?curid=63192" title="Jan F. Celliers">
Jan F. Celliers

Johannes Francois (Jan Volkstem) Celliers (*5 Maart 1839, Wellington – †4 Maart 1895) was ’n Suid-Afrikaanse joernalis, koerantredakteur en politikus asook die vader van die digter Jan F.E. Celliers.

Celliers ontvang sy onderrig aan die Paarlse Gimnasium van Ds. Van der Lingen sluit hy hom in 1863 op 24-jarige leeftyd aan by die Kaapse koerant "Het Volksblad" onder redaksie van B.J. Van de Sandt de Villiers. Op versoek van pres. T.F. Burgers gee hy op 8 Augustus 1873 ’n regeringsgesinde koerant, "De Volksstem", in Pretoria uit. Dit moes as teenvoeter vir die Engelse koerante dien wat die regering van die Zuid-Afrikaansche Republiek dikwels vyandiggesind was.

Na die anneksasie van Transvaal in 1877 het Cilliers ’n advertensie van Wakkerstroomse boere geplaas, waarin hulle verseg het om belasting aan die Britse owerheid te betaal. Vir hierdie “oortreding” en as gevolg van die openlike steun wat Celliers in die blad aan die Transvaalse burgers uitspreek, word hy in 1880 ’n maand lank deur die Britse owerheid in die gevangenis aangehou en is hy ook ’n boete opgelê. Onder leiding van genl. Piet Joubert word geld ingesamel om Celliers ná sy vrylating toe te laat om met die blad voort te gaan.

Op 17 Oktober 1881, kort ná die Eerste Vryheidsoorlog, word Celliers Volksraadslid en sekretaris van die Afrikanerbond. Dieselfde jaar verkoop hy sy drukkery aan die regering, waarna dit die grondslag vorm van die Staatsdrukkery. In 1888 tree hy af as redakteur van "De Volksstem" en word hy opgevolg deur dr. F.V. Engelenburg. Hy wy hom tot sy dood, ’n dag voor sy 56ste verjaardag, aan die politiek.



</doc>
<doc id="63193" url="https://af.wikipedia.org/wiki?curid=63193" title="Oubergpas">
Oubergpas

Oubergpas is 'n bergpas wat op 'n grondpad ten noorde van Montagu in die rigting van Touwsrivier lê. Die pas bereik 'n hoogte van 990 m bo seespieël en 'n maksimum helling van 1:8.



</doc>
<doc id="63194" url="https://af.wikipedia.org/wiki?curid=63194" title="Falklandoorlog">
Falklandoorlog

Die Falklandoorlog (Engels: "Falklands War", "Falklands Conflict" of "Falklands Crisis"; Spaans: "Guerra de las Malvinas" of "Guerra del Atlántico Sur") het in 1982 tussen Argentinië en die Verenigde Koninkryk plaasgevind. Die oorlog het na aanleiding van 'n dispuut tussen dié twee lande oor die Falkland-eilande en Suid-Georgië en die Suidelike Sandwicheilande ontstaan. Die oorlog begin op 2 April 1982 toe Argentynse magte die Falkland-eilande binnegeval en beset het en eindig met die oorgawe van die Argentynse magte op 14 Junie 1982.


</doc>
<doc id="63195" url="https://af.wikipedia.org/wiki?curid=63195" title="Ouhoogte">
Ouhoogte

Ouhoogte is 'n bergpas op die R340 aan die suidoostelike kant van die Outeniekwaberge en ten noordweste van Wittedrif, Keurboomstrand en Plettenbergbaai. Dit sluit by Kruisvallei aan by die R339, die pad bekend om die historiese Prins Alfredpas. Ouhoogte bereik 'n hoogte van 34m bo seespieël.


</doc>
<doc id="63196" url="https://af.wikipedia.org/wiki?curid=63196" title="Peerboomskloofpas">
Peerboomskloofpas

Peerboomskloofpas is 'n bergpas in die Wes-Kaap wat op 'n grondpad in die Koue Bokkeveld lê. Die pad verbind die R355 en R303 en is noordoos van Ceres geleë. Dit het 'n maksimum helling van 1:11 en bereik sy hoogtepunt op 792m bo seevlak. Skitterykloof, Skitterypas en Peerboomskloofpas is blykbaar name vir dieselfde pas.




</doc>
<doc id="63197" url="https://af.wikipedia.org/wiki?curid=63197" title="Zhuangologie">
Zhuangologie

Zhuangologie of Zhuang-studie (Chinees: 壮学) is die wetenskaplike studie van die Zhuang. Dit behels die studie van die geskiedenis, kulture, volksverhale en religie van die Zhuang.

Dit is eers in die 20ste eeu wat die sistematiese studie van die verlede deur die geskiedenis-dokumente plaasgevind het. In 1957 publiseer Huang Xianfan die Kort Geskiedenis van Zhuang waarin hy in detail die geskiedenis en kultuur van die Zhuang verduidelik. Huang word beskou as die vader van die Zhuangologie.

Die term "zhuangologie" in 'n Europese akademiese konteks verwys in die algemeen na die studie van die beskawing van die Zhuang. In Amerika word die term "zhuang-studie" meestal gebruik as omvattende term om te verwys na die studie van die beskawing en die modernisering van die Zhuang. Daarom word zhuangologie gewoonlik verdeel in twee hoof vertakkinge:


Pogings om hierdie twee vertakkinge saam te versmelt of om die onderskeid tussen hulle te weerlê is belangrike motiverings in heelwat onlangse Chinese etnologie denke, veral in die laat 1980's en vroeë 1990's.

Vandag oorvleuel die velde wat ondersoek word in Zhuangologie dikwels met ander sosiale wetenskappe en geesteswetenskappe insluitend politieke wetenskap, linguistiek, argeologie, sosiologie, ekonomie, antropologie, etnologie en geskiedenisstudie.








</doc>
<doc id="63198" url="https://af.wikipedia.org/wiki?curid=63198" title="Chongzuo">
Chongzuo

Chongzuo (Chinees: 崇左) is 'n stad in die suide van China en is die vernaamste gewes van verblyf van die Zhuang. Die administratiewe gebied van die Chongzuo strek oor 'n oppervlakte van 17 440 vierkante kilometer. In 2010 het die stad-gewes 'n bevolking van 2 420 000 mense gehad. Die bevolking van die Han is slegs 250 088 mense of 10,34 persent van die Chongzuo-munisipaliteit se totale bevolking, maar die bevolking van die Zhuang is 2 159 735 mense of 89,26 persent van die Chongzuo-munisipaliteit se totale bevolking.


</doc>
<doc id="63199" url="https://af.wikipedia.org/wiki?curid=63199" title="Palingagtiges">
Palingagtiges

Palingagtiges ("Anguilliformes") is 'n vis-orde wat hoort tot die klas "Actinopterygii". Palings is visse met 'n verlengde liggaam wat in die see of in varswater voorkom. Slegs visse wat tot die orde "Anguilliformes" behoort, kan as palings beskou word. 

Ander visse wat 'n soortgelyke voorkoms hel, is bloot visse wat weens hul aanpassing by 'n ooreenstemmende habitat 'n soortgelyke vorm aangeneem het. Palings behoort tot die klas "Osteïchthyes" (Beenvisse), die superorde "Teleostei" en die orde "Anguilliformes". Oorspronklik is die ordenaam "Apodes" gebruik, maar die orde het visse ingesluit wat nie ware palings is nie. Teenswoordig word die orde "Anguilliformes" in 4 subordes verdeel en ongeveer 19 families, 140 genera en meer as 500 spesies palings is bekend.

Volwasse palings is lang, spierkragtige, benerige visse en hul liggame is nie soos die van ander been visse merkbaar sydelings afgeplat nie. 'n Belangrike kenmerk van palings is dat bekkenpalings gordels en bekkenvinne heeltemal afwesig is. 

Die pektorale gordels en vinne het ook hul verbindings met die skedel (kranium) verloor en is verder na agter verskuif as by ander visse. Dit het die verlenging van die kieugebied meegebring. Omdat die operkulumbeen, wat help om water na die kieue te suig, saam met die pektorale vinne agtertoe geskuif het, kry die palings water in hut kieue deur dit met behulp van die farinks daarheen te pomp. 

Palings gebruik ook hul velle vir asemhaling, veral wanneer hulle oor land deur nat gras beweeg. Palings beweeg baie doeltreffend voort deur middel van kronkelbewegings van hul liggame. Dit word vergemaklik omdat die dorsale, die stert- en die anale vin oor die vis se lengte saamgesmelt het tot een lang deurlopende vin. Dit vergroot die effektiewe oppervlakte van die vin en help ook om die vis in die water te stabiliseer. 

Die aantal werwels van palings verskil van spesie tot spesie en die kenmerk word gebruik om sommige spesies van mekaar te onderskei. Palings het ook nie skubbe nie, hoewel ŉ aantal klein skubbe diep in varswater-palings (familie "Anguillidae") ingebed is. Volwasse palings se liggaamsvorm hang saam met hul lewenswyse. Die visse skuil bedags in rotssplete, tussen plantegroei en in openinge in koraalriwwe en vang verbyswemmende prooi. 

Oor die algemeen verlaat palings hul skuiling egter snags om te jag. Die volwasse visse se tande en kake is in die meeste gevalle goed ontwikkel, wat die diere uitstekende roofdiere maak. Sommige palings lewe op die seebodem, waar hulle hulle in die sand ingrawe. Die visse grawe hulle stert eerste in en hul sterte is om die rede versterk.

Die voortplantingsproses van die Europese varswaterpaling ("Anguilla anguilla") was lank 'n raaisel. Hoewel volgroeide palings vir honderde jare in varswater gevang is, is baie min palings met enige geslagsorgane opgemerk. Dit was wei bekend dat ou palings see toe beweeg en dat jong palings van die see af kom. 

Intensiewe navorsing in die afgelope eeu het hierdie raaisel opgeklaar: Daar is vasgestel dat varswaterpalings na 'n spesifieke gebied in die see beweeg om daar te paar en kuit te skiet. Die Amerikaanse en Europese palings beweeg na die Sargassosee, wat beteken dat die Europese visse 4000 km moet aflê. Daar bestaan egter twyfel of die Europese palings wel hul bestemming bereik. 

Tydens die migrasietog ontwikkel die palings se geslagsorgane, sodat hulle geslagsryp is wanneer hulle by die broeiplek aankom. Die volwassenes sterf blykbaar nadat hulle kuit geskiet het. Die palinglarwes wat uitbroei, verskil so radikaal van die volwasse palings dat hulle aanvanklik nie as palings geïdentifiseer is nie. Hulle is tot in 1896 as 'n aparte genus, "Leptocephalus" "morrisii" beskou en die larwes word steeds leptocephali genoem. 

Die larwes leef op plankton en groei terwyl hulle van die broeiplek na die varswaterbronne beweeg. Terselfdertyd dien hulle ook as 'n voedselbron vir 'n aantal spesies pelagiese visse. Die leptocephalus-Iarwe se lyf is kenmerkend afgeplat en die diere hou aan groei totdat gedaantewisseling plaasvind. Gedaantewisseling vind gewoonlik in die see naby riviermondings plaas en ŉ aantal fisieke, fisiologiese en gedragsveranderinge vind tydens die proses plaas. 

Die liggaam word spoelvormiger, die tande verander en die anale opening verskuif van die stertpunt na 'n posisie op die middellyf. Die diere moet nou ook ŉ aanpassing maak van 'n diepwaterna 'n vlakwaterbestaan (in die geval van seepalings) of 'n bestaan in varswater. Na gedaantewisseling word die diere glasale of jong palings genoem. Die glasale beweeg snags in die riviere op en hul dieet sluit klein visse, krappe, wurms en insektelarwes in. Namate hulle verder stroomop beweeg, verander hul voorkoms geleidelik en hul kleur verdonker omdat meer pigmente in die vel verskyn. 

Varswaterpalings soek deurgaans aktief na hul voedsel, maar hulle begrawe hulle soms onder die rivierbodem om hul prooi daar in te wag. Die dier spoor blykbaar hul prooi met veral hul reuksintuie op. Palings word katadrome visse genoem omdat die volwasse visse van varswater af die see in beweeg, daar kuit skiet en die volgende geslag weer na die varswater terugkeer. Die geelbekpaling ("Muraena mossambica") kom in die meeste Suid-Afrikaanse riviere voor en die in die Oos-Kaapse waters kan 'n massa van tot 15 kg hê. Die diere beweeg vermoedelik na die diep water oos van Madagaskar om kuit te skiet.

Buiten die varswaterpalings is die bontpalings (suborde "Anguilloidei", familie "Muraenidae") die bekendste palings. Hulle is goeie roofdiere omdat hul liggame kragtig en die tande en kake baie goed ontwikkel is. Die palings hou in gate en skeure tussen rotse en koraalriwwe, van waar hulle diere wat verby swem, kan aanval party spesies bontpalings se vleis is eetbaar, maar sommige s'n is baie giftig. 

Die diere het selfs hul pektorale vinne verloor en geen skubbe is sigbaar nie. Die seepalings (suborde "Congroidei", familie "Congridae") kan tot 2 m lank word en 'n massa van 65 kg hê. Daar word vermoed dat die diere in diepwater kuit skiet en die leptocephalus-Iarwes hier ontwikkel. Na gedaantewisseling beweeg die jong palings na die vlakseewater, waar die volwassenes hou.

Die volgende families is deel van die orde van palingagtiges:





</doc>
<doc id="63200" url="https://af.wikipedia.org/wiki?curid=63200" title="Atheriniformes">
Atheriniformes

Atheriniformes is 'n vis-orde wat hoort tot die klas "Actinopterygii".

Die volgende families is deel van die orde Atheriniformes:





</doc>
<doc id="63201" url="https://af.wikipedia.org/wiki?curid=63201" title="Beloniformes">
Beloniformes

Beloniformes is 'n vis-orde wat hoort tot die klas "Actinopterygii".

Die volgende families is deel van die orde Beloniformes:





</doc>
<doc id="63202" url="https://af.wikipedia.org/wiki?curid=63202" title="Clupeiformes">
Clupeiformes

Clupeiformes is 'n vis-orde wat hoort tot die klas "Actinopterygii".

Die volgende families is deel van die orde Clupeiformes:





</doc>
<doc id="63203" url="https://af.wikipedia.org/wiki?curid=63203" title="Chimaeriformes">
Chimaeriformes

Chimaeriformes is 'n vis-orde wat hoort tot die klas "Holocephali".

Die volgende families is deel van die orde Chimaeriformes:




</doc>
<doc id="63204" url="https://af.wikipedia.org/wiki?curid=63204" title="NG gemeente Gamka-Oos">
NG gemeente Gamka-Oos

Die NG gemeente Gamka-Oos is op 22 Junie 1949, dieselfde dag as die NG gemeente Gamkavallei, van die moedergemeente Beaufort-Wes afgestig.

Daar was aanvanklik binne die gemeentegrense net 'n pastorie en 'n saaltjie waar nouliks 'n kwart van die kwart van die gemeente se lidmate gehuisves kon word. Tog het die geesdrif destyds so hoog geloop dat nog dieselfde dag van die stigting die eerste kerkraadsvergadering gehou is. Onder andere sou 'n sterk uitvoerende komitee onder leiding van J.P. Coetzee saam met die konsulent, ds. J.C. du Plessis, die leiding neem. Verder word eerw. H.P. van der Merwe gevra om saam met di. J.C. du Plessis en J. Weidemn as tydelike prediker op te tree. Op 18 Julie daardie jaar word besluit om die saaltjie te vergroot om 400 mense te bevat, geldelike verpligtinge geniet aandag en 'n boufonds word in die lewe geroep.

Ds. H.J. Strauss van Daniëlskuil het die beroep na die nuwe gemeente aangeneem en kom reeds op 9 Desember in die stigtingsjaar hier aan. Binne vier maande is meer as £600 ingesamel en die nodige uitrusting aangekoop. Gedurende 1950 stroom die bydraes in en nuwe geriewe word aangebring. Die vergrote saal beantwoord uitstekend aan sy doel en heel spoedig neem die gemeente sy eie Minshall-orrel in ontvangs. Vir hardhorendes skaf die gemeente 'n gehoortoestel aan en die gemeente se koor, onder leiding van mev. S. Wessels, neem sy plek in op die vergrote verhoog. Die eerste voltydse orreliste was me. A. Stals. 'n Eie kerkkantoor word ingerig om die werk van die eerste skriba-kassier, mnr. A. du Preez, te vergemaklik. Lidmate ondersteun die stelsel van wyksfunksies goed en saam met die dankoffers word sowat £400 ingesamel. Die gemeente kon al sy verpligtinge nakom, die boufonds groei en £150 word aangewend om die groot sending-tekort te help uitwis. Al die geseënde pogings laat die kerkraad besluit om ernstige aandag aan die bou van die gemeente se kerkgebou te gee.

Die gemeente handhaaf sy goeie werk in 1951, die leraar bearbei die lidmate sistematies, siekes en behoeftiges word versorg en die bywoning van die eredienste is goed. Dit was 'n jaar van buitengewone hoë wolpryse en die vrygewigheid van die boeregemeenskap neem toe. Vroeg reeds word besluit om 'n spesiale poging met die insameling van fondse aan te wend en die kerkraad besluit op 27 April 1951 om 'n kerk te bou. Die ontwerp van dié moderne siersteengebou is toevertrou aan die argitek wat tussen 1907 en 1959 vir meer as 80 ander, meesal NG kerkgeboue verantwoordelik was, naamlik Wynand Louw van die Paarl. Gamka-Oos is dan ook een van sy laaste kerkgeboue.

Dit het net 'n paar keer in die geskiedenis van die NG Kerk gebeur dat meer as een dogtergemeente tegelykertyd van 'n moedergemeente afgestig het. Die vroegste voorbeeld van tweelingdogtergemeentes was in 1906 toe die NG gemeente op Piketberg te groot en uitgestrek geraak en Aurora en Redelinghuys amper saam afgestig het: Aurora op 25 April en Redelinghuys op 26 April. Nog ’n voorbeeld van twee dogters wat ’n dag of wat uitmekaar afgestig het, was Boksburg-Oos (21 Maart 1946) en Boksburg-Wes (23 Maart 1946) van die NG gemeente Boksburg-Noord, wat omstreeks 2010 weer by Boksburg-Oos ingelyf is. 

Die eerste en enigste maal dat drie gemeentes tegelykertyd van ’n moedergemeente afgestig het, was op 22 Junie 1950 op Uitenhage toe die indertydse 133 jaar oue NG gemeente Uitenhage in nie minder nie as vier dele verdeel is met die afstigting van die rekordgetal van drie dogtergemeentes: Uitenhage-Noord, Uitenhage-Oos en Uitenhage-De Mist. Dit is verder noemenswaardig dat die drie pasgebore dogters elkeen een van die drie leraars van die ou moedergemeente beroep het en al drie die beroep aanvaar het. Die moedergemeente was hierna vyf maande lank vakant tot twee medeleraars gelyktydig op 24 Februarie 1951 bevestig is. 

In Durban het die NG gemeente Durban, wat vandag 2012 net in naam bestaan met skaars 30 lidmate, ook ’n tweeling afgestaan het. Die gemeente is eers in 1913 gestig, ’n volle 78 jaar nadat Durban amptelik as dorp verklaar is, maar danksy die Pakt-regering se beleid om verarmde Afrikaners in Natal te vestig, veral as spoorwegamptenare, het die gemeente van die 1930’s af telkens onbeheerbaar groot geword. In 1940 stig Noordkus af, in Julie 1941 Durban-Suid en in Desember 1941 Durban-Wes. Durban se tweeling is Berea en Port Natal, wat op 18 Julie 1945 saam die lewenslig aanskou het, in die jare 90 saamgesmelt het met Glenwood, maar waarvan Berea later weer afgeskei het. Vier jaar later, op 2 November 1949 stig ook ’n tweeling van die ou moedergemeente Pietermaritzburg af, naamlik Pietermaritzburg-Noord en Pietermaritzburg-Suid.





</doc>
<doc id="63205" url="https://af.wikipedia.org/wiki?curid=63205" title="Elopiformes">
Elopiformes

Elopiformes is 'n vis-orde wat hoort tot die klas "Actinopterygii".

Die volgende families is deel van die orde Elopiformes:




</doc>
<doc id="63206" url="https://af.wikipedia.org/wiki?curid=63206" title="Gobiesociformes">
Gobiesociformes

Gobiesociformes is 'n vis-orde wat hoort tot die klas "Actinopterygii".

Daar is slegs een familie in die orde Gobiesociformes:





</doc>
<doc id="63209" url="https://af.wikipedia.org/wiki?curid=63209" title="Orlando di Lasso">
Orlando di Lasso

Orlando di Lasso (* 1532 in Mons, Hainaut, Boergondiese Nederlande; † 14 Junie 1594 in München, Hertogdom Beiere), soms ook "Orlande" of "Roland de Lassus"; Latyns "Rolandus Lassus" (Orlando het briewe en dokumente self in 'n mengvorm van hierdie naamvariante onderteken) was een van die beduidendste komponiste van die Hoog-Renaissance. 

Orlando di Lasso het reeds in sy kinderjare as koorseun in aanraking met musiek gekom. In 1545 het hy Ferrante Gonzaga na Italië gevolg waar hy hom met die wêreldlike musiek van adellike kringe vertroud gemaak het. Nadat hy enkele jare lank as reisende kunstenaar werksaam was, het hy in 1551 in Rome aangekom waar hy twee jaar later as kapelmeester van die San Giovanni in Laterano-kerk aangestel is. 

In 1555 het hy Rome weer verlaat en het ná 'n kort verblyf in Antwerpen in 1556 'n lid van die hertoglike hofkapel in München geword. Vanaf 1562 het hy as kapelmeester gefungeer, 'n amp wat hy tot sy afsterwe beklee het. In 1570 is hy deur keiser Maximiliaan II geadel. Orlando di Lasso is in 1594 in München oorlede. 

Di Lasso se musikale nalatenskap van ongeveer 2 000 komposisies sluit geestelike werke (soos misse en passiemusiek) asook wêreldlike musiek (soos madrigale, Duitse en Franse liedere) in wat meestal in 'n polifoniese styl geskryf is. Di Lasso het hierdie styl tot volmaaktheid gebring en van die Münchense hofkapel een van die beduidendste orkeste in Europa gemaak.


</doc>
<doc id="63210" url="https://af.wikipedia.org/wiki?curid=63210" title="Gonorynchiformes">
Gonorynchiformes

Gonorynchiformes is 'n vis-orde wat hoort tot die klas "Actinopterygii".

Die volgende families is deel van die orde Gonorynchiformes:





</doc>
<doc id="63211" url="https://af.wikipedia.org/wiki?curid=63211" title="Lampriformes">
Lampriformes

Lampriformes is 'n vis-orde wat hoort tot die klas "Actinopterygii". 'n Sinoniem is "Lampridiformes".

Die volgende families is deel van die orde Lampriformes:





</doc>
<doc id="63212" url="https://af.wikipedia.org/wiki?curid=63212" title="Mugiliformes">
Mugiliformes

Mugiliformes is 'n vis-orde wat hoort tot die klas "Actinopterygii".

Daar is slegs een familie in die orde Mugiliformes:





</doc>
<doc id="63213" url="https://af.wikipedia.org/wiki?curid=63213" title="Ophidiiformes">
Ophidiiformes

Ophidiiformes is 'n vis-orde wat hoort tot die klas "Actinopterygii".

Die volgende families is deel van die orde Ophidiiformes:




</doc>
<doc id="63214" url="https://af.wikipedia.org/wiki?curid=63214" title="Pleuronectiformes">
Pleuronectiformes

Pleuronectiformes is 'n vis-orde wat hoort tot die klas "Actinopterygii".
Die skolle, botte en tongvisse behoort tot die orde van platvisse ("Pleuronectiformes", vroeër "Heterosomata") en daar is ongeveer 600 spesies bekend. Wat die visse se bo – en onderkante blyk te wees, is in werklikheid hul sye, en die oë te langs mekaar op die sy wat na bo wys.

Platvisse leef hoofsaaklik op die seebodem, waar sommige hul hele liggaam onder die sand kan versteek. Almal kan hulle baie goed deur kleurveranderings kamoefleer. Die visse is kommersieel belangrik omdat hulle 'n gewilde gereg is, maar oorbenutting bedreig die spesie se voortbestaan. Hoewel dit nie uit hul merkwaardige plat liggaamsbou blyk nie, is platvisse afstammelinge van baarsagtige visse met 'n normale liggaamsbou. Die normale visagtige liggaamsvorm is in platvislarwes aanwesig, maar hulle ondergaan mettertyd 'n gedaantewisseling.

Tydens die proses word die visse se ingewande baie gekronkel en die anus verskuif ook van posisie. Daar vind 'n verskuiwing in die skedelbene plaas en die mond verander van posisie. Die rugvin (dorsale vin) en die buikvin (ventrale vin) vergroot totdat hulle al langs die vis se kante strek. Die belangrikste veranderings is dat die oë van posisie verander en die liggaam afgeplat word, want die ware sye word verder saamgedruk totdat hulle 2 groot, plat vlakke vorm.

Die vis lê in der waarheid nou so in die water dat die een sy die onderkant en die ander die bokant vorm. Die onderste oog is verskuif sodat dit langs die boonste oog lê. Die bokant van die vis se liggaam is gewoonlik donkerkleurig en die onderkant 'n egalige vaal of wit kleur. Hierdie asimmetriese liggaamsbou is 'n aanpassing by ’n bodembestaan en is heeltemal in teenstelling met rôe se afplatting. Hierdie kraakbeenvisse is dorsiventraal afgeplat, want die rug (dorsum) en die maag (ventrum) het skottelvormig geword.

Platvisse se bokante kan verbasend vinnig van kleur en patroon verander om by hul agtergronde in te pas. Die vis word donkerder op 'n donker agtergrond en ligter op 'n ligter agtergrond, en indien hulle na 'n ander agtergrond beweeg, verander die kleur om daarby aan te pas. Die kleurveranderings word deur chromatofore (kleurstofselle) onder die huid moontlik gemaak. Dit is groot vertakte selle en die konsentrasie en ligging van die kleurstowwe daarin kan na willekeur verander word.

Indien die pigmente na aan mekaar gekonsentreer is, is die velkleur donker en indien hulle wyd versprei is, word die velkleur lig. Die kleurveranderings word gereguleer deur die hoeveelheid lig wat die oë waarneem en word bevestig deur die feit dat blinde platvisse nie van kleur kan verander nie.

Platvisse hou oor die algemeen in die see, vermoedelik in vlakker water tydens die somer en in dieper water tydens die winter. Sommige spesies verkies brakwater, soos in riviermondings, en kan selfs in die rivier optrek. Hoewel die visse op verskillende dieptes voorkom, word die meeste spesies bo die kontinentale plat aangetref.

Die meeste volwasse platvisse bly op die bodem, maar die larwes sweet saam met ander plankton in die oppervlakwater rond voordat hulle ’n gedaantewisseling ondergaan en na die bodem sink. Volwasse platvisse se voedsel bestaan uit 'n verskeidenheid van diere, soos wurms, kreefagtiges, skulpdiere, asook ander visse. Hulle is swak swemmers, sodat hulle hulle versteek en 'n prooi inwag. Die visse kan hulle ook onder die bodemsand ingrawe totdat slegs hul oë uitsteek en hulle sodoende heeltemal onsigbaar vir 'n prooi is.

Klein prooidiere word vanuit hierdie posisie deur die platvis na binne gesuig, maar ander prooidiere, soos visse, word bestorm wanneer dit naby genoeg is en doodgebyt. Platvisse verlaat hul skuilings om na skulpdiere en seekastaiings te soek, maar hulle is self baie kwesbaar vir roofvisse en robbe wanneer hulle rondswem. Hoewel die platvisse swak swemmers is, kan hulle lang afstande aflê op soek na voedsel of tydens paringstogte. Die visse beweeg deur die vertikale bewegings van die liggaam, wat golwings in die vinne en die slagbeweging van die stert veroorsaak.

Die grootbekbotte behoort tot die suborde "Psettodoidei", wat uit een familie en twee spesies bestaan. Die grootbekbotte word as die primitiefste platvisse beskou, omdat hulle nie so ver gespesialiseer is nie. Hul oë skuif nie so ver soos die ander platvisse s'n nie en daar kom ook stekels in die buikvinne en rug vinne voor, wat ’n kenmerk van baarsagtige visse is en nie van platvisse nie. "Psettodes erumei" kom in die Indiese en Stille Oseaan voor en word redelik algemeen naby Maputo aangetref. Die ander spesie, "Psettodes platessa", word langs die Wes-Afrikaanse kus aangetref.

Die skolle (suborde "Pleuronectoidei", familie "Pleuronectidae") kan van die griete en tarbotte onderskei word omdat hul oë aan die regterkant in plaas van aan die linkerkant voorkom. Die bekendste spesie is die skol ("Pleuronectes platessa"), wat langs die Wes-Europese kuste aangetref word. Die visse se eiers dryf naby die oppervlak, waar die larwes uitbroei. "Salmaris cristatus" is 'n skot wat in diep water langs die Natalse kus aangetref word.

Die bot ("Platichthys flesus") word in varswater aangetref, terwyl die heilbot ("Hippoglossus hippoglossus") die grootste platvis is. Die grootste heilbot wat gevang is, was 4,7 m lank, met 'n massa van 330 kg. Sulke reuse kan tot 20 jaar oud word. Hulle hou op dieptes van tot 100 m en word gevang omdat hulle lewers vitamienryke traanolie (halitran) bevat. 'n Subspesie wat in die Stille Oseaan voorkom ("H. h. Stenolepsis") is deur buitensporige vangste feitlik uitgeroei en word gevolglik by wet beskerm.

Die griete (suborde "Pleuronectoidei", familie "Bothidae") se oë word aan hul linkerkante aangetref. Die bekendste Europese verteenwoordigers van die familie is die griet ("Scopthafmus rhombus"), die tarbot ("S. maximus") en die skurwevis ("Arnogfossus laterna"). ’n Skurwevisspesie (Arnoglossus lalerna) word langs die Natalse kus aangetref.

Die tongvis (suborde "Soleoidei", familie "Soleidae") lyk soos 'n tong, omdat hy 'n slap liggaam met geen ribbes het nie. Die meeste tongvisse soek hul prooi snags en kruip dan met hul vinne op die bodem rond. Hulle oë is swak, maar hulle het goed ontwikkelde taspapillae om hul monde. Die gewone tongvis ("Solea solea") se dieet bestaan veral uit wurms, kreefagtige diere en skulpdiere. Omdat die visse 'n baie gewilde gereg is, bestaan die gevaar dat hulle uitgeroei kan word. Die Suid-Afrikaanse tongvis ("Austroglossus pectoralis") is ’n gewilde gereg in plaaslike restaurante en die vis se voortbestaan word deur buitensporige vangste bedreig.

Die volgende families is deel van die orde Pleuronectiformes:





</doc>
<doc id="63215" url="https://af.wikipedia.org/wiki?curid=63215" title="Scorpaeniformes">
Scorpaeniformes

Scorpaeniformes is 'n vis-orde wat hoort tot die klas "Actinopterygii".

Die volgende families is deel van die orde Scorpaeniformes:





</doc>
<doc id="63216" url="https://af.wikipedia.org/wiki?curid=63216" title="Tetraodontiformes">
Tetraodontiformes

Tetraodontiformes of blaasopagtige visse is 'n vis-orde wat hoort tot die klas "Actinopterygii".

Die volgende families is deel van die orde Tetraodontiformes:




</doc>
<doc id="63217" url="https://af.wikipedia.org/wiki?curid=63217" title="Rooibergpas">
Rooibergpas

Rooibergpas is 'n bergpas wat op 'n grondpad in Kannaland in die Klein Karoo tussen Calitzdorp en Van Wyksdorp lê. Die pas bereik 'n hoogte van 838 m bo seevlak en het 'n maksimum helling van 1:8. Kommandant Gideon Scheepers is in September 1901 hier verby. In die depressiejare van die 1930's is die pas herbou.



</doc>
<doc id="63218" url="https://af.wikipedia.org/wiki?curid=63218" title="Carcharhiniformes">
Carcharhiniformes

Carcharhiniformes is 'n vis-orde wat hoort tot die klas "Elasmobranchii".

Die volgende families is deel van die orde Carcharhiniformes:





</doc>
<doc id="63219" url="https://af.wikipedia.org/wiki?curid=63219" title="Rooihoogtepas">
Rooihoogtepas

Rooihoogtepas is 'n bergpas wat op die R318 in die Koo, noordwes van Montagu lê. Die pas bereik 'n hoogte van 1234m bo seevlak en 'n maksimum steilte van 1:12.



</doc>
<doc id="63220" url="https://af.wikipedia.org/wiki?curid=63220" title="Hexanchiformes">
Hexanchiformes

Hexanchiformes is 'n vis-orde wat hoort tot die klas "Elasmobranchii".

Die volgende families is deel van die orde Hexanchiformes:





</doc>
<doc id="63221" url="https://af.wikipedia.org/wiki?curid=63221" title="Rooinekpas">
Rooinekpas

Rooinekpas lê op die grondpad wat Laingsburg suidwaarts na Ladismith verbind. Die bergpas bereik 'n hoogte van 914 m bo seevlak en 'n maksimumhelling van 1:14.



</doc>
<doc id="63222" url="https://af.wikipedia.org/wiki?curid=63222" title="Lamniformes">
Lamniformes

Lamniformes is 'n vis-orde wat hoort tot die klas "Elasmobranchii".

Die volgende families is deel van die orde Lamniformes:





</doc>
<doc id="63223" url="https://af.wikipedia.org/wiki?curid=63223" title="Fusui">
Fusui

Fusui (Chinees: 扶绥) is 'n dorp aan die Chongzuo van Guangxi en is die vernaamste gewes van verblyf van die Zhuang, Volksrepubliek China. Die administratiewe gebied van die Fusui strek oor 'n oppervlakte van 2 876 vierkante kilometer. In 2010 het die gewes 'n bevolking van 440 000 mense gehad. Die bevolking van die Han-Chinese is slegs 65 088 mense of 16,9 persent van die Fusui-dorp se totale bevolking, maar die bevolking van die Zhuang is 336 000 mense of 82,8 persent van die Fusui-dorp se totale bevolking.

In Neolitiese, het hierdie plek behoort aan die mense van die stam Xiyuan (voorvaders van die Zhuang). Die Xiyuanstaat is gestig tydens die Tang-dinastie. Die "Ons Erfenis"-museum dateer uit die Neolitiese en huisves meubilering en ander voorwerpe uit die 7de eeu (638 n.C.).

Fusui is 'n belangrike sentrum van suikerrietverbouing en die habitat van die bekende Leucocephalus. Hier is ook die wêreld se hoogste dinosourusfossiel ontdek. Daarom staan dit bekend as die "suikerrietdorp", "Leucocephalus-dorp" en "Dinosourus-dorp". Sisal en sitrusvrugte is ook belangrike produkte.







</doc>
<doc id="63224" url="https://af.wikipedia.org/wiki?curid=63224" title="Myliobatiformes">
Myliobatiformes

Myliobatiformes is 'n visorde wat aan die klas "Elasmobranchii" behoort.

Die volgende families is deel van die orde Myliobatiformes :




</doc>
<doc id="63225" url="https://af.wikipedia.org/wiki?curid=63225" title="Rajiformes">
Rajiformes

Rajiformes is 'n visorde wat aan die klas "Elasmobranchii" behoort.

Die volgende families is deel van die orde Rajiformes:




</doc>
<doc id="63226" url="https://af.wikipedia.org/wiki?curid=63226" title="NG Sinode van Midde-Afrika">
NG Sinode van Midde-Afrika

Die Sinode van Midde-Afrika het in 1957 as derde streeksinode van die Transvaalse Kerk tot stand gekom en in 1963 ’n onafhanklik sinode geword binne die verband van die Algemene Sinode van die Nederduitse Gereformeerde Kerk.

Tot in 1957 was die gemeentes in Suid- en Noord-Rhodesië deel van die Vrystaatse Kerk, wat die werk noord van die Limpopo in 1929 oorgeneem het by die Kaapse Kerk, wat aanvanklik met die bediening van lidmate begin het. Dit was sedert 1962 ’n deelnemende sinode van die Algemene Sinode en het in ’n stadium 29 gemeentes met 11 834 lidmate in Noord- en Suid-Rhodesië, Kenia en Tanzanië gehad.

Tydens die Algemene Sinode van 1974 is die gemeentes in Zambië aan die Vrystaat en in Oos-Afrika aan Noord-Transvaal teruggegee. Tydens die Algemene Sinode 1978 is Malawi aan die Vrystaat (Lusaka) oorgegee en word Francistown by 'n te stigte sinode in Botswana ingeskakel, sodat Midde-Afrika toe net uit Zimbabwiese gemeentes bestaan het.

Die laaste moderator was ds. Dion van Dyk. In 2003, kort voor die Sinode van Midde-Afrika as ’n ring by die Sinode van Noord-Transvaal ingelyf is, het die sinode uit 16 gemeentes bestaan nadat Dutch Reformed Church in Zambia weer deel van die sinode geword het.

Die laaste leraars was di. J.G. Haasbroek, Dion van Dyk, M.J.D. Beukes, C.H. Hoffman, G.A. Breytenbach, P. Joubert, P.F. Janse van Vuuren, W.A. Pieters en Frans Maritz, saakgelastigde. Die totale getal belydende lidmate was 1 625, vergeleke met 2 000 in 1990, 5 585 in 1978 en 7 631 in 1972. Hoewel talle gemeentes jare laas getalle ingestuur het, het die totale getal lidmate in die Ring van Midde-Afrika teen 2012 waarskynlik tot minder as 1000 gedaal. Terwyl daar in 2003 nog nege leraars in Zimbabwe was, was daar in 2012, soos trouens sedert omstreeks 2008, net Breytenbach, Haasbroek, Beukes en Van Vuuren oor. Maritz is oorlede, Van Dyk is na Pretoria, Pieters is leraar in ’n ander kerkgenootskap, Hoffman is bestuurder van die Christelike Oudiovisuele Aksie (CAVA) in Harare en Joubert is van 2005 af ’n leraar aan die Oos-Rand. Van die oorspronklike 19 gemeentes in Zimbabwe was daar net 12 oor.

In 'n boodskap aan die Noordelike Sinode, wat in die nuusbrief "Verskil" van 16 April 2010 geplaas is, skryf ds. Johan Haasbroek dat gerugte die ronde doen oor hernieude probleme in Zimbabwe, maar dat die situasie kalm is. Hy beaam dit in 'n onderhoud op die Kaapse radiostasie Kfm en sê lidmate het goed aangepas en dat hy vol vertroue is die NG Kerk in Zimbabwe sal oorleef.



Gemeentes in kursief bestaan nie meer nie.

Zambië:

Zimbabwe:

Kenia en Tanzanië:




</doc>
<doc id="63227" url="https://af.wikipedia.org/wiki?curid=63227" title="Nottingham Forest">
Nottingham Forest

Nottingham Forest FC is 'n Engelse sokkerspan in Nottingham wat in die Championship speel. Die klub, wat in 1865 gestig is, is tans een van die oudste klubs ter wêreld. "The Tricky Trees" speel hulle tuiswedstryde in die City Ground Stadion, wat 'n kapasiteit van 30 500 toeskouers het. "Forest" het een keer die Engelse kampioenskap gewen, en twee keer die Europese Beker.





</doc>
<doc id="63228" url="https://af.wikipedia.org/wiki?curid=63228" title="Orectolobiformes">
Orectolobiformes

Orectolobiformes is 'n vis-orde wat hoort tot die klas "Elasmobranchii".

Die volgende families is deel van die orde Orectolobiformes:





</doc>
<doc id="63230" url="https://af.wikipedia.org/wiki?curid=63230" title="Squaliformes">
Squaliformes

Squaliformes is 'n vis-orde wat hoort tot die klas "Elasmobranchii".

Die volgende families is deel van die orde Squaliformes:





</doc>
<doc id="63231" url="https://af.wikipedia.org/wiki?curid=63231" title="Torpediniformes">
Torpediniformes

Torpediniformes is 'n vis-orde wat hoort tot die klas "Elasmobranchii".

Die volgende families is deel van die orde Torpediniformes:




</doc>
<doc id="63232" url="https://af.wikipedia.org/wiki?curid=63232" title="NG gemeente Gamkavallei">
NG gemeente Gamkavallei

Die NG gemeente Gamkavallei is op 22 Junie 1949 saam met NG gemeente Gamka-Oos van die NG gemeente Beaufort-Wes afgestig. Die gemeente is genoem na die Gamkarivier wat die skeiding tussen die gemeente en die moedergemeente is. Gamka beteken leeu.

Die kerkraad se eerste beroep is suksesvol uitgebring op ds. J.A.C. Weideman van die moedergemeente. Die ouderlinge van die eerste kerkraad was: eerw.. J.M.N. Breedt, E.A. Marais, J.H. Botha, J.P. van der Merwe, J.J. le Roux, J.A. Botes, C.W.A. van Zyl, J.L. Pienaar; en die diakens: G.A.V. Schreuder, J.P. du Preez, W.B. Brand, J.W. van Eck, A.I.P. van Rooyen, J.H.H. Vivier, L.D. Pienaar, C.J. Hattingh, A.G. Bedzuidenhout, H.P. Jooste en A. Esterhuizen. Die gemeente se eerste koster was E.A. Marais en na hom L.S. Koker. Die eerste skriba-kassier was G.A.V. Schreuder. As deeltydse orreliste het waargeneem Elsabe Schreuder, Nellie Olivier, mev. L. van der Merwe, mev. Louw en mev. Van Niekerk.

Die eredienste is aanvanklik waargeneem in die gebou van die Instituutsaal van die Suid-Afrikaanse Spoorweë, wat dit teen ’n verminderde tarief aan die gemeente verhuur het. Vir begrafnisse en huwelike is die moederkerk nog gebruik. Die kerkraad het ’n stuk grond in Hillside, die woonbuurt wes van die stasie en spoorlyn wat die kern van Gamkavallei vorm, teen ’n nominale bedrag van die Spoorweë aangekoop. Op hierdie terrein is eers ’n pastorie gebou en kort daarna begin met ’n sierlike kerkgebou. Ds. J.A.C. Weideman het die hoeksteen op 22 Junie 1951, die gemeente se tweede herdenking, gelê. Die moderne toringkerkgebou is van die fondament tot by die weerhaan van sierstene gebou. Die koste van die gebou, orrel en ander bykomstighede was altesaam £24 000.

Kort ná Gamkavallei se stigting is vyf wyksbidure in die distrik begin, wat deur kerkraadslede of ander lidmate gelei is. Destyds is gereeld buitedienste gehou op Letjesbosch, Amospoortjie, Jagerskraal, Middelwater, Hottentotsrivier, Boesmanskop en Brandewynsgat. Die dorpslidmate was net die Spoorweggemeenskap van Hillside, terwyl die distrikslidmate almal was tussen die Meiringspoortpad en die Nuweveldsberge. Aanvanklik was daar twee Sondagskole: op die dorp en op Letjesbosch met 224 kinders en 22 onderwysers (in 1952).

Die gemeente het in die eerste jaar ’n argief begin met al die interessante persoonlike gelukwensings wat lidmate aan die gemeente geskryf het met sy eerste verjaardag. In die argief was ook ’n rolletjie klankdraad waarop al die verrigtinge van die hoeksteenlegging opgeneem is.

As spoorweggemeente was Gamkavallei se lot altyd ineengeweef met dié van die Spoorweë. Ná 1994 het die daaropvolgende veranderinge in die demografiese samestelling van Spoornet se werkerskorps, het Gamkavallei gekrimp tot net 188 belydende lidmate en 60 dooplidmate in 2012. Gamka-Oos, daarenteen, het die moedergemeente se lidmaattal (514 belydende lidmate en 119 dooplidmate in 2012) verbygesteek om in daardie jaar die grootste NG gemeente op die dorp en trouens die grootste van al Beaufort-Wes se dogters te word met 612 belydende lidmate en 192 dooplidmate.




</doc>
<doc id="63233" url="https://af.wikipedia.org/wiki?curid=63233" title="Football League Championship">
Football League Championship

Die Championship is die tweede sokkerkompetisie in Engeland. Die drie spanne wat boaan eindig in die "Championship" promoveer na die Premier League. Die onderste drie spanne relegeer na die League One.



</doc>
<doc id="63234" url="https://af.wikipedia.org/wiki?curid=63234" title="Swartspikkel-drilvis">
Swartspikkel-drilvis

Die Swartspikkel-drilvis ("Torpedo fuscomaculata") is 'n rog wat voorkom in die suid-westelike Indiese Oseaan en aan die ooskus van Afrika van Mosambiek tot by Knysna. In Engels staan die rog bekend as die "Black-spotted electric ray".

Die rog is grys tot bruinerig en soms bedek met lig tot donker bruin kolletjies.




</doc>
<doc id="63235" url="https://af.wikipedia.org/wiki?curid=63235" title="Coelacanthiformes">
Coelacanthiformes

Coelacanthiformes is 'n vis-orde wat hoort tot die klas "Sarcopterygii".

Slegs die familie "Latimeriidae" is deel van die orde Coelacanthiformes.




</doc>
<doc id="63236" url="https://af.wikipedia.org/wiki?curid=63236" title="Donkerband-piesangvis">
Donkerband-piesangvis

Die Donkerband-piesangvis ("Pterocaesio tile") is 'n vis wat voorkom in die Indiese en Pasifiese area en aan die ooskus van Afrika van Somalië tot by Sodwanabaai. In Engels staan die vis bekend as die "Dark-banded fusilier".





</doc>
<doc id="63237" url="https://af.wikipedia.org/wiki?curid=63237" title="Vlug in die Namib">
Vlug in die Namib

Vlug in die Namib is ’n ware avontuurverhaal deur Henno Martin. Dit speel af tydens die Tweede Wêreldoorlog in die destydse Suidwes-Afrika (nou Namibië) toe die Suid-Afrikaanse regering besluit het om alle Duitse onderdane te interneer. Twee jong Duitsers met doktorsgrade in die geologie, Henno Martin en Hermann Korn, wat beide maar kort tevore in die land aangekom het, was vasbeslote dat dit nie hul lot gaan wees nie. Hulle besluit om vir die duur van die oorlog die Namibwoestyn hul tuiste te maak. Met ’n vragmotor gelaai met alles wat hulle as noodsaaklik geag het, het hulle saam met hul hond Otto in die vallei van die Kuisebrivier gaan wegkruip. Die boek handel nie alleen oor die fisiese gevare van die lewe in die woestyn nie, maar ook oor die geestespanninge wat eensaamheid en afgesonderdheid oplewer. Martin skets die lewe in die Namib deur die oë van ’n vlugteling, wetenskaplike, filosoof en natuurliefhebber. 

Die boek is aanvanklik in 1956 in Duitsland uitgegee onder die titel Wenn es Krieg gibt, gehen wir in die Wüste. In 1959 het die eerste Afrikaanse uitgawe verskyn en het daarna verskeie herdrukke beleef. Die boek is jare lank as leesboek deur Afrikaanstalige junior hoërskoolleerlinge gebruik. In 2002 is die boek in Engels vertaal met die titel The Sheltering Desert.

Henno Martin (Freiburg, 15.3.1910 - Göttingen, 7.1.1998) was professor in Kaapstad en Sao Paulo en later professor in die geologie en paleontologie aan die Universiteit van Göttingen.



</doc>
<doc id="63238" url="https://af.wikipedia.org/wiki?curid=63238" title="G.B.A. Gerdener">
G.B.A. Gerdener

Prof. dr. Gustav Bernhard Augustus Gerdener (Wupperthal, 31 Maart 1881 – Stellenbosch, 15 Augustus 1967) was ’n Suid-Afrikaanse teoloog, hoogleraar en geskiedskrywer. Hy was ook die vader van die kleurryke politikus, skrywer en administrateur van Natal Theo Gerdener. Die Afrikaanse skrywer en medestigter van die uitgewer Human & Rousseau Leon Rousseau was sy suster Elisabeth Anna Luise se seun. Sy was getroud met Pierre Rousseau, 'n seun van ds. P.D. Rossouw, 'n predikant en vroeë Afrikaanse letterkundige wat 1896 oorlede is terwyl hy leraar was van die NG gemeente Fraserburg.

Gerdener was die seun van ’n Rynse sendeling, eerw. J. Gerdener, wat in Suid-Afrika kom arbei het. Hy het in 1873 in Suid-Afrika aangekom uit Burgsteinfurt in Duitsland. Sy moeder was 'n dogter van eerw. Christoph Wilhelm Alheit (eweneens 'n sendeling van die Rynse Sendinggenootskap), 'n kleindogter van ds. M.C. Vos en die suster van ds. Wilhelm Adolph Alheit. Gerdener was dus ’n agterkleinseun van ds. M.C. Vos van Tulbagh.

Gerdener het sy opleiding geniet op sy ouers se sendingstasie, daarna 'n jaar op Tulbagh en toe op Stellenbosch, waar hy die Victoria-kollege en die Teologiese Seminarium besoek het. Sy kanidaatseksamen het hy met die hoogste onderskeiding behaal, ook die M.A.-graad in die wysbegeerte en die eerste deel van die Londense B.D.In 1905 word hy toegelaat tot die Evangeliebediening van die NG Kerk. Aan die Universiteit van Tübingen het hy in die teologie promoveer.

Reeds as toegewyde seun het hy hom in 1896 saam met di. A.F. Louw en J.C. Pauw vir die stigting van die Christen-Studentevereniging (CSV) beywer. Ná sy legitimasie was hy tot 1912 as reisende sekretaris van die CSV werksaam en van 1913 tot 1919 het hy as voorsitter van dié beweging gedien. As sekretaris van die Christelike Studente Vereniging onderneem hy vele buitelandse reise in die tydperk van 1906 tot 1911. So woon hy onder andere die Wêreld Studente Federasiekonferensie in 1906 in Japan by en die Wêreld Sendingkonferensie in Edinburgh in 1910. Hierna woon hy die kort mediese kursus by Livingstone Kollege in Londen by om hom vir die buitelandse sendingveld voor te berei. Hiervandaan gaan hy in 1911 na die Wêreld Studentekonferensie in Konstantinopel en maak daarna in Noord-Afrika ’n studie van die Arabiese taal en Islam.

Hy was ook van 1906 tot 1912 redakteur van "Die Christen-Student", die amptelike orgaan van die CSV.

Vanaf 1912 tot 1917 werk hy onder opdrag van die N.G. Kerkkommissie onder die Moslems in Kaapstad, waarna hy vir drie jare as predikant op Stellenbosch diens doen. Vanaf 1917 tot 1918 is hy redakteur van "Ons Kinderblad", terwyl hy in 1919–1920 die redakteurskap van "Gereformeerde Maandblad" behartig. In 1916 word hy deur die Bybelvertalingkommisse van die drie Afrikaanse susterkerke aangewys as lid van die paneel wat die Statebybel in Afrikaans moet vertaal. Die resultate van die eerste proewe van hierdie vertaling is egter teleurstellend en word gekritiseer dat dit nie Afrikaans is nie maar ook nie Nederlands nie. Hierdie paneel word dan ontbind en ’n besluit word geneem om die Bybel eerder uit die grondtale, Grieks en Hebreeus, te vertaal. In 1917 het hy medeleraar van die NG gemeente Stellenbosch geword en drie jaar later, in 1920, nadat sy gesondheid begin ingee het weens die swaar las van die studentebediening op Stellenbosch, het hy vir verdere studie na Duitsland vertrek. In Duitsland ontvang hy 'n operasie aan sy regtersy. In 1922 het hy aan die Universiteit van Tübingen gepromoveer op die proefskrif "Die Ursachen der Sektierei in Reformationszeitalter".

Na sy terugkeer na Suid-Afrika redigeer hy vir ’n ruk "Die Kerkbode" en neem dan in 1922 ’n beroep aan na Wakkerstroom in Transvaal, waar hy ook verkies word as lid van die moderatuur van die Transvaalse sinode. Gedurende sy tienjarige verblyf op Wakkerstroom word twee dogters vir hom en sy vrou gebore, maar sy vrou is ook hier oorlede. Hy begin reeds in hierdie tyd met die vertaling van die Gesange in Afrikaans en in 1924 verskyn van hom (in samewerking met Jan F.E. Celliers) "Proewe van Oorsetting van die Gesangebundel in Afrikaans".

In 1928 gee die Suid-Afrikaanse Bybelvereniging die "Proef-Liederbundel" uit, wat reeds tien Gesange bevat. In opdrag van die Bybelvereniging wy hy hom dan vir ses maande uitsluitlik aan die werk van vertaling van die Gesange en in 1931 word "Die Nuwe Halleluja" uitgegee, wat ongeveer honderd van sy vertaalde Gesange bevat. Vanaf 1944 is hy lid van die kommissie wat vir die herberyming van die Gesange verantwoordelik is.

In 1933 is Gerdener aangestel as dosent aan die Sendinginstituut van die NG Kerk op Wellington, met as verantwoordelikheid dogmatiek en kerkgeskiedenis. Hy was daar werksaam tot 1937 toe hy as hoogleraar in Nuwe Testamentiese vakke en die sendingwetenskap (en van 1946 af ook in praktiese teologie) aan sy alma mater, die Kweekskool op Stellenbosch, aangestel is. In 1955 het hy sy emeritaat aanvaar.

Met ’n Carnegie-beurs besoek hy in 1935 Europa en Amerika en publiseer die resultaat van sy ondersoek in "The training of missionaries for Africa". In 1937 word hy professor in Nuwe Testament, amptelike vakke en Praktiese Teologie aan die Teologiese Kweekskool in Stellenbosch, ’n posisie wat hy beklee tot met sy aftrede in Desember 1955. Hy is lid van die Suid-Afrikaanse Akademie vir Wetenskap en Kuns en is voorsitter van die Kaaplandse Werkgemeenskap van hierdie organisasie. Hy woon na aftrede steeds op Stellenbosch.

Hy is op Dinsdag 15 Augustus 1967 oorlede, nadat hy nie voldoende herstel van ’n hartaanval wat hy ’n ruk daarvoor gehad het nie.

In 1948 woon hy as verteenwoordiger van die NG Kerk die stigtingsvergadering van die Wêreldraad van Kerke in Amsterdam by. Hy is een van die eerstes wat die beleid van afsonderlike ontwikkeling help formuleer en propageer en hy doen dit reeds lank voor die Nasionale Party se bewindsoorname in 1948. So is hy een van die stigterslede van die Suid-Afrikaanse Buro vir Rasse-Aangeleenthede en die eerste voorsitter van hierdie liggaam en word na sy uittrede uit hierdie liggaam erevoorsitter. Die kerklike Kongres oor die Naturellevraagstuk wat in 1950 in Bloemfontein gehou word, vind onder sy voorsitterskap plaas. Hy dien ook op die staatskommissie vir die ondersoek in verband met Naturelle-onderwys, wat hulle werk in 1949 en 1950 afhandel. Hy was in 1953 'n afgevaardigde na die Commonwealth Relations Conference in Pakistan. In 1954 stuur die Regering hom na ’n Statebondskonferensie in Lahore in Indië om die rassebeleid te verduidelik. Hy verteenwoordig die NG Kerk in 1959 op die kongres van die Wêreld-alliansie van Presbiteriaanse en Gereformeerde Kerke in Brasilië.

Hy was twee keer getroud. In 1913 het hy in die huwelik getree met Johanna Schmolke, dogter van eerw. Gustav Schmolke van Wuppertal. Uit die huwelik is twee seuns en twee dogters gebore. Ná sy eerste vrou se dood op 12 Februarie 1932, is hy in Desember van dieselfde jaar getroud met Marie Visser (née De Villiers), die weduwee van die Afrikaanse digter dr. A.G. Visser, oorlede op 10 Junie 1929.

Gerdener was 'n veelsydige geleerde en uit sy talle geskrifte, brosjures en artikels blyk dat hy 'n toegewyde student was, wat die gawe besit het om sy gedagtes helder en boeiend te formuleer. Hy het hoofsaaklik in twee rigtings belangrike wetenskaplike werk gedoen. Eerstens het hy baanbrekerswerk gedoen in die vaderlandse kerkgeskiedenis. Dit het in 1919 begin met ’n biografie van die Voortrekker Sarel Cilliers. In die biografie word Cilliers se lewensloop, die Groot Trek, sy ervarings in Natal en later in die Vrystaat en sy rol in die kerklike lewe geskets word. Episodes waarin Cilliers ’n groot aandeel gehad het, soos die slag by Vegkop en die aflegging van die gelofte, word uitvoerig behandel. Dit is egter duidelik dat die boek geskryf is met die oog daarop om Cilliers se lof te besing en hy word dus ietwat ongenuanseerd opgehemel.

Ook op die gebied van die sendingwetenskap het hy waardevolle bydraes gelewer. Monumentaal is sy publikasie "Boustowwe vir die geskiedenis van die Nederduits-Gereformeerde Kerk in die Transgariep" (1930). Hierdie byna onontbeerlike historiese werk van ongeveer 800 bladsye het primêre argivale bronne in gepubliseerde vorm beskikbaar gestel.

Ander belangrike studies van hom wat verskyn het, is onder meer "Ons kerk in die Transgariep" (1934), " 'n Eeu van genade" 1838–1938 (1938, oor die geskiedenis van die NG gemeente Bredasdorp), "Baanbrekers onder die suiderkruis" (1940, oor vroeë sendelinge in Suid-Afrika) en "Die evangelie van Mattheus" (s.j.).

Hy gee onder andere die digbundels "Uit mijn jonkheid" (nog volkome Nederlands en nie meer deel van die hoofstroom digbundels in Suid-Afrika nie) en "Elia" uit. Laasgenoemde is ’n moraliserende Bybelse epos, wat hy in manuskripvorm in 1928 voorlê om in aanmerking te kom vir toekenning van die Hertzogprys. Sy gedig "Johannesburg" word opgeneem in Gerrit Komrij se bloemlesing "Die Afrikaanse poësie in ’n duisend en enkele gedigte". Saam met Jan F.E. Celliers en Paul Louw (die digter Lodovikus) doen hy ook van die eerste vertalings van die Gesange in Afrikaans, wat as "Proewe van oorsetting van de Gesange-bundel in Afrikaans" in 1924 in Amsterdam gepubliseer word. Hierdie vertalings word egter nooit deur die kerke goedgekeur nie.

Dit was egter veral op die gebied van die sending dat Gerdener 'n groot bydrae gelewer het. Vir hom was die sending nie net 'n opdrag nie, maar 'n arbeidsveld wat hy met die insig van 'n mensekenner en die kennis van 'n wetenskaplike betree het. Nie net die wording nie, maar ook die wese en werking van sy kerk se sending het sy aandag geniet. Onskatbaar was sy bydrae as lid van die Algemene Sendingkommissie van die NG Kerk se Sinode in Kaapland. In hierdie hoedanigheid het hy verskeie sendingvelde in Afrika besoek.

Hy was van 1939 tot 1950 redakteur van die sendingblad "Op die Horison" en was lank verantwoordelik vir die sendingrubriek in "Die Kerkbode". Die groot getal publikasies wat van hom oor die sending verskyn het, weerspieël hierdie groot belangstelling in sy lewe. Belangrik in dié verband is sy "Reguit koers gehou" (1951), "Recent developments in the South African mission field" (1957), waarin hy hom aangesluit het by die sendinggeskiedenis van prof. John du Plessis en bou dit uit tot omstreeks 1957, en "Die Afrikaner en die sending" (1959).

In sy arbeidsjare en ook tot aan sy dood het Gerdener se belangstelling bevrugtend uitgegaan na ander terreine buite sy gewone dagtaak. In die breë kerklike lewe het hy 'n aktiewe rol gespeel. Hy het 'n mooi bydrae gelewer tot die Afrikaner se kerklike kultuur en godsdienstige lewe: hy was die opsteller van die "Handboek by die katkisasie" (1927) wat lank gebruik is, en 'n belangrike medewerker in verband met die verwerking van die "Psalm- en Gesangboek" in Afrikaans. Bekend en besonder mooi is sy tweede beryming van Ps. 23, terwyl verskeie gesange, na 'n grondteks van hom, in die "Halleluja-boek" opgeneem is.

Verskeie artikels van hom word gepubliseer in tydskrifte soos "Die Kerkbode", "Die Voorligter", "Die Gereformeerde Vaandel", "Die Koningsbode", "Die Huisgenoot", "The International Review of Missions", "The British Weekly" en "Naweekpos". Vir geruime tyd behartig hy die radiopraatjie "Gaan dan heen".

In 1956 ken die Universiteit van Stellenbosch ’n eredoktorsgraad aan hom toe. Die Akademie vereer hom 1961 met ’n Stalsprys vir Teologie na aanleiding van sy publikasies oor "Recent developments in the South African mission field" en "Die Afrikaner en die sending" en weer met die D.F. Malan-medalje in 1967, ’n toekenning wat slegs eenmaal elke drie jaar gedoen word vir uitstaande werk in die bevordering van Afrikaanse kultuur op die gebiede waarop D.F. Malan gepresteer het.




</doc>
<doc id="63239" url="https://af.wikipedia.org/wiki?curid=63239" title="Reguitstreep-doringvis">
Reguitstreep-doringvis

Die reguitstreep-doringvis ("Terapon theraps") is 'n vis wat voorkom in die Indiese-Pasifiese gebied, die Rooisee en aan die ooskus van Afrika vanaf die Persiese Golf tot by Durban. In Engels staan die vis as die "Straight-lined thornfish" bekend.

Die vis het 2 – 4 reguit, horisontale strepe oor die lyf.





</doc>
<doc id="63242" url="https://af.wikipedia.org/wiki?curid=63242" title="Miao">
Miao

Die Miao (Chinees: 苗族) is 'n etniese groep in die Volksrepubliek China wat in die Guizhou en die Hunan in die suide van die land saamgetrek is. Kleiner groepe woon in die provinsies Yunnan, Chongqing, Guangxi, Hubei en Sichuan. Die Miao is een van 55 etniese minderhede wat amptelik deur die Volksrepubliek China erken word. Met 'n bevolking van 9 miljoen is hulle die vyfde grootste etniese groep in die land. 




</doc>
<doc id="63243" url="https://af.wikipedia.org/wiki?curid=63243" title="Negestreep-kardinaal">
Negestreep-kardinaal

Die Negestreep-kardinaal ("Apogon taeniophorus") is 'n vis wat voorkom in die Indiese-Pasifiese area, die Rooisee en aan die ooskus van Afrika tot by Sodwanabaai. In Engels staan die vis bekend as die "Nine-stripe cardinal".

Die vis het vier donker horisontale strepe oor die lyf en een op die bokant; totaal nege strepe.





</doc>
<doc id="63254" url="https://af.wikipedia.org/wiki?curid=63254" title="Harman International Industries">
Harman International Industries

Harman International Industries Inc. is 'n Amerikaanse vervaardiger van oudio- en videotoerusting met sy hoofkwartier in Stamford in die deelstaat Connecticut. Die ingenieur en sakeman Sidney Harman was die naamgewer vir die maatskappy wat in die S&P 500-aandele-indeks gelys word.

As moedermaatskappy verenig Harman International 'n reeks bekende handelsmerke in die hoëtrou- en informaaklikheidsbedryf soos "Harman Kardon", "JBL" en "Infinity" onder een dak en het sy hoofteikenmarkte in Noord- en Suid-Amerika, Europa en Asië. Op organisatoriese vlak het Harman International sy bedrywighede in drie besigheidsvelde verdeel:


Op 14 November 2016 het Harman by wyse van 'n ooreenkoms ingestem om deur die Suid-Koreaanse tegnologiereus Samsung Electronics oorgeneem te word. Met hierdie transaksie ter waarde van VS$8 miljard sal Samsung Electronics volgens waarnemers sy belange in die motorbedryf versterk. Op 11 Maart 2017 het die Koreaanse onderneming bekend gemaak dat die oorname van Harman voltooi is. Die onderneming sal as selfstandige dogtermaatskapy van Samsung Electronics voortbestaan.


</doc>
<doc id="63261" url="https://af.wikipedia.org/wiki?curid=63261" title="Donkerrubberlip">
Donkerrubberlip

Die Donkerrubberlip ("Plectorhinchus chubbi") is 'n vis wat in die westelike Indiese Oseaan, Indië en aan die ooskus van Afrika vanaf Kenia tot by die Oos-Kaap voorkom. In Engels staan die vis bekend as die "Dusky rubberlip".

Die vis se lyf is eenvormig donkergrys of donker.





</doc>
<doc id="63262" url="https://af.wikipedia.org/wiki?curid=63262" title="Oud Zevenaar">
Oud Zevenaar

Oud Zevenaar is ’n dorp in die munisipaliteit Zevenaar in die provinsie Gelderland in Nederland.


</doc>
<doc id="63263" url="https://af.wikipedia.org/wiki?curid=63263" title="Otterlo">
Otterlo

Otterlo is ’n nedersetting in die munisipaliteit Ede in die provinsie Gelderland in Nederland.


</doc>
<doc id="63264" url="https://af.wikipedia.org/wiki?curid=63264" title="Opijnen">
Opijnen

Opijnen is ’n dorp in die munisipaliteit West Betuwe in die provinsie Gelderland in Nederland.


</doc>
<doc id="63265" url="https://af.wikipedia.org/wiki?curid=63265" title="Opheusden">
Opheusden

Opheusden is ’n dorp in die munisipaliteit Neder-Betuwe in die provinsie Gelderland in Nederland. Die dorp het ongeveer 6 000 inwoners. In Opheusden staan die grootste kerk van Nederland, die Gereformeerde Gemeente in Nederland met 2 850 sitplekke.

Opheusden is ook bekend vir die hoeveelheid boomkwekerye wat daar is.


</doc>
<doc id="63266" url="https://af.wikipedia.org/wiki?curid=63266" title="Ophemert">
Ophemert

Ophemert is ’n dorp in die munisipaliteit West Betuwe in die provinsie Gelderland in Nederland.


</doc>
<doc id="63267" url="https://af.wikipedia.org/wiki?curid=63267" title="Oosterwolde, Gelderland">
Oosterwolde, Gelderland

Oosterwolde is ’n nedersetting in die munisipaliteit Oldebroek in die provinsie Gelderland in Nederland.


</doc>
<doc id="63268" url="https://af.wikipedia.org/wiki?curid=63268" title="Oosterwijk, Gelderland">
Oosterwijk, Gelderland

Oosterwijk is ’n nedersetting in die munisipaliteit Bronckhorst in die provinsie Gelderland in Nederland.


</doc>
<doc id="63270" url="https://af.wikipedia.org/wiki?curid=63270" title="Hillsborough-kasteel">
Hillsborough-kasteel

Hillsborough-kasteel (Engels: "Hillsborough Castle") is ’n amptelike regeringswoning in Noord-Ierland. Dit is die tuiste van die Britse staatsekretaris vir Noord-Ierland, en die amptelike woning van koningin Elizabeth II en ander lede van die koninklike familie wanneer hulle die land besoek. Dit is ook ’n gastehuis vir belangrike buitelandse besoekers. In 2003 het pres. George W. Bush van die Verenigde State daar gebly. Die kasteel word sedert 1 April 2014, net soos die Londense Tower, Hampton Court-paleis, Banqueting House, Kensington-paleis en Kew Palace (almal in Londen), deur "Historic Royal Palaces (HRP)" bestuur. HRP het 'n omvattende restourasieprojek begin om die herehuis en die omliggende tuin tot sy volle vorige glorie te herstel.

Hillsborough-kasteel, wat net buite Belfast in Hillsborough in die graafskap Down geleë is, is nie ’n regte kasteel nie. Dit is ’n Georgiaanse herehuis wat in die 18de eeu vir die Hill-familie gebou is. Hulle het dit tot in 1925 besit en dit daarna vir £24 000 (die ekwivalent van £1,3 miljoen teen huidige pryse) aan die Britse regering verkoop. Die kasteel het vervolgens tot 1972 as ampswoning van die goewerneurs van Noord-Ierland gedien wat die Britse monarg verteenwoordig het en is amptelik "Government House" genoem.

Die kasteel het 'n belangrike rol tydens onderhandelinge vir die Noord-Ierse Vredesooreenkoms gespeel, veral omdat dit deur alle rolspelers as 'n neutrale plek waargeneem is. ’n Presedent is geskep vir ’n regeringswoning toe die staatsekretaris vir Noord-Ierland rondom 2000, Peter Mandelson, tydens sy ampstermyn met koninklike toestemming daar gebly het saam met sy gay lewensmaat. Sy voorganger, Mo Mowlam, het self ’n presedent geskep toe sy die groot terrein van die kasteel vir die publiek oopgestel het. Voorheen is dit nie gedoen nie uit vrees vir ’n terroriste-aanval.


</doc>
<doc id="63272" url="https://af.wikipedia.org/wiki?curid=63272" title="Highgrove House">
Highgrove House

Highgrove House is die landelike tuiste van prins Charles in Gloucestershire, Engeland. Dit is in 1980 deur die hertogdom van Cornwall gekoop.

Dit is tussen 1796 en 1798 laat bou deur John Paul Paul en het tot in 1860 aan sy nageslag behoort. In 1850 is sy kleindogter daar in ’n brand dood en in 1894 is dit deur nuwe eienaars laat restoureer ná nog ’n brand.

Dit het vier onthaalkamers, nege hoofslaapkamers, ’n kindervleuel en ’n personeelkwartier. Die Prins en Prinses van Wallis het in 1981 in Highgrove ingetrek en dit gebruik as ’n naweekwoning. In 1988 is die eenvoudige buitekant versier met ’n nuwe balustrade, kroonlys en klassieke pilare wat die prins self ontwerp het.

Die prins, ’n ywerige tuinier, het baie tyd bestee aan die beplanning en ontwerp van die tuin. Hy het ’n natuurlike tuin, ’n formele tuin en ’n ommuurde kombuistuin aangelê. Hy het ook baie bome op die terrein laat plant.

Die landgoed word omring deur woude, ’n paar plaasgeboue en sowat 364 ha land waarop die hertogdom van Cornwall boer. In 1985 is organiese boerdery op ’n deel van die landgoed ingestel en sedert 1996 word die hele boerdery organies bedryf.



</doc>
<doc id="63273" url="https://af.wikipedia.org/wiki?curid=63273" title="Jilin (provinsie)">
Jilin (provinsie)

Jilin (Chinees: 吉林; pinyin: "Jílín" ) is 'n provinsie van die Volksrepubliek China. In 2010 het die provinsie 'n bevolking van 27 462 297 gehad. Die hoofstad en grootste stad is Changchun.

Jilin vorm die oostelike deel van Mantsjoerye, die Chinese Noordooste, en grens aan Noord-Korea en Rusland in die ooste, Heilongjiang in die noorde, Liaoning in die suide en Binne-Mongolië in die weste.

Han-Chinese vorm met 91% die grootste etniese groep, gevolg deur Koreaners en Mantsjoes met 4%.



</doc>
<doc id="63274" url="https://af.wikipedia.org/wiki?curid=63274" title="Bagshot Park">
Bagshot Park

Bagshot Park is ’n koninklike woning naby Bagshot, ’n dorp 18 km suidwes van Windsor en 18 km noordoos van Guildford. Dit is tans die tuiste van prins Edward en sy vrou, Sophie, Gravin van Wessex. Dit is net ’n paar kilometer van Sunninghill Park, die voormalige woning van prins Andrew.

Prins Edward het Bagshot Park laat restoureer as ’n tuiste vir homself en ’n basis vir sy rolprentvervaardigingsmaatskappy totdat die maatskappy gesluit is. Daar word op die landgoed geboer.

Die oorspronklike Bagshot Lodge (nie die huidige lodge nie) is tussen 1631 en 1633 laat bou vir koning Karel I. Dit is tussen 1766 en 1772 aangepas vir die destydse Graaf van Albemarle, en in 1798 weer verander vir die Hertog van Clarence (later koning William IV), wat tot in 1816 daar gewoon het.

Verskeie koninklikes het sedertdien daar gewoon. Die oorspronklike huis is in 1877-'78 afgebreek. ’n Nuwe gebou met 120 kamers is in 1879 voltooi. Van 1880 af is dit hoofsaaklik bewoon deur prins Arthur, Hertog van Connaught en Strathearn, ’n seun van koningin Victoria. Hy is in 1942 daar oorlede.





</doc>
<doc id="63275" url="https://af.wikipedia.org/wiki?curid=63275" title="Birkhall">
Birkhall

Birkhall (van die Skotse "Birk Haugh", Berkeboom-rivierweiland) is ’n koninklike landgoed van 210 km² op Royal Deeside in Aberdeenshire, Skotland.

Die herehuis op die landgoed is in 1715 gebou en het aan die Gordon-familie behoort. In 1849 het prins Albert, die prinsgemaal van koningin Victoria, dit gekoop. Dit het in 1930 die Deeside-tuiste van koningin Elizabeth, die koninginmoeder, geword en later van prins Charles, wat ook die Hertog van Rothesay is. Hy het sy tweede wittebrood hier deurgebring.


</doc>
<doc id="63276" url="https://af.wikipedia.org/wiki?curid=63276" title="Gatcombe Park">
Gatcombe Park

Gatcombe Park is die private landelike woning van prinses Anne. Dit is in Engeland geleë, tussen die Gloucestershire-dorpe Minchinhampton en Avening, sowat 10 km noord van Highgrove House, die landelike woning van prins Charles.

Die landgoed is in 1976 deur koningin Elizabeth vir prinses Anne en haar man, kaptein Mark Phillips, gekoop.

Die huis is van 1771 tot 1774 gebou en omstreeks 1820 verander. Dit het vyf hoofslaapkamers, nog vier slaapkamers, vier onthaalkamers, ’n biblioteek, biljartkamer en kweekhuis. Dit is vir prinses Anne en kaptein Phillips gerestoureer en hulle het in November 1977 ingetrek. In 1978 is die aangrensende Aston Farm ook bygekoop. Daar is ’n aansienlike getal perdestalle op die landgoed.

Prinses Anne woon tans saam met haar tweede man, sir Timothy Laurence, in die huis. Mark Phillips en sy tweede vrou woon op die aangrensende Aston Farm nadat die twee landgoedere geskei is met hul egskeiding.

Die landgoed is bekend vir die aanbieding van die Festival of British Eventing, ’n driefase-perdekompetisie, in die eerste naweek in Augustus. Dit word deur kaptein Phillips georganiseer en lok die wêreld se top-perderuiters en meer as 40 000 toeskouers.



</doc>
<doc id="63277" url="https://af.wikipedia.org/wiki?curid=63277" title="Sidney Harman">
Sidney Harman

Sidney Harman (* 4 Augustus 1918 in Montreal, Kanada; † 12 April 2011 in Washington, DC) was 'n Amerikaanse sakeman en baanbreker in die hoëtroubedryf wat ook by onderwys, regeringsake, vervaardiging en die uitgewersbedryf betrokke geraak het. Hy was die emeritus-voorsitter van "Harman International Industries, Inc.". 

Tussen 1977 en 1978 het hy die pos van adjunk-handelsminister in die Carter-administrasie beklee. Vanaf Augustus 2010 was hy die eienaar en uitgewer van die Amerikaanse weekblad "Newsweek".

Hy was met Jane Harman (* 1945) getroud, 'n voormalige Demokratiese afgevaardigde in die Kaliforniese Kongres wat die 36ste kongresdistrik in die suide van die deelstaat (met Redondo Beach en Manhattan Beach) verteenwoordig het.


</doc>
<doc id="63278" url="https://af.wikipedia.org/wiki?curid=63278" title="Harman Kardon">
Harman Kardon

harman/kardon is 'n afdeling en handelsmerk van Harman International Industries wat hoëtrou- en motorklankstelsels ontwerp en vervaardig.
Die onderneming is in 1953 deur Sidney Harman (1918-2011) en Bernard Kardon gestig - twee baanbrekers van die hoëtroubedryf wat groot belang in musiek en kunste gestel het en met hul tegniese ontwikkelings lewensgetroue klankweergawe nagestreef het.

Hul eerste produk was 'n FM-ontvanger. Een jaar ná die stigting van hul onderneming het Harman en Kardon die eerste hoëtrouklank-ontvanger ter wêreld, die "Festival D1000", bekend gestel. Hierdie produk, wat nog monoklank gelewer het, was nie net op verbruikers sonder tegniese vaardighede gemik nie, maar het ook baanbrekende innovasies soos 'n radio-ontvanger, die beheer van ander oudiokomponente en 'n versterker in 'n enkele chassis behels. 

In 1958 het harman/kardon die eerste stereo-ontvanger, die "Festival TA230", ingevoer - weer eens in 'n poging om hoëtrouklank vir 'n wye spektrum van verbruikers beskikbaar te maak. Om stereoklank te genereer is een kanaal van die AM- en een van die FM-band gebruik. Die eerste multipleks-FM-stereo-ontvanger is in 1961 met H. H. Scott se "Model 350"-ontvanger op die mark ingevoer.


</doc>
<doc id="63279" url="https://af.wikipedia.org/wiki?curid=63279" title="Yao">
Yao

Die Yao (Chinees: 瑶族) is 'n etniese groep in die Volksrepubliek China wat in die Outonome Gewes Guangxi Zhuang in die suide van die land saamgetrek is. Kleiner groepe woon in die provinsies Hunan, Guangdong, Guizhou en Yunnan. Die Yao is een van 55 etniese minderhede wat amptelik deur die Volksrepubliek China erken word. Met 'n bevolking van 3,1 miljoen is hulle die twaalfde grootste etniese groep in die land. 

Die Yao is ook een van 54 etniese minderhede wat amptelik deur die Viëtnam erken word. Met 'n bevolking van 620 000 is hulle die negende grootste etniese groep in Viëtnam. 




</doc>
<doc id="63280" url="https://af.wikipedia.org/wiki?curid=63280" title="Soldaatbras">
Soldaatbras

Die Soldaatbras ("Argyrops filamentosus") is 'n vis wat voorkom in die westelike Indiese Oseaan en aan die ooskus van Afrika vanaf die Rooisee tot by die Oos-Kaap. In Engels staan die vis bekend as die "Soldierbream".

Die vis kom voor in water wat 20 – 40 m diep is.





</doc>
<doc id="63281" url="https://af.wikipedia.org/wiki?curid=63281" title="Mulao">
Mulao

Die Mulao (Chinees: 仫佬族) is 'n etniese groep van die Outonome Gewes Guangxi Zhuang in die Volksrepubliek China wat in die outonome dorp Luocheng Mulao in die weste van die outonome gewes saamgetrek is. Kleiner groepe woon in die dorp of stad Xincheng, Yizhou, Liucheng, Du'an, Huanjiang en Hechi in die Guangxi. Die Mulao is een van 55 etniese minderhede wat amptelik deur die Volksrepubliek China erken word. Met 'n bevolking van 207 000 is hulle die een-en-dertigste grootste etniese groep in die land.



</doc>
<doc id="63282" url="https://af.wikipedia.org/wiki?curid=63282" title="Shaw se pas">
Shaw se pas

Shaw se pas (Shawspas) is 'n bergpas in die Wes-Kaap op die R320 suid van Caledon op die pad na Hermanus. Die pas bereik 'n hoogte van 366m en 'n maksimum helling van 1:17.



</doc>
<doc id="63283" url="https://af.wikipedia.org/wiki?curid=63283" title="H.H. Scott">
H.H. Scott

H.H. Scott, Inc. was een van die leidende handelsmerke in die Amerikaanse hoëtroubedryf wat in die "Goue Tydperk" van die elektronebuis gefloreer het, naas "Fisher", "Marantz", "McIntosh" en "Harman Kardon". Dit is in 1947 deur Hermon Hosmer Scott in Maynard, Massachusetts gestig. 

H.H. Scott het van die eerste FM-stereo-multipleks-radiotoestelle en -ontvangers aangebied. H.H. Scott was self aktief betrokke by vroeë stereo-multipleks-uitsaaitoetse wat deur die radiostasie WCRB in Boston deurgevoer is, een van die eerste drie stasies in die Verenigde State wat radioprogramme in multipleks-stereoklank uitgesaai het.

Sommige van Scott se oudiokomponente is as selfboupakkette verkoop en kan maklik aan die letter "L" in hul modelnaam herken word, soos "LK" (versterker) of "LT" (radiotoestel).

Klassieke H.H. Scott elektronebuis-klanktoerusting is gewild by versamelaars.

Die handelsmerk H.H. Scott is in 1985 deur "Emerson Electronics" gekoop en bestaan as 'n afdeling van dié onderneming voort. H.H. Scott of Audioscott verbruikerselektronika soos radiotoestelle, motorklankstelsels en MP3-spelers word sedert 1999 deur "alfa group", 'n Hong Kong-gebaseerde filiaalmaatskappy van "Emerson", vervaardig.


</doc>
<doc id="63284" url="https://af.wikipedia.org/wiki?curid=63284" title="Strykhoogtepas">
Strykhoogtepas

Strykhoogtepas 'n bergpas wat op 'n grondpad suid van Robertson en oos van McGregor lê. Hierdie pas berei 'n hoogte van 322m bo seevlak en 'n maksimum gradiënt van 1:14.



</doc>
<doc id="63285" url="https://af.wikipedia.org/wiki?curid=63285" title="Swaarmoedpas">
Swaarmoedpas

Swaarmoedpas is 'n bergpas wat op 'n grondpad in die Warm Bokkeveld lê, noordoos van Ceres en oos van die R46. Die pas is 6km lank, bereik 'n hoogte van 1 036m bo seespieël en het 'n maksimum helling van 1:16.



</doc>
<doc id="63287" url="https://af.wikipedia.org/wiki?curid=63287" title="Theronsbergpas">
Theronsbergpas

Theronsbergpas is 'n bergpas wat in die Warm Bokkeveld op die R46 wat noordoos uit Ceres loop na Calvinia en Sutherland lê. Die pas bereik 'n hoogte van 1 090m bo seespieël en 'n maksimum helling van 1:14.



</doc>
<doc id="63288" url="https://af.wikipedia.org/wiki?curid=63288" title="Uitkykpas">
Uitkykpas

Die Uitkykpas is 'n bergpas wat oos van Clanwilliam op 'n grondpad wat suid wegdraai van die R364 na Wupperthal lê. Die pas bereik 'n hoogte van 722m en is met sy helling van 1:7 besonder steil.



</doc>
<doc id="63289" url="https://af.wikipedia.org/wiki?curid=63289" title="Uniondale-poort">
Uniondale-poort

Uniondale-poort is 'n bergpas wat op die R339 tussen Uniondale op die N9 en Avontuur in die Langkloof op die R62 lê. Die poort se hoogste punt bo seevlak is op 880m.



</doc>
<doc id="63290" url="https://af.wikipedia.org/wiki?curid=63290" title="Van der Stel-pas">
Van der Stel-pas

Van der Stel-pas is 'n bergpas op 'n grondpad wat as verbindingdiens tussen die N2 by Botrivier en die R321 by Vyeboom en Villiersdorp gebruik word.



</doc>
<doc id="63292" url="https://af.wikipedia.org/wiki?curid=63292" title="Oosterveld">
Oosterveld

Oosterveld is ’n nedersetting in die munisipaliteit Berkelland in die provinsie Gelderland in Nederland.


</doc>
<doc id="63293" url="https://af.wikipedia.org/wiki?curid=63293" title="Oosterhuizen, Gelderland">
Oosterhuizen, Gelderland

Oosterhuizen is ’n dorp in die munisipaliteit Apeldoorn in die provinsie Gelderland in Nederland.


</doc>
<doc id="63294" url="https://af.wikipedia.org/wiki?curid=63294" title="Oosterhout, Gelderland">
Oosterhout, Gelderland

Oosterhout is ’n dorp in die munisipaliteit Overbetuwe in die provinsie Gelderland in Nederland.


</doc>
<doc id="63295" url="https://af.wikipedia.org/wiki?curid=63295" title="Oosterbeek">
Oosterbeek

Oosterbeek is ’n dorp in die munisipaliteit Renkum in die provinsie Gelderland in Nederland.


</doc>
<doc id="63296" url="https://af.wikipedia.org/wiki?curid=63296" title="Oostendorp">
Oostendorp

Oostendorp is ’n dorp in die munisipaliteit Elburg in die provinsie Gelderland in Nederland.


</doc>
<doc id="63297" url="https://af.wikipedia.org/wiki?curid=63297" title="Ooij, Zevenaar">
Ooij, Zevenaar

Ooij is ’n nedersetting in die munisipaliteit Zevenaar in die provinsie Gelderland in Nederland.


</doc>
<doc id="63298" url="https://af.wikipedia.org/wiki?curid=63298" title="Ooij, Berg en Dal">
Ooij, Berg en Dal

Ooij is ’n nedersetting in die munisipaliteit Berg en Dal in die provinsie Gelderland in Nederland.


</doc>
<doc id="63299" url="https://af.wikipedia.org/wiki?curid=63299" title="Ooij, Neder-Betuwe">
Ooij, Neder-Betuwe

Ooij is ’n nedersetting in die munisipaliteit Neder-Betuwe in die provinsie Gelderland in Nederland.


</doc>
<doc id="63300" url="https://af.wikipedia.org/wiki?curid=63300" title="Ommerenveld">
Ommerenveld

Ommerenveld is ’n nedersetting in die munisipaliteit Buren in die provinsie Gelderland in Nederland.


</doc>
<doc id="63301" url="https://af.wikipedia.org/wiki?curid=63301" title="Ommeren">
Ommeren

Ommeren is ’n dorp in die munisipaliteit Buren in die provinsie Gelderland in Nederland.


</doc>
<doc id="63302" url="https://af.wikipedia.org/wiki?curid=63302" title="Olden Eibergen">
Olden Eibergen

Olden Eibergen is ’n nedersetting in die munisipaliteit Berkelland in die provinsie Gelderland in Nederland.


</doc>
<doc id="63303" url="https://af.wikipedia.org/wiki?curid=63303" title="Koo">
Koo

Die Koo is 'n vallei net noord van die Langeberg en noordwes van Montagu. Toerisme in die gebied vul die boederybedrywighede aan. Vanaf Montagu lei die R318 via die Burgerspas en die Rooihoogtepas deur die streek. Die pad sluit by Matroosberg, 20 km suidwes van Touwsrivier, by die N2 nasionale pad aan.



</doc>
<doc id="63305" url="https://af.wikipedia.org/wiki?curid=63305" title="Oldebroek">
Oldebroek

Oldebroek is ’n dorp en munisipaliteit in die provinsie Gelderland in Nederland.



</doc>
<doc id="63306" url="https://af.wikipedia.org/wiki?curid=63306" title="Olburgen">
Olburgen

Olburgen is ’n dorp in die munisipaliteit Bronckhorst in die provinsie Gelderland in Nederland.


</doc>
<doc id="63307" url="https://af.wikipedia.org/wiki?curid=63307" title="’t Oever">
’t Oever

’t Oever is ’n nedersetting in die munisipaliteit Putten in die provinsie Gelderland in Nederland.


</doc>
<doc id="63308" url="https://af.wikipedia.org/wiki?curid=63308" title="Oensel, Gelderland">
Oensel, Gelderland

Oensel is ’n nedersetting in die munisipaliteit Zaltbommel in die provinsie Gelderland in Nederland.


</doc>
<doc id="63309" url="https://af.wikipedia.org/wiki?curid=63309" title="Oene">
Oene

Oene is ’n dorp in die munisipaliteit Epe in die provinsie Gelderland in Nederland.


</doc>
<doc id="63310" url="https://af.wikipedia.org/wiki?curid=63310" title="Oeken">
Oeken

Oeken is ’n nedersetting in die munisipaliteit Brummen in die provinsie Gelderland in Nederland.


</doc>
<doc id="63311" url="https://af.wikipedia.org/wiki?curid=63311" title="Ochten">
Ochten

Ochten is ’n dorp in die munisipaliteit Neder-Betuwe in die provinsie Gelderland in Nederland.


</doc>
<doc id="63314" url="https://af.wikipedia.org/wiki?curid=63314" title="Geert Hofstede">
Geert Hofstede

Geert Hofstede (3 Oktober 1928 te Haarlem, Nederland) is ’n invloedryke Nederlandse navorser in die studieareas van organisatoriese studies en meer konkreet organisasiekultuur asook kulturele ekonomie en bestuur. Hy is welbekend in sy navorsing van kruis-kulturele groepe en organisasies en het ’n groot rol gespeel in die ontwikkeling van ’n sistematiese raamwerk vir die assessering en differensiëring van nasionale kulture en organisasiekulture. Sy studies het aangetoon dat daar nasionale en streekskultuurgroepe is wat die gedrag van gemeenskappe en organisasies beïnvloed. Sy belangrikste werk was die ontwikkeling van die teorie van kulturele dimensies. Hy is bekend vir sy boeke "Die gevolge van kultuur" en "Kulture en organisasies: sagteware van die brein", wat hy saam met sy seun, Gert Jan Hofstede geskryf het.

Met sy aftrede in 1993 het Hofstede baie universiteite regoor die wêreld besoek om studente op te lei in sy teoretiese benaderings en om sy navorsing in hierdie studiearea voort te sit. Hy is tans emeritus professor in organisatoriese antropologie en internasionale bestuur aan die Universiteit van Maastricht in Nederland en dien ook as buitemuurse genoot aan die Sentrum vir Ekonomiese Navorsing aan die Tilburg-universiteit in Tilburg, Nederland.


</doc>
<doc id="63315" url="https://af.wikipedia.org/wiki?curid=63315" title="Van Rhynspas">
Van Rhynspas

Die Van Rhynspas is 'n bergpas in die Bokkeveldberge op die R27 lei van Van Rhynsdorp na Nieuwoudtville, die Hantam en die Groot Karoo. Die pad is aanvanklik in 1880 deur Thomas Bain gebou en in 1963 geteer. Die pas in 8km lank, bereik 'n hoogte van 900m en 'n maksimum helling van 1:9.



</doc>
<doc id="63316" url="https://af.wikipedia.org/wiki?curid=63316" title="Viljoenspas">
Viljoenspas

Die Viljoenspas is 'n bergpas wat op die R321 net buite Grabouw in die rigting van Villiersdorp lê. Die pas bereik 'n hoogte van 524 m en het 'n maksimumhelling van 1:16. Die pas verskaf pragtige uitsigte.



</doc>
<doc id="63317" url="https://af.wikipedia.org/wiki?curid=63317" title="Witelskloofpas">
Witelskloofpas

Die Witelskloofpas is 'n bergpas op 'n grondpad suidsuidwes van Clanwilliam wat die N7 nasionale pad en die R365 deur die Swartberg verbind. Die pas bereik 'n hoogte van 487m en 'n maksimum helling van 1:7.



</doc>
<doc id="63319" url="https://af.wikipedia.org/wiki?curid=63319" title="Dasklippas">
Dasklippas

Dasklippas is 'n bergpas wat op 'n toegangsroete tot die Groot Winterhoekberge net noordoos van Porterville geleë is. Alhoewel die pas geteer is, is dit baie steil en kronkelrig. Die uitsig vanaf die pas is besonder. Die pas dateer uit 1948.



</doc>
<doc id="63320" url="https://af.wikipedia.org/wiki?curid=63320" title="Versfeldpas">
Versfeldpas

Versfeldpas is 'n bergpas wat toegang tot die bergplato net ten weste van Piketberg verleen. Op 680 m bo seespieël bereik die pas sy hoogste punt en dit het 'n maksimumhelling van 1:12.



</doc>
<doc id="63322" url="https://af.wikipedia.org/wiki?curid=63322" title="John Baragwanath">
John Baragwanath

John Albert Baragwanath (1839 in Redruth, Cornwallis, Engeland – Desember 1928 te The Downs, dist. Haenertsburg, Noord-Transvaal) was ’n Engels-gebore Suid-Afrikaanse sakeman, prospekteerder en boer.

Baragwanath het, saam met sy vader, ook John Baragwanath, ’n broer en twee susters op 8 Mei 1850 met die bark "Lady Bruce" in Natal aangekom as lede van die Byrne-setlaarsgroep. Hulle het saam met die pachters van die hertog van Buccleuch by Bealieu (nou Richmond) in Natal grond gekry. Baragwanath het sy vader, wat ’n skeepskaptein van St. Ives was, op sommige van sy reise tussen die Kaap en Mauritius vergesel. Na sy vader se dood is hy in 1857 na Port Elizabeth waar hy vakleerling by ’n tuie- en saalmaker geword het. Later het hy suksesvol in die Transkei handel gedryf, en by geleentheid as magistraat te Lady Grey opgetree.

Terwyl hy oppad was om in die Barbertongebied te gaan prospekteer, het berigte van goudvondse hom in 1887 na die Witwatersrand gelok. Hy het hom op die plaas Vierfontein ten suide van Johannesburg gevestig waar hy by verskillende plekke geprospekteer het. Hy het aandele in die Vierfontein Farm Gold Mining Company (later Crown Mines) besit, ’n aantal boupersele in Commissionerstraat op ’n vendusie gekoop en met grond langs die pad tussen Kimberley en Johannesburg gespekuleer. Hy het die Concordia (’n bekende hotel) bestuur, ’n winkel besit en sodoende baie ryk geword. Al die verkeer op die Kimberley-Witwatersrand pad het by sy hotel verby gegaan en dit het ook as stasie vir koetse wat daarlangs verby gery het, gedien. Ondertussen het hy sy prospekteerbedrywighede voortgesit en stampmeulens vir die goudmynbedryf by die De Pass- en Eagle’s Nest-rif aangeskaf; dit was egter nie suksesvol nie. Hy het ook heelwat eiendomme in verskillende dele van Johannesburg besit, onder meer die plaas Booyens. In 1906 het hy lid van Rand Pioneers geword.

Baragwanath het aan die Tweede Vryheidsoorlog en verskillende oorloë teen die ander inheemse volke deelgeneem. In 1903 het hy ’n tydjie in Noord-Transvaal deurgebring, maar terugkeer en sy sakebedrywighede tot 1923 voortgesit, waarna hy sy laaste jare by sy een van sy seuns in Noord-Transvaal deurgebring het.

Baragwanath is op Southeyvale, naby Queenstown, met Adelaide Trennery getroud. Hulle het vier seuns en ses dogters gehad van wie Orlando die ontdekker van die kopergordel in Noord-Rhodesië (nou Zambië) was.

Die plaas Vierfontein waar die Concordia-hotel was, is in 1954 as die dorpsgebied Baragwanath geproklameer, hoewel dit reeds vir ’n aantal jare so bekend gestaan het. Die Baragwanath-hospitaal en die Baragwanath-lughawe, wat albei in dieselfde omgewing geleë is het ook hul name aan hom te danke.


</doc>
<doc id="63325" url="https://af.wikipedia.org/wiki?curid=63325" title="Nicolaas Hofmeyr">
Nicolaas Hofmeyr

Prof. dr. Nicolaas Jacobus Hofmeyr (Kaapstad, 8 Maart 1827 - Stellenbosch, 2 September 1909) was 'n predikant in die Nederduitse Gereformeerde Kerk, hoogleraar aan die Kweekskool op Stellenbosch, 'n skrywer van Christelike boeke en medestigter van twee beroemde Stellenbosse skole.

Prof. Hofmeyr was 'n afstammeling van die broers Hofmeyr wat in die helfte van die 18de eeu aan die Kaap kom woon het. Sy vroegste skoolopleiding ontvang hy aan Tot Nut van 't Algemeen, die Hollandse skool in Kaapstad. Sy letterkundige en teologiese studie voltooi hy aan die Universiteit van Utrecht in Nederland, waar hy in 1849 die kandidaateksamen in die teologie met hoogste lof aflê. Nadat hy sy proponenteksamen afgelê het en in Den Haag georden is, keer hy na Suid-Afrika terug en tree in diens van die NG Kerk in September 1851 as leraar van die gemeente Calvinia. Hy arbei sewe jaar hier tot hy in 1858 as hoogleraar van die pas gestigte Kweekskool op Stellenbosch aangestel word. Sy eerste kollega was prof. John Murray. Saam met laasgenoemde was hy verantwoordelik vir die opstel van die eerste kursusse. Baie jare het hy onberekenbare invloed op sy studente uitgeoefen en bly werksaam aan die Kweekskool tot 1907 toe hy aftree. Na raming het meer as 300 studente hul opleiding as predikante by hom gekry. As prediker munt hy uit vanweë sy heldere gedagteloop, sy geestelike sin wat van 'n diepe persoonlike ondervinding getuig, die oortuigende krag van sy welsprekendheid en die aanloklike wyse waarop hy die genade van Christus kon voorstel.

Hy het baie in die onderwys belanggestel en hierin was sy bondgenoot ds. J.H. Neethling van Stellenbosch asook prof. Murray. Op hulle aandrang is die Stellenbosse Gymnasium (nou die Paul Roos Gimnasium) in 1866 gestig. Hieruit het die senior afdeling van die Victoria-kollege ontwikkel wat in 1918 die Universiteit van Stellenbosch geword het. Hulle het ook die Hoër Meisieskool Bloemhof gestig. Prof. Hofmeyr het hom vroeër al verset teen die liberalisme wat die NG Kerk begin indring het. In 1862 stig hy "De Volksvriend", wat veral die ortodokse Calvinistiese geloof teenoor die liberalisme beklemtoon het. Hy het die geselskap van jongmense geniet en begin die Sondagoggend-Bybelklasse op Stellenbosch waaruit die Christelike Jongeliedevereniging voortgespruit het. Sodoende het hy landswyd bekendgeraak. Hierdie lesings word in 'n aantal stigtelike boeke gepubliseer, wat wye invloed uitgeoefen het en selfs in Engels en Duits vertaal is. Sy skryfwerk sluit in: "Tegenstellingen" (1884), "Niet knecht maar kind" (1896), "Aan de voeten van Paulus" (1905) en "Met Jezus op den berg" (1907).

Saam met prof. John Murray en dr. Abraham Faure stig hy die Zuid-Afrikaansche Christelijke Boeken Vereeniging in 1853 om te voldoen aan die behoefte vir Christelike leesstof, veral op die platteland. 

Prof. Hofmeyr was iemand met 'n baie veelsydige karakter. Hy het hom nooit voorgedoen as 'n geleerde nie en tog het hy veel deurdag en veel ondersoek. Sy helder verstand het hom gelei tot resultate waaroor hy met gesag kon praat sonder om hom in geleerde terme uit te druk. In alles was hy deeglik. Ook sy eenvoud en ongekunsteldheid het die aandag getrek. 

Hy sterf in sy 82ste lewensjaar op Stellenbosch.

Hy was die tiende kind van Jan Hendrik Hofmeyr (1798-1862) en Hester Sophia Joubert. Jan Hendrik se vader, Stephanus Johannes Hofmeyr (1760-1826), was die tweede seun van die Hofmeyrs se stamvader, Johann Heinrich Hofmeyr (1721-1805). Een van N.J. Hofmeyr se broers was ds. Servaas Hofmeyr. Hy trou op sy 25ste verjaardag met Maria Magdalena Louw (1834-1918). Hulle het vyf seuns en ses dogters gehad, onder wie:



</doc>
<doc id="63328" url="https://af.wikipedia.org/wiki?curid=63328" title="Goudsaal-varkvis">
Goudsaal-varkvis

Die Goudsaal-varkvis ("Bodianus perditio") is 'n vis wat voorkom in die Indiese-Pasifiese area en aan die ooskus van Afrika tot by die Aliwal-bank. In Engels staan die vis bekend as die "Goldensaddle hogfish".

Die is gelerig tot rooierig van kleur en daar is verskeie klein geel kolletjies op die kop en voorste gedeelte van die lyf. Die stertvin is geel.





</doc>
<doc id="63330" url="https://af.wikipedia.org/wiki?curid=63330" title="Verdeelde lipvis">
Verdeelde lipvis

Die Verdeelde lipvis ("Macropharyngodon bipartitus") is 'n vis wat voorkom in die westelike Indiese Oseaan en aan die ooskus van Afrika vanaf Oman tot by die Aliwal-bank. In Engels staan die vis bekend as die "Divided wrasse".

Die vis is groenerig met onreëlmatige donker strepe en kolle. Die dorsale en anale vinne het rye groen kolletjies op. Die wyfie is rooi met wit kolle en die pens is swarterig met ligte merke op.





</doc>
<doc id="63335" url="https://af.wikipedia.org/wiki?curid=63335" title="NG gemeente Middelburg, Kaap">
NG gemeente Middelburg, Kaap

Die NG gemeente Middelburg (Kaap) was 'n gemeente van die Nederduitse Gereformeerde Kerk in die teenswoordige provinsie Oos-Kaap wat op 19 Mei 1852 gestig is as die 10de gemeente in die latere Sinode van Oos-Kaapland en die 49ste oudste gemeente in die NG Kerk, maar het op 13 September 2010 met die NG gemeente Middelburg-Uitsig saamgesmelt as die NG gemeente Middelburg-Karoo. Dit is die oudste gemeente wat amptelik ophou bestaan het of opnuut gestig is deur inlywing of samesmelting.

Teen die middel van die 19de eeu het die gemeente Colesberg ook die wyk Rhenosterberg ingesluit. Vanweë swak vervoergeriewe destyds, asook die lang afstande na die kerk op Colesberg, het gemeentelede in hierdie verafgeleë wyk daarna gestreef om 'n afsonderlike gemeente te stig. Hierin is hulle gesteun deur lidmate in die aangrensende uithoeke van die gemeentes Graaff-Reinet, Cradock en Richmond. 

Nadat 'n naamlys van persone wat begerig was om 'n nuwe gemeente te stig, voorgelê is, het die kerkraad van Colesberg op 6 April 1852 soos volg besluit: “De Wel-Eerw. Kerkraad van Colesberg geeft met deze een volkomene toestemming tot de nieuwe oprichting op Driefontein en bidt dat die Albestierende Opperhoofd der Kerk de belanghebbers goedgunstig bestieren wil, en hun voornemens spoedig wil doen gelukken.” So het dit dan gebeur dat die nuwe gemeente, Middelburg, op 19 Mei 1852 gestig is op die plaas Driefontein wat vir dié doel aangekoop is deur bemiddeling van die twee here Willem S. Smit en Henning J.H. Coetzee. Die stigtingsvergadering is deur groot geesdrif gekenmerk. Oor die naam van die gemeente was almal dit eens omdat die plaas Driefontein byna in die middel geleë is tussen die naburige dorpe (synde 'n afstand van 10 uur te perd vanaf Colesberg, Cradock en Richmond, 12 uur van Graaff-Reinet en 16 van Burgersdorp). Die lede van die Ringskommissie van Graaff-Reinet deur wie die amptelike stigting plaasgevind is, was ds. Andrew Murray van die NG gemeente Graaff-Reinet, ds. J.F. Berrangé van die NG gemeente Richmond en die ouderlinge Barend Pienaar en J.J. Naudé.

Die eerste konsulent was ds. John Murray, destyds van die leraar van die NG gemeente Burgersdorp en later professor aan die Kweekskool op Stellenbosch, en die eerste leraar ds. William Murray, sy jonger broer. Vir hom moes dit 'n bedroewende ervaring gewees het toe die Gereformeerde kerk Middelburg, Kaap op 1 Desember 1860 gestig word. Hy was nog ongetroud en het ingewoon by een van sy ouderlinge, H.T.J. van der Walt, mede-eienaar van die plaas Grootfontein, waarop die nuwe gemeente gestig is. Hierdie ou vader het ook by die Gereformeerde Kerk aangesluit en is as ouderling verkies. "Van ds. Murray," getuig 'n tydgenoot, "kan ek niet dan goed getuigen. Hij was ons nooit kwaad gezind. Hij klaagde dat de steunpilaren zijner gemeente hem ontvallen waren". 

Tydens die eerste eeu van die gemeente se bestaan het die volgende leraars hier gearbei, behalwe hulppredikers wat van tyd tot tyd die vaste leraar bygestaan het: William Murray (1854-'65), ds. C.S. Morgan (1866-'73), ds. J.R. Albertyn (1874-'83), Gerrit van Niekerk (1884-1903), Paul August Winter (1903-'08), Ebbe Dommisse (1909-'1920), Louis Johannes Fourie (1921-'38), G.P. van den Berg (1939-'41), J.L. Nel (1940-'41), G.C. le Roux (1942-'47), I.E. Heyns (1943-'46), J.J. Sieberhagen (1946-'50), P.F. de V. Muller (vanaf 1948) en N. Schreuder (vanaf 1951).

Vrydagoggend 22 Januarie 1909 was Middelburg in rep en roer in afwagting van die koms van die nuwe leraar, ds. Ebbe Dommisse, wat omstreeks tienuur sou aankom. Talle rytuie is al vroeg weg om ds. en mev. Dommisse tegemoet te gaan. Op die plek waar die ontmoeting plaasgevind het, is Psalm 146:1 gesing en 'n gebed deur die heer G. Viljoen gedoen, waarna die stoet dorpwaarts gekeer het. Intussen het die Sondagskoolkinders by die pastorie hul plek ingeneem in rye, waartussen die leraar en sy vrou na die pastorie sou loop. Om tienuur het die lang optog aangekom, met ds. en mev. Dommisse in die eerste rytuig, 'n landau deur vier perde getrek. 'n Hele skare van gemeentelede was teenwoordig toe hulle afklim en plek inneem op die verhoog wat voor die tuinhek van die pastorie opgerig is, en waaroor die woord "Welkom" in groot goue letters gepryk het. Die kinders het "Breng mij de oude tijding" gesing onderwyl die volgende gaste op die verhoog plekke ingeneem het: die konsulent, ds. J.H. Krige, ds. A.J. Malherbe van Dewetsdorp, eerw. Dekker, ds. J.G.H. van der Walt van die Geref. Kerk, en eerw. A.J. Kropholler. 'n Aantal adresse is toe aangebied van die kerkraad, die Sondagskoolonderwysers en -kinders, die Christelike Strewersvereniging, die Christelike Jongelingsvereniging, die NG sendinggemeente, die publieke skoolkomitee en die munisipaliteit. 

Ds. Dommisse het kortliks op die verskillende adresse geantwoord en gesê dat hy baie klein voel om te dink dat hy die voetstappe van 'n groot man soos wyle ds. Winter moes druk. Van die Here sou egter die krag kom om die stryd op hom te neem. Hy was veral bly dat die eerste adres van die kerkraad was, want hy verwag veel van hulle. Hulle moes die Aärons en die Hurs wees om sy arms te sterk; hulle moes die oë van die gemeente wees en hom help om sy weg te baan tot die hart van die lede. Sy antwoord op die ander adresse was ook kernagtig en welsprekend, en met 'n "God seën u almal" het die verrigtinge afgeloop. 

Enige susters van die gemeente het die nuwe leraar en sy gesin, die besoekende predikante, die kerkraadslede en hul eggenotes, en die sendelinge 'n eetmaal aangebied wat deur almal geniet is. Ook hier was daar toesprake waarop ds. Dommisse gepas geantwoord het. In die namiddag was daar 'n baie aangename tuinparty op die landboutentoonstellingsterrein. Die musiekkapel is verander in 'n resepsiekamer en die gemeentelede en gaste is aan ds. en mev. Dommisse deur die heer G.N.A. Theunissen voorgestel.

Saterdagoggend was die groot kerk vol toe ds. Dommisse bevestig is. Ds. Van der Walt en sy kerkraad en nog baie ander lede van die Gereformeerde Kerk was teenwoordig. Die feesredenaar was ds. A.J. Malherbe van Dewetsdorp, 'n boesemvriend van ds. Dommisse. Hy het na aanleiding van Joh. 1:6 gepreek: "Daar was 'n man van God gestuur, wie se naam Johannes was." 

Ná die bevestiging het die gebruiklike seënwense plaasgevind. In die namiddag was die kerk weer stampvol toe ds. Dommisse sy intreepreek lewer; sy teks was "Ga met ons en wy zullen u weldoen" (Num. 10:29). Die verrigtinge is Sondagaand afgesluit met 'n konferensie met die gemeente oor Bekering, waaraan al die besoekende predikante deelgeneem het. Daarna is afskeid geneem van ds. Krige as konsulent. Hy het veral die kerkraad, eerw. Dekker en eerw. Kropholler bedank vir hulle hulp wat sy werk lig gemaak het. 'n Adres vergesel van 'n beurs is aan ds. Krige, uit naam van die kerkraad, aangebied. Ds. Dommisse, wat as voorsitter vir die aand opgetree het, het almal weer bedank vir die hartlike ontvangs en die feestelikhede het tot 'n end gekom met die sing van Gesang 96 en die uitspreek van die seën deur ds. Krige.

Gedurende die vakature, voor ds. Dommisse se koms, het die sektes taamlik opgang gemaak op Middelburg, maar die getroue arbeid en evangelieprediking van die nuwe leraar het al die sektes binne 'n jaar 'n natuurlike dood laat sterwe. Dié bearbeiding was nie maklik nie, want die gemeente was groot en die predikant het in daardie dae nog kar en perde of 'n ryperd gebruik. So uitgebrei was die werk dat eerw. Dekker, die plaaslike sendeling, gevra is om teen 'n vaste vergoeding die leraar behulpsaam te wees met besoek op die dorp en met buitekerke waar nodig. 

Ds. Dommisse het baie belang getel in die opvoeding van die kinders van die gemeente. Tydens sy bediening is deur sy arbeid, bemoediging en die oprig van 'n kerkkoshuis al die kinders van die twee gemeentes (NG en Geref. kerk) op skool gebring. Die twee kerke het gewoonlik besonder goed saamgewerk in belang van die opvoeding op Middelburg. Die NG kerk het ook 'n studiefonds gestig om hulpbehoewende seuns en dogters te help om hul studies voort te sit; hierdie geleende gelde moes terugbetaal word sodra hulle begin verdien sodat die fonds 'n voortdurende bron van hulp kon word. Die lange jare van droogte het groot armoede in die gemeente veroorsaak, en om 'n goeie verdienste te besorg aan baie huisgesinne, het die kerkraad en die ACVV onder leiding van mev. Dommisse 'n wasinrigting opgerig wat 'n groot sukses was. Baie seuns en dogters is ook in hierdie jare na nywerheidsinrigtings weggestuur om later goeie en nuttige burgers te word.

In 1911 het mnr. en mev. Johannes van Jaarsveld 'n mooi nuwe rostrum in die kerk laat plaas, die galery laat verander en drie nuwe hanglampe as geskenk gegee. Die ou preekstoel is afgestaan aan die gemeente Steynsrust in die Vrystaat.

In 1912 het die kerkraad, in samewerking met die Vrouesendingbond en die ACVV, besluit dat daar in die vervolg net een groot jaarlikse basaar in die gemeente gehou sal word, naamlik die dankfeesbasaar, en dat uit die opbrengs die som van minstens £60 aan die VSB en ACVV elk betaal sou word vir hul werksaamhede. Hierdie besluit is jare lank volgehou en die somme aan die twee liggame deur die kerkraad uitbetaal het gewissel van £60 tot £85 elk per jaar. Eindelik, egter, is in 1923 die gedagte in die kerkraad uitgespreek dat albei liggame voortaan niks meer uit die dankfeesfondse behoort te kry nie maar vir eie fondse moes sorg.

In die loop van 1914 het die kerkraad besluit om die leraar se werk te vergemaklik deur 'n motorkar vir hom te koop — vir 'n som van £250 nie te bowegaande nie! Vroeg in 1915 het mev. Dommisse ernstig siek geword en het die kerkraad ter wille van haar herstel verlof aan ds. Dommisse verleen om met 'n ander leraar vir drie maande werkkringe te ruil. Ds. Dommisse het vir talle beroepe bedank in die loop van sy bediening op Middelburg, maar in 1920 het hy 'n beroep na Caledon aangeneem.

'n Groot afskeidsresepsie is op 28 Augustus 1920 gehou op die tentoonstellingsterrein om die gemeente die geleentheid te gee om van ds. en mev. Dommisse afskeid te neem. Elke deel van die samelewing is daar verteenwoordig en eerw. Andries Dreyer was seremoniemeester, terwyl mnr. G. Viljoen 'n adres aangebied het. Aan mev. Dommisse is ook 'n adres, onderteken deur al die vrouelede van die gemeente, aangebied. Die gevoelvolle toesprake deur die predikante van ander kerkgenootskappe, asook van die openbare liggame, het getuig van die liefde en agting wat deur almal gekoester is vir die leraar en sy gade, wat blykbaar baie aangedaan was deur die blyke van gevoel wat die vergadering getoon het.

Sondagoggend het ds. Dommisse sy afskeidsrede gelewer en in die aand het hy van die jongmense afskeid geneem. Dinsdagaand is aan ds. en mev. Dommisse 'n afskeidsdinee, waaraan sowat 60 mense deelgeneem het, in die Commercial Hotel aangebied. Die verrigtings was van baie aangename aard en is afgesluit met 'n gebed deur die leraar. Woensdagoggend het ds. en mev. Dommisse vertrek en 'n groot skare het hulle by die stasie kom groet.

Die eerste kerkgebou het bekend gestaan as die “Noodkerk” en is opgerig op die hoek van Van Reenen- en Loopstraat. Reeds in 1853 het die kerkraad besluit om 'n vleuel van 42 x 21 voet aan dié kerkie te laat aanbou. Later is die “Noodkerk” gebruik as 'n skoolgeboutjie. Dit was in die tyd van ds. William Murray dat die kerkraad besluit het om 'n nuwe kerkgebou op te rig. Die hoeksteen van hierdie nuwe kerk is op 22 Oktober 1855 deur die siviele kommissaris van Colesberg gelê. Dit het die bouaannemers (volgens sommige bronne argitekte) Cormack en Pringle vier jaar geneem om die gebou te voltooi. Op 9 Oktober 1858 is die nuwe kerk plegtig ingewy. Ds. Andrew Murray sr. het na aanleiding van II Kor. 6:16 die wydingsrede gelewer. 

In 1860 het die afskeiding plaasgevind en is 'n Gereformeerde gemeente gestig. Nieteenstaande het die gemeente se werksaamhede snel uitgebrei en moes van tyd tot tyd van hulppredikers gebruik gemaak word. In 1940 is vir die eerste maal 'n medeleraar beroep. In dieselfde jaar is die ou pastorie in Kerkstraat gesloop en 'n nuwe gebou opgerig. Op dieselfde grond is 'n ruim saal, veral met die oog op Sondagskooldoeleindes, gebou. In die ou kerksaal op die kerkgrond het destyds Volkskas ingetrek. In 1943 het die gemeente 'n tweede pastorie aangekoop en in 1963 stig Middelburg-Uitsig af. 
Die sieletal van die gemeente het in 1952 op 2 230 gestaan en die lidmaattal op 1 450. Van hulle was ongeveer 150 destyds by die spoorwegdiens betrokke. Buitedienste is indertyd op gesette tye op Rosmead, Conway, Sherborne en Schoombie gehou.

In 1903 is besluit om die kerk te vergroot deur 'n vleuel aan die westekant aan te bou wat 450 sitplekke op die vloer alleen sou bied, terwyl die ruimte onder die toring voorheen as konsistorie gedien het, is toe ook 'n klein konsistorie teen die toring aangebou. 'n Nuwe orrel is toe ingesit en in 1911 'n nuwe preekstoel. Op 2 April 1904 is die vergrote kerk ingewy. Nog later is 'n nuwe orrel geïnstalleer wat op 5 Maart 1938 in gebruik geneem is, terselfdertyd as die nuwe banke. 'n Algemene opknapping van die kerk is gedurende 1962/’63 gedoen en daarby is die konsistorie verder vergroot en ander geriewe soos 'n moederskamer, ens., is aangebring. Op 19 Mei 1963 is die hernieude kerk ingewy. 

In 1967 het krakies in die toring begin verskyn en op 23 Maart daardie jaar merk ds. Mentz op dat fyn stof geval het op die platform terwyl die klok gelui is. 'n Kommissie sou aangestel word op 29 Maart om 17:00 om te besluit sou verantwoordelik wees vir die sloping van die toring. Die vergadering was toe nie nodig nie omdat die toring om 15:35 daardie dag ineengestort het. Dit het soveel skade aan die gebou aangerig dat dit gesloop moes word. Die predikante in daardie stadium, was di. P.K. Mentz en P.A. Loots.

Die kerkraad op 19 April 1967 besluit om die beskadigde kerk geheel en al te sloop en 'n nuwe gebou in die plek daarvan op te rig. As argitek is benoem O. van Schalkwyk en die boukontrak is toegestaan aan bouaannemer B.F. Lutz. In die plek van die gebruiklike sooispitseremonie, het die gemeente op Sondag, 19 Mei 1968 (sy 116de verjaardag), na afloop van die Nagmaal in optog na die kerkterrein gegaan waar ds. P.K. Mentz met Skriflesing en gebed voorgegaan het. So is die seën van die Here op die bouprojek afgebid. Die hoeksteen is onthul op 19 Mei 1969, dit wil sê presies 117 jaar na die stigting van die gemeente op 19 Mei 1852. Die inwydingsplegtigheid het plaasgevind op 6 September 1969 by welke geleentheid dr. J.D. Vorster die wydingsrede gehou het na aanleiding van Eks. 25:8-9. 

Aan ’n kerraadsvergadering, gehou op 27 April 1966, het die gebouekommissie, by monde van oudl. D.D. du Plessis gerapporteer dat 'n groot bars besig is om aan die toring te ontwikkel waar dit aan die westekant by die dak aansluit. Die kommissie het dus aanbeveel dat die dienste van 'n ingenieur bekom word om die saak te ondersoek. Die bevindings van die raadgewende ingenieur was dat die toring ernstige verwering toon, die bars reeds aansienlike afmetings aangeneem het en die moontlikheid glad nie uitgesluit is dat die toring kan ineenstort nie. Hy het dus aanbeveel dat die toring afgebreek word en planne voorgelê vir die heropbou daarvan. Aangesien 'n aansienlike bedrag geld hierby betrokke sou wees en die gemeente se geldsake in daardie stadium nie juis gunstig was nie, het die kerkraad met die oog op besparing op 11 Oktober 1966 besluit om dit aan die geboue- en uitvoerende kommissie op te dra om 'n alternatiewe konstruksie te oorweeg. Nadat die uitvoerende kommissie die saak deeglik ondersoek het en gedagtig aan die finansiële toestand van die gemeente, het hy op 23 November 1966 die volgende aanbeveling by die kerkraad gemaak: (a) Dat die toring afgebreek word tot by dakhoogte, en (b) dat die toring voorlopig nie opgebou sal word nie. Maar omdat daar twyfel bestaan het oor die dringendheid van die hele aangeleentheid, is besluit om die aanbeveling van die uitvoerende kommissie voorlopig te laat oorstaan en om die raadgewende ingenieur opdrag te gee om ses maande later weer verslag oor die toestand van die toring te doen. 

Die uitvoerende kommissie het volmag ontvang om verder te handel in die lig van die ingenieur se bevindings, maar daar is besluit om die slag van die toringklok te staak. Die klok is dan ook kort daarna verwyder en op 'n afsonderlike stellasie langs die kerk gemonteer, waar dit diens gedoen het tot dit weer teruggeplaas is in die toring van die nuwe kerkgebou. Die maande Januarie en Februarie van 1967 was besonder nat. Altesaam 138 mm reën is in hierdie twee maande aangeteken. Die uitvoerende en gebouekommissie het 'n inspeksie van die toring gedoen en bevind dat die proses van verwering onder die nat toestande vinnig besig was om te vorde. Die ingenieur is ontbied en op sy bevinding dat die toring nie stabiel is nie, het die uitvoerende kommissie op 1 Maart 1967 aan die kerkraad kennis gegee dat die toring so spoedig moontlik afgebreek moes word. Op 15 Maart 1967 is tenders daarvoor gevra. Die tenders sou sluit om 12:00 op 29 Maart 1967 en die uitvoerende kommissie sou die tenders om 17:00 dieselfde dag oorweeg. 

Maar om 15:35 het die toring ineengestort en die res van die gebou, asook die dakkonstruksie dermate beskadig dat besluit is om die gebou in sy geheel te sloop. Die orrel het egter onbeskadig behoue gebly en kon dus weer in die nuwe kerk geïnstalleer word.

Met die inwyding van die nuwe kerk in 1969 het ds. P.K. Mentz sy herinnerings aan die aanloop tot die toring se val soos volg in die gedenkbrosjure gedeel: 
Donderdagaand 23 Maart 1967 is die Nagmaal gevier met die oog op Goeie Vrydag, die volgende dag. Niemand wat daardie aand die kerkgebou binnegestap het, het ooit daaraan gedink dat dit die laaste diens in hierdie historiese kerkgebou sou wees nie. Toe die laaste gelui lui, val daar gelyktydig fyn gruis op die plafon in die konsistorie. Dit trek die aandag van die predikant en van 'n diaken. Die verband is duidelik. Die trilling van die klokgelui het alreeds 'n uitwerking op die verswakte toring. Ná die Nagmaalsdiens vergader die uitvoerende kommissie om spoedeisend aandag aan die saak te gee. Die kerkgebou sou liewer nie verder vir dienste gebruik word voordat die toring afgebreek is nie. 

Sondag 26 Maart draai die kerkgangers, sommige verbaas en ander gesteurd, by die toe hekke van die kerkterrein om, om die diens in die Klaasensaal by te woon. Baie mense daag by die pastorie op om die predikant en andere daarvan te probeer oortuig dat die toring nie werklik in so 'n gevaarlike toestand is nie en dat die kerkraad onnodig bekommerd is. Twyfel ontstaan – is ons nie miskien te haastig nie – dit is so 'n besonderse toring. 

Woensdag, 29 Maart 1967. Lyk dit net so of is dit 'n bult wat in die pleister so teen die toring vertoon? Vier van ons gaan kyk. Die tuinjong tel 'n stuk pleisterklei onder die toring op, dit moes so pas afgeval het. Ons sou later die middag self die toring gaan ondersoek. Oudl. Johan Terblanche wat die groepie onder die kerktoring gesien staan het, skakel pastorie toe en dring daarop aan dat ons dit nie binne die toring moet waag nie – dit is te gevaarlik. Het hy 'n voorgevoel gehad of is hy maar net onnodig bang? Later sou ons dankbaar wees dat hy wel gebel het. Om 3.35 nm. is daar 'n onnatuurlike gerammel. 'n Groot vragmotor laai iewers gruis af – so klink dit. Kinders het op die grasperke voor die saal gespeel. Hulle skree en mense hardloop na buite. 'n Geweldige stofwolk oordek alles, die geluid van vallende klip en hout wat kraak, is duidelik hoorbaar. Volgens ooggetuies het die massiewe toring (76 voet hoog, 28 voet in vierkant met 33 duim dik mure) soos 'n stuk koerantpapier in twee geskeur en toe kon hulle, vanweë die stof niks meer sien nie. Die beoogde vergadering, 'n geruime tyd tevore belê vir 5.00 nm., was nie meer nodig nie. Die toring het self ineengestort. 

Dadelik moes reëlings getref word teen brand en die polisie moes die verdwaasde skare kom weghou van die oorblywende stuk toring wat hoog in die lug gevaarlik gekantel het. Om 4.00 nm. kon ons dit eers waag om versigtig die kerkgebou binne te gaan. Deur die stof heen was die gat in die dak duidelik sigbaar. Meer as die helfte van die toring het daardeur geval en op en rondom die kansel gelê. Die nagmaalstafel en vier stoele is dwarsdeur die vloer gedruk en was onherkenbaar beskadig. Die nagmaalsbeker en leë bordjies het opgefrommel onder die puin uitgesteek. Die voorste ry banke was byna toegeval. Groot en sterk mans het die kop weggedraai om die trane te verberg. Buite het mense openlik gestaan en huil. Dit was maar 'n gebou van klip en steen – maar oor meer as 'n eeu ingeweef in die lewe van baie mense. So dikwels het ons gehoor: ‘My oupa is hier in die kerk gedoop waar sy ouers in die huwelik bevestig is. Ek het hier opgegroei en my kinders het hier belydenis afgelê.’ Geslagte lank was dit vir ons die Huis van die Here. 

Duidelik spreek die verwarring en verdwaasdheid uit die bedrae wat genoem is om die gat in die dak voorlopig toe te maak en die gevaarlike stuk toring af te breek. Die laagste tender beloop R380 en die hoogste R5 980 vir dieselfde werk. Maar ook in hierdie verwarring sou God duidelik lei. Mnre. Pieter Joubert, Karel de Kock en andere kom na vore en bied aan om die werk gratis te doen. Die aanbod sou later uitgebrei word en hulle sou die sloping van die hele kerkgebou behartig. 'n Besparing van minstens R10 000. 

Die gemeenskap van Middelburg het die skade aan die gebou as persoonlike verlies aangevoel. Bydraes het ingekom van susterkerke, Engelssprekendes en buurgemeentes. 'n Brief waarin meegevoel betuig word en R20 ingesluit het, is van die Kleurling-gemeenskap van Willemburgersrivier ontvang. Die Sakekamer het 'n insameling begin onder voorsitterskap van mnr. W.C. Putter en byna R4 000 is so byeengebring. Die Meimaand-basaar het die rekordbedrag van R3 650 opgelewer. Ongeëwenaarde samewerking is ondervind en 10 maande nadat die toring ineengestort het, is die R27 000 wat nog op die restourasie van die ou kerkgeboue verskuldig was, afbetaal. 

Nou kon met volle ywer aan die Boufonds aandag gegee word. So vinnig het dit gegaan met die geldinsameling dat die kerkraad verplig is om 'n komitee te benoem wat die insamelings sou koördineer om enersyds oorvleueling uit te skakel en andersyds ontoelaatbare inisiatief aan bande te lê. Die susters het bussies laat maak en by kerkdeure geplaas vir vrywillige bydraes. Hulle het die kanselhout laat verwerk in skinkborde en ander bruikbare voorwerpe. Met koevertjies is baie geld ingesamel. Die KJV het gereeld groot bedrae in die boufonds gestort en die kinders het in die Sondagskool hul sente gebring vir die meublement van die voorgenome moederskamer. Bejaardes het persoonlik gekom en met bewende hand hul bydraes gebring wat gewissel het van 10c tot R100. 

Saterdagoggend, 17 Junie om 7.00 vm. trek 19 vragmotors op die terrein saam op die puin weg te ry. Die volgelaaide vragmotors wat in 'n ry wegtrek, herinner aan 'n lykstoet wat die laaste taak verrig. Die aand om 7.00 nm. vertrek die laaste vragmotor en 'n stilte sak toe op die leë kerkterrein neer. Waar die eens statige kerkgebou gestaan het, is nou niks en dit maak seer om daarna te kyk, 

Op 26 Julie 1967 word die finale planne van die argitek goedgekeur. Op Vrydag, 19 April 1968 is die kontrak vir die oprigting van die gebou onderteken. Daar was gedurende hierdie hele tyd van krisis en spanning so 'n hartlike samewerking in die kerkraad dat dit deurgewerk het na die gemeente. Almal was besiel met net die beste vir die gemeente en die Koninkryk. Daarom kon moeilike en uiteenlopende probleme broederlik opgelos word. Daar was ook tye van beproewing. Die argitek moes vir twee maande behandeling in die hospitaal ontvang as gevolg van ernstige siekte. Onverwags is een van die boukommissielede, oudl. Malherbe van Heerden, deur die dood weggeneem. Noudat ons kan terugkyk op die lang pad wat die voltooiing van die sierlike nuwe kerkgebou voorafgegaan het, wil ons nie anders as om aan God al die eer toe te bring, waarlik: Die God van die Hemel, Hy HET ons dit laat geluk!”
Aan 'n buitengewone vergadering van die kerkraad, gehou op 7 April 1967, het die uitvoerende kommissie gerapporteer dat die beraamde koste om die beskadigde kerkgebou te herstel 'n bedrag van ongeveer R56 000 sou beloop. Die algemene gevoel was dat dit beter sou wees om 'n geheel nuwe gebou op te rig eerder as om so 'n reusebedrag te bestee aan die herstel van 'n gebou wat 'n ernstige knou weg gehad het en ook reeds ander tekens van verval getoon het. Die kerkraad het gevolglik op 19 April 1967 besluit om die ou kerkgebou te sloop en 'n nuwe gebou op te rig. Daar is voorts besluit om hierdie taak aan 'n boukommissie op te dra wat sou bestaan uit vyf permanente lede (nie noodwendig dienende kerkraadslede nie), deur die kerkraad gekies plus ses lede wat dienende kerkraadslede moes wees en wat deur die geboue- en uitvoerende kommissie aangewys moes word. Die boukommissie is gevolglik soos volg saamgestel: J.C. Mentz, P.F. Joubert, W.J. Hugo, D. Howe, P.F. Schultz, W.T. van der Merwe, P.J. Pretorius, dr. K.M. van Heerden, K. de Kock, T.F.P. Theron, C.W.P. Steenkamp. Die twee leraars, di. P.K. Mentz en ds. P.A. Loots, sou ampshalwe lede van die kommissies wees. Dr. K.M. van Heerden is op 23 September 1968 onverwags deur die dood weggeneem. Sy plek is geneem deur J. Laubscher. 

Die Boukommissie het sy eerste van 22 formele vergaderings, benewens talryke informele vergaderings op die bouperseel, gehou op 3 Mei 1967 toe oudl. W.J. Hugo as voorsitter en diak. C.W.P. Steenkamp as sekretaris van die kommissie aangewys is. O. van Schalkwyk is as argitek benoem met die opdrag om so spoedig moontlik konsepplanne voor te lê. Nadat verskillende planne oorweeg is, is 'n finale plan aan die kerkraad voorgelê op sy vergadering van 26 Julie 1967 wat op voorstel van diak. J.A.A. Baard en gesekondeer deur diak. N. Smit aanvaar is. Die boukommissie kon toe opdrag aan die argitek gee om die werkstekeninge in gereedheid te bring. Die werk is in hierdie stadium aansienlik vertraag deurdat die argitek, weens 'n ernstige siekte, twee maande in die bed moes deurbring. 

B.F. Lutz is as bouaannemer aangewys en die boukontrak is op 19 April 1968 onderteken vir 'n bedrag van R89 945. Die boukommissie het 'n subkomitee benoem om al die afvalmateriaal so voordelig moontlik van die hand te sit. Hierdie subkomitee het 'n groot en moeilike taak met groot onderskeiding afgehandel. 'n Bedrag van kort duskant R5 000 is so geïn. 

Die aanvanklike plan was om soveel moontlik gebruik te maak van nog bruikbare materiaal wat uit die gesloopte kerkgebou herwin kon word. Sekere deure, lampskerms en vensters is dan ook op hierdie manier benut. Dit het egter spoedig geblyk dat dit nie lonend of selfs wenslik sou wees om sulke items soos die banke, vensters, leiklip, sierstene ensovoorts in die nuwe gebou te gebruik nie. Enersyds sou die koste verbonde aan die omwerking van sulke materiaal te hoog wees en andersyds sou dit vereis dat die ontwerp van die kerk gewysig sou moes word om aan te pas by die ou materiaal. Die orrel het onbeskadig behoue gebly. Hierdie besonder goeie instrument kon dus weer in die nuwe kerkgebou geïnstalleer word. 

Daar is gestrewe na 'n ontwerp wat die nodige atmosfeer van stigting en formaliteit sou ontleen aan die eenvoud en skoonheid van lyn. Die kleurskema moes die nodige gevoel van warmte en eenheid bevorder terwyl die indruk van ruimte nie versteur moes word deur behangsels van die plafon nie. Die akoestiek en beligting moes noodwendig doeltreffend wees. Elke duim oppervlakte moes optimaal aangewend word sonder om nodige fasiliteite in te boet of beknoptheid in die hand te werk. Boweal moes die gebou, sierlik in gestalte, uittroon bo sy onmiddellike omgewing.

Die nuwe kerkgebou sou in die naweek van 16 Augustus 1969 ingewy word. Almal het uitgesien na daardie dag wanneer die gemeente weer in 'n kerkgebou kan aanbid. En toe gebeur dit . . . Op 20 Junie berig die firma wat die orrel moes installeer dat dit heeltemal onmoontlik sal wees om die orrel betyds gereed te kry. Daar moes vinnig opgetree word, want die wintervakansie was op hande en van die uitvoerende komitee se lede staan op vertrek. Ds. Loots se motor was reeds gepak om 'n paar weke van welverdiende rus in Windhoek te gaan geniet. 'n Dringende vergadering van die uitvoerende komitee word belê. Daar is besluit dat dr. Vorster, wat die wydingsrede sou lewer, eers genader word om 'n geskikte datum te vind. Die groot vraag wat in almal se gedagte gehuiwer het, is: “Sal 'n ander datum op hierdie late stadium vir dr. Vorster geskik wees?" Daar moes ook rekening gehou word met ds. Mentz en ds. Smit. Verder moes die argitek ook onmiddellik in kennis gestel word. Een van die ouderlinge het opdrag ontvang om telefonies al die nodige reëlings te tref. Oor hierdie onverwagte vertraging was daar tog 'n mate van teleurstelling: “Waarom moes dit nou juis so gebeur?" Die antwoord sou vier dae later kom toe 'n brand gedurende die nag van 24 Junie in die nuwe kerk uitbreek het. Hoewel die skade nie baie ernstig was nie, het dit tog aansienlike vertraging tot gevolg gehad. 

Die voltooiing van die kerkgebou het vinnig genader. Die afwerking binne die gebou was feitlik klaar, die paneelwerk teen die mure en agter die preekstoel was reeds aangebring, die ruite was reeds in hul rame en die werksopsigter was besig om die vloer te skuur voordat die banke en preekstoel aangebring sou word. Die blye dag van inwyding het vinnig genader en tentatiewe planne vir hierdie groot gebeurtenis was reeds opgestel. 

Toe gebeur die onverwagte. In die nag van 24 Junie 1969 het 'n brand op onverklaarbare wyse ontstaan onder die vloer by die plek waar die preekstoel geplaas sou word. 'n Hopie vloerskuursels het vermoedelik spontaan ontbrand en namate die hitte toegeneem het, het die stygende warm lug 'n trek veroorsaak wat die gloeiende hopie vloerskuursels aangeblaas het tot lekkende vlamme wat verder onder die vloer in en teen die paneelwerk op gereik het. Toe die berig die kragsentrale bereik, het Willie Joubert sonder aarseling handelend opgetree en met die brandweer na die terrein gehaas. Hy en sy paar helpers het daarin geslaag om spoedig die brand te blus. 

Die toring van die ou kerkgebou was 76 voet hoog. Die reisiger na Middelburg kon van ver af die massiewe toring sien. Die toring van die nuwe gebou is 90 voet vanaf die grondvlak tot by die spits en sal dus nog meer uitstaan as die ou toring. 

In die eerste kerkgebou, wat in 1858 ingewy is, het die ruimte onder die toring as konsistorie gedien. Toe die gebou in 1903/’04 vergroot is, is 'n klein konsistorie by die toringkant aangebou maar selfs dit was se beknop dat dit verder vergroot is toe die gebou in 1962/’63 opgeknap is. Selfs toe was dit so klein dat vergaderings van die kerkraad nie daarin gehou is nie. Die nuwe konsistorie bied ruim sitplek vir die hele kerkraad en by geleentheid van gekombineerde vergaderings is daar ook sitplek vir rustende kerkraadslede. 'n Gedeelte van die ou kerkmat is teruggehou en in die konsistorie geplaas. 

Die twee sydeure is voorsien van net twee lae trappies, spesiaal vir mense wat dit moeilik vind om die hoë trappies by die hoofingang te bestyg. Die argitek het dit onwenslik geag om trapreëlings by die hoofingang aan te bring hoofsaaklik omdat dit die voorkoms van die hoofingang sou bederf. 

Die kanselkleedjie is gemaak van Merino-skaapvel. Dit is dus heeltemal uniek en besonder gepas aangesien Middelburg in die hartland van die wolskaapbedryf geleë is. Die woorde op die kleedjie lui: DIE MEESTER ROEP JOU. Die twee kanselstoele wat in die ou kerk op die kansel gestaan het en wat met die instorting van die toring heelwat beskadig is, is mooi herstel deur Laurie Greeff en is dus weer gebruik. 

'n Moederskamer is 'n baie belangrike fasiliteit in enige kerkgebou. So het die kerkraad dit ook ingesien toe die kerkgebou in 1962/’63 opgeknap is, want 'n moederskamer is toe ook aangebou. Afgesien van doopgeleenthede, waarvoor die moederskamer primêr bedoel is, is daar dikwels ouers wat met kleuters graag die eredienste wil bywoon. Die moederskamer bied die nodige geriewe daarvoor. Hierdie kamer is geleë aan die linkerkant van die voorportaal. Dit is voorsien van eenigtingglas sodat die okkupeerders die prediker en die gemeente sal kan sien en dus sal voel asof hulle deel van die vergadering is sonder om self gesien te word. Dit is klankdig en van 'n luidspreker voorsien wat met die kanselmikrofoon verbind is. Krippies is aangebring waarin die babas geplaas kan word en rustig kan slaap tot hulle vir die bediening van die doop ingebring word. Die feit dat die moederskamer aan die teenoorgestelde kant van die kansel geplaas is, is nie sonder rede nie. Dit bring mee dat die kindertjies vanuit die gemeente na die liturgiese sentrum en doopvont gebring sal moet word, soos dit eintlik behoort te wees, in plaas van agter die kansel uit die konsistorie. 

Spesiale aandag is aan die akoestiek van die gebou gegee en die mikrogolf luidsprekers van die ou gebou is ook teen die paneel-werk aan weerskante van die kansel aangebring. Tog bestaan die behoefte om spesiale voorsiening te maak vir hardhorende persone wat van gehoortoestelle gebruik moet maak. Die stelsel wat aangebring is, staan bekend as die sogenaamde "Loop system". Dit werk op die beginsel van 'n transistor-uitsaaistelsel, met ander woorde deur die opvangtoestelletjie in sy oor te plaas, kan so 'n persoon die preek opvang wat vanaf die kansel uitgesaai word. Dit skakel alle bedrading na die gehoortoestelle uit. 

Vanaf die hoofingang tot by die liturgiese sentrum val die vloer met 18 duim. Dit bring mee dat prediker en toehoorder 'n onbelemmerde uitsig sal hê, ondanks die feit dat die preekstoel nie baie hoog is nie.

Die onderstaande tabel toon die afname in die lidmaattal van NG gemeentes op die groot dorpe van die Oos-Kaapse binneland. In gevalle waar 'n gemeente by 'n ander ingelyf is of twee gemeentes saamgesmelt het, word hulle syfers van 1933 af saam aangedui. Dit geld Middelburg en Middelburg-Uitsig, Grahamstad, Grahamstad-Grenspos en Albanie, Somerset-Oos en Visriviervallei (Kookhuis) asook Queenstown, Queenstown-Oos en Queenstown-Noord (laasgenoemde twee 'n ruk lank as Queenstown-Tuine). Elke dorp of gemeente se hoogste lidmaattal word in vet skrif aangedui. Hieruit blyk dat al die gemeentes hul hoogtepunt ná die middel van die 20ste eeu bereik het, behalwe Burgersdorp wat sedert 1933 'n afname in sy lidmaattal ervaar. Ondanks 'n opflikkering in die middel jare 90, is Middelburg se lidmaattal nou die laagste die afgelope sowat honderd jaar. Die gemeentes van Aliwal-Noord, Cradock, Grahamstad en Queenstown is al met meer belydende lidmate in 2014 as sowat 'n eeu vantevore. 

Die gesamentlike lidmaattal van dié dorpe het reeds in 1952 'n hoogtepunt van 14 743 bereik, waarna dit teen 1995 teruggesak het tot 11 373, minder as die totaal in 1933 van 11 548. Tussen 1990 en 2000 het die totaal met net 1 381 afgeneem tot 10 572, maar in die daaropvolgende 15 jaar het die afname versnel toe die gemeentes 2 932 lidmate verloor het en te staan gekom het op 'n totaal van slegs 7 641. Dis 'n verlies van meer as 'n kwart van die lidmate.




</doc>
<doc id="63340" url="https://af.wikipedia.org/wiki?curid=63340" title="Avery Fisher">
Avery Fisher

Avery Robert Fisher (* 4 Maart 1906 in Brooklyn, New York; † 26 Februarie 1994 in New York) was 'n Amerikaanse uitvinder, ondernemer, musiekgeesdriftige en filantroop wat 'n groot bydrae tot die tegniese ontwikkeling van verbeterde lewensgetroue klankweergawe gelewer het. Sy tegniese prestasies in die hoëtroubedryf sluit onder meer getransistoriseerde versterkers en die stereo-radio-platespeler in.

Avery Fisher is in Brooklyn, New York gebore. Hier het hy die DeWitt Clinton-hoërskool bygewoon en in 1929 'n akademiese graad aan die Universiteit van New York verwerf. Hy was aanvanklik twee jaar lank in die uitgewersbedryf werksaam en het in hierdie tyd as geesdriftige amateur-vioolspeler met klankontwerp en akoestiek begin eksperimenteer.

In 1937 het hy sy eerste onderneming, "Philharmonic Radio", gestig. In 1945 het Fisher hierdie maatskappy verkoop om 'n tweede oudio-onderneming, "Fisher Radio", te begin wat produkte van buitegewone gehalte en klankkwaliteit onder die handelsmerk "The Fisher" bemark het.

In die 1950's het Fisher die getransistoriseerde versterker en die eerste stereo-radio-platespeler ontwikkel. Met hierdie tegniese deurbrake het Fisher opslae in die hoëtroubedryf gemaak en ook groot ekonomiese sukses behaal. Tussen 1959 en 1961 het hy ook belangrike tegniese verbeterings aan die ontwerp van AM-FM-stereo-radio-ontvangers aangebring.

Fisher se onderneming is in 1969 vir VSA-$ 31 miljoen deur "Emerson Electric Company" oorgeneem wat dit op hulle beurt aan die Japannese vervaardiger "Sanyo" verkoop het. Avery Fisher was sowel vir "Emerson" asook vir "Sanyo" as konsultant werksaam.

Fisher het sy lewensukses steeds as weldoener met ander gedeel. Hy was 'n raadslid vir die "Philharmonic-Symphony Society of New York" en "The Chamber Music Society of Lincoln Center".

Avery Fisher is op 26 Februarie 1994 op die ouderdom van 87 in New York oorlede nadat hy 'n beroerte gehad en komplikasies ingetree het.

Vandag staan Avery Fisher veral bekend vir die ouditorium in Manhattan se kulturele kompleks "Lincoln Center" wat sy naam dra. Die "Avery Fisher Hall" huisves naas 'n verskeidenheid kulturele en musikale ensembles ook die "Philharmonic-Symphony Society of New York" (kort "New York Philharmonic" genoem). Die ouditorium is in 1973 na Fisher vernoem nadat hy 'n skenking van VSA-$ 10,5 miljoen aan die "New York Philharmonic" gemaak het.

Fisher het 'n reputasie vir beskeidenheid gehad. John Mazzola, die bestuurder van die "Lincoln Center", moes Fisher eers oorreed om sy toestemming vir die hernoeming van die "Philharmonic Hall" te verleen. Fisher het opgemerk dat niemand aandag aan sulke dinge sou skenk nie en gevra: "Wie is Major Deegan?" ('n verwysing na die Major Deegan-snelweg).


</doc>
<doc id="63341" url="https://af.wikipedia.org/wiki?curid=63341" title="Marantz">
Marantz

Marantz is 'n Amerikaans-Japannese vervaardiger van hoëtrou- en tuisteater-komponente wat hom op die hoë middelklas- en luukse segment van die mark toespits.

Die eerste "Marantz"-produk is deur Saul B. Marantz in sy huis in Kew Gardens, New York ontwerp en gebou. Die onderneming, wat hy begin het, sou later 'n beduidende rol by die ontwikkeling van hoëtroustelsels speel en het in die 1970's die hoogtepunt van sy sukses bereik.

Die onderneming is in die 1980's deur die Nederlandse elektronikareus "Philips", 'n baanbreker van die kompakskyf-tegnologie, oorgeneem en het sukses met sy reeks gesofistikeerde CD-spelers behaal. Met sy ander produkte het Marantz egter minder goed gevaar. Vanaf die vroeë 1990's het die onderneming hom op die vervaardiging van luukse komponente toegespits. Die handelsmerk "Marantz" is in 2001 deur "Marantz Japan" van "Philips" gekoop. Ook alle oorsese bedrywighede word deur "Marantz Japan" gekoördineer.

Die Amerikaner Saul Bernard Marantz (1911-1997), 'n kommersiële kunstenaar, was in die vroeë 1950's ontevrede met die gehalte van industrieel vervaardigde versterkers en het dus in Kew Gardens, 'n buurt in die New Yorkse stadsdeel Queens, begin om self oudio-komponente te ontwikkel en met die hand te bou. Uit hierdie vroeë periode dateer die "Audio Consolette Model 1", 'n mono-voorversterker wat van elektronebuise voorsien is.

Wat eers 'n stokperdjie was, het in 1953 met die stigting van die "Marantz Company" in Long Island, New York uiteindelik 'n beroep geword. In die volgende jaar het Sidney Stockton hom by die jong onderneming aangesluit en in 1956 die "Model 2" ontwikkel. Die "Marantz"-hoofkwartier is intussen na die Broadway in Manhattan verskuif. Vervolgens is die voorversterker "Model 7" (1959), die stereo-eindversterker "Model 8" en die mono-eindversterker "Model 9" (1961) ontwikkel.

Omstreeks 1960 was "Marantz" se gesofistikeerde elektronebuis-oudiokomponente slegs vir 'n klein eksklusiewe groep kopers bekostigbaar. In 1961 is Richard Sequerra as hoofingenieur aangestel. Hy het met die FM-radio-ontvanger "Model 10" die ossiloskoop as tuning-aanwyser ingevoer. NASA het vir die Apollo-ruimtevaartprogram 'n aangepaste variant van die eindversterker "Model 9" onder die naam "9120" in radarstasies gebruik.

In 1964 het Saul Marantz sy onderneming aan die Kaliforniese "Superscope Company", en die hoofkwartier is in die volgende jaar na Chatsworth in Kalifornië verskuif. Vir die ontwikkeling van nuwe oudiokomponente het Marantz nou steeds meer gebruik van transistortegnologie gemaak. 'n Groot deel van die vervaardiging is deur "Superscope" in die middel van die sestigerjare na Japan verskuif. Ook die samewerking met "Standard Radio Corporation" het in hierdie tyd begin. Japans-vervaardigde komponente dra die opskrif "Gekonstrueer in die VSA, vervaardig in Japan". Slegs luukse modelle is steeds in Amerikaanse aanlegte vervaardig. In 1968 het Saul Marantz hom aan die bestuur van die onderneming onttrek.

In 1970 was Saul Marantz by die stigting van die luidspreker-vervaardiger "Dahlquist" betrokke en was saam met Sidney S. Smith as vervaardigingskonsultant vir dié onderneming werksaam. In 1972 het "Superscope" in Japan "Marantz Far East" gestig. Drie jaar later is 50 persent van "Superscope" se aandele aan die Japanse "Standard Radio Corporation" verkoop wat die naam van die onderneming na "Marantz Japan" gewysig het.

Om die toenemende las van kostedruk te verlig, was die onderneming nou onverbiddelik wat besparings betref het. So is die sorgvuldig ingegraveerde opskrifte op die frontplate van komponente deur 'n minder duursame sifdruk vervang. Vervaardigingsbedrywighede in die Verenigde State is geleidelik gestaak. In hierdie tydperk het "Marantz" se produkprogram naas versterkers en radio-ontvangers ook platespelers en luidsprekers ingesluit.

Op Europese markte, en hier veral in Duitsland, Italië en Switserland, het Marantz vanaf 1972 met meer bekostigbare komponente 'n deurbraak behaal. Die Britse mark was moeiliker om in te dring aangesien dit deur inheemse vervaardigers soos "Quad", "Leak" en "Radford" oorheers is en "Marantz" se produkte hier nog steeds in 'n hoër prysklas geval het. Teen die middel van die 1970's het Marantz ook kwadrofoniese hoëtroustelsels en kwadro-omskakelaars vir bestaande stereostelsels aangebied.

In 1979 het "Marantz" sy prestigieuse "Esotec"-reeks aan die publiek bekend gestel. In dieselfde jaar het die Japanse ingenieur Ken Ishiwata hom by die onderneming aangesluit. Hy het bekendheid met die opgradering van standaardkomponente verwerf waarby dele, wat 'n beslissende rol by die lewensgetroue weergawe van klank gespeel het, deur meer gesofistikeerde produkte vervang is. Hierdie luukse oudiokomponente is later as "KI Signature"-reeks bemark.

In Desember 1980 is die sake van "Marantz" volledig van "Philips" oorgeneem. So het Marantz in die tagtigerjare net soos sy Nederlandse moedermaatskappy digitale klanktegnologie begin ontwikkel. In 1983 is Marantz se eerste CD-speler op die mark ingevoer. Dit was eintlik die "Philips"-speler "CD-100" wat net die "Marantz"-kenteken gedra het.

Omstreeks 1986 het Saul Marantz saam met sy vennoot John Curl na die onderneming teruggekeer om die nuwe "Lineage"-reeks te ontwikkel. "Lineage"-komponente het onmiddellik groot sukses behaal sodat die eerste produksie op die "Consumer Electronics Show" spoedig uitverkoop was. Om gesondheidsredes was Saul Marantz egter kort daarna genoodsaak om hom weer aan die onderneming te onttrek. "Marantz" het intussen met die laserskyf-speler "CDV-780" sy eerste video-komponent bekend gestel.

In die 1990's het oudio- en videotegnologie begin saamsmelt. Tydens die IFA-uitstalling van verbruikerselektronika in Berlyn het "Marantz" in 1991 die eerste CD-opnemer "CDR-1" bekend gestel wat professionele digitale klankopnames vir privaat verbruikers moontlik gemaak het. Die eerste THX-gesertifiseerde versterker "SM-80" is in 1992 op die mark ingevoer, en vier jaar later het die eweneens THX-gesertifiseerde tuisteater-ontvanger "SR-96" gevolg. Die tuisteaterprogram is aangevul deur die video-projektor "VP8770" en die plasma-televisietoestel "PD4280".

Op 16 Januarie 1997 is Saul Bernard Marantz op die ouderdom van 85 oorlede.
In die laat 1990's het "Marantz" die vervaardiging van die elektronebuis-versterkers "Model 7", "8" en "9" hervat. Hierdie komponente is deur die "Valve Amplification Company" in Durham, Noord-Carolina met die hand vervaardig.

In 2000 het Marantz sy eerste Super Audio CD-speler "SA-1" bekend gestel. "Marantz Japan Inc." het in Mei 2001 alle "Marantz"-handelsmerk- asook die verspreidingsregte vir Europa en die VSA van "Philips" gekoop. Die onderneming het filiale in Duitsland, Frankryk, die Verenigde Koninkryk, Nederland en die VSA gestig.

In 2002 het "Marantz" met sy mededinger "Denon" saamgesmelt om die nuwe maatskappy "D&M Holdings, Inc." te vorm. Ook ander bekende vervaardigers en handelsmerke van die hoëtrou- en klanktegnologiebedryf soos "McIntosh", "Boston", "Snell", "Escient", "Denon DJ", "Calrec", "D&M Professional" en "D&M Premium Sound Solutions" maak deel uit van dié houermaatskappy. Die verskillende produklyne van hierdie vervaardigers word steeds selfstandig ontwikkel, vervaardig en bemark.

"Philips" het in 2008 sy samewerking met "Marantz" ná 28 jaar gestaak. D&M Holdings, wat sy naam gewysig het tot D+M Group, is op 1 Maart 2017 volledig deur die Amerikaanse onderneming Sound United LLC oorgeneem.

Die Suid-Afrikaanse mark word deur Marantz Europe bedien, 'n afdeling van D&M Europe Europe B.V. wat sy hoofkwartier in Nederland het.


</doc>
<doc id="63346" url="https://af.wikipedia.org/wiki?curid=63346" title="Marthinus Petrus Loubser">
Marthinus Petrus Loubser

Ds. Marthinus Petrus Loubser (Koeberg, naby Kaapstad, 16 September 1876 - 9 Junie 1942) was 'n baanbreker op kerklike gebied in Oos-Afrika en 'n predikant in die Nederduitse Gereformeerde Kerk.

Ná sy skoolopleiding het Loubser hom aan die Normaalkollege in Kaapstad vir die onderwys bekwaam en op verskeie plekke skoolgehou. Hy het hom egter tot die evangeliebediening geroepe gevoel en daarom is hy na Stellenbosch om aan die Kweekskool in die teologie te studeer. In 1909 is hy georden en het dadelik na Oos-Afrika vertrek waar hy gewerk het tot 1914, en toe weer van 1925 tot 1935.

Gedurende die tydperk van 1918 tot 1921 het hy in die destydse Suidwes-Afrika in die bediening gestaan. Ook die Afrikaners in Ghansiland, Betsjoeanaland, het hy gereeld besoek. Sy hele bediening was hy dus op die voorposte.

In Brits-Oos-Afrika het hy 'n unieke plek ingeneem. Hy was die eerste leraar van die NG Kerk wat hom permanent in daardie deel van die wêreld gevestig het. Op alle terreine van die samelewing het hy hom met aansteeklike geesdrif beywer vir die Afrikaanse gemeenskap van dié afgeleë gebied. Hy was die spil waarom alles gedraai het.

Op opvoedkundige gebied het hy baanbrekerswerk gedoen. Hy het hom beywer vir die bou van skole en het onderwysers uit die Unie gelok. Die Van Riebeeckskool is egter eers ná sy dood op 6 April 1952 op Thomson's Falls in gebruik geneem. Veral die skool op Broederstroom is veel aan hom verskuldig, asook die skool op Eldoret waar hy Afrikaans erken gekry het.

Op kerklike gebied was hy vir sy volk in die vreemde 'n steunpilaar. Hy was verantwoordelik vir die bou die eerste NG kerk in Oos-Afrika, die NG gemeente Vergenoeg se kerkgebou op Eldoret. Die NG gemeente Loubser is in 1945 na hom genoem. In Suidwes-Afrika moes hy dikwels per oskar reis om met die Afrikaners in aanraking te kom.

Weens verskeie aanvalle van malaria moes hy in 1935 na die Unie terugkeer. Hy het nooit getrou nie, maar was wel verloof aan 'n vrou wat hy in Oos-Afrika aan die dood afgestaan het. Ds. Loubser was die skrywer van 'n boekie, "Onse uitgewekene".




</doc>
<doc id="63347" url="https://af.wikipedia.org/wiki?curid=63347" title="Coenie Oosthuizen">
Coenie Oosthuizen

Coenie Oosthuizen (gebore in Potchefstroom, 22 Maart 1989) is 'n Springbokrugbyspeler wat vir die Vrystaat Cheetahs op stut speel in die Curriebeker en vir die Cheetahs in die Superrugbyreeks.

Aan die einde van die 2010 Curriebekerseisoen was Oosthuizen die Vrystaat se tweede voorste driedrukker.

Alhoewel hy reeds in 2010 en 2011 saam met die Springbokspan na Europa getoer het, maak Oosthuizen sy eerste verskyning in 'n toets op 9 Junie 2012 teen Engeland in Durban. Hy was ook deel van Suid-Afrika se span tydens die Rugbywêreldbeker 2015.



</doc>
<doc id="63348" url="https://af.wikipedia.org/wiki?curid=63348" title="Johan Goosen">
Johan Goosen

Johan Goosen (gebore in Burgersdorp, 27 Julie 1992) is ’n rugbyspeler wat vir die Cheetahs as losskakel gespeel het in die Curriebeker en die Superrugbyreeks. Hy het vir die Suid-Afrikaanse Skolespan gespeel en het ook Suid-Afrika verteenwoordig in die 2011 IRR Junior Rugbywêreldbeker.

Goosen is gekies as lid van die Suid-Afrikaanse onder 20-span wat sou deelneem aan die 2011 IRR Junior Wêreldkampioenskap maar doen ’n skouerbesering op teen die Highlanders wat hom uit die toernooi hou.

In Junie 2014 is bekend gemaak dat Goosen ’n driejaarkontrak met die Franse klub Racing 92 geteken het.

Goosen maak sy Springbokdebuut op 8 September 2012 teen Australië in Perth. Hulle verloor 26–19 nadat hy opdraf as plaasvervanger-losskakel vir Morné Steyn in the 59ste minuut van die wedstryd.

Sy insluiting as jong Bok het ’n sensasie onder menige ondersteuners verskaf, omdat gereken is dat die nommer-een Springboklosskakel, Steyn, die balbesit te veel wegskop; nie aanval deur te hardloop nie, en boonop ook nie met al sy stelskoppe pale toe geslaag het nie. Die volgende twee Saterdae speel Goosen in die begin-vyftiental vir die Springbokke op losskakel, waar hy hom goed van sy taak gekwyt het. 

In Maart 2013 doen hy 'n kniebesering op tydens 'n Cheetah-spanoefening in Sydney wat hom tot Oktober van die veld af gehou het. Op 14 Junie 2014 speel hy vir ongeveer 10 minute vir die Springbokke teen Wallis in Durban, maar is weer af met 'n skouerbesering.


</doc>
<doc id="63349" url="https://af.wikipedia.org/wiki?curid=63349" title="Seewier">
Seewier

Seewiere is 'n los groepering van nie-verwante alges wat in die see lewe. Deurgaans word na meersellige, relatief groot (makroskopiese) wiere verwys wat aan die bodem geheg is. Seewiere sluit sekere spesies van groenalge (Chlorophyta), rooialge (Rhodoplantae) en bruinalge (Phaeophyta) in.

Seewiere kry hul energie deur fotosintese. Omdat seewiere soveel anders as ander plante lyk, word dit gewoonlik nie as plante gereken nie.

Die volgende seewiere kom voor aan die Suider-Afrikaanse kus:


Algemene gebruike vir seewiere sluit in:

Mense wat naby die kus woon eet gewoonlik seewiere, veral in Oos-Asië waar dit algemeen in lande soos Japan, China, Korea, Taiwan, Thailand en Viëtnam opgedis word. Dit word ook in plekke soos Belize, Peru, die Kanadese provinsie Maritimes, Skandinawië, Ierland, Wallis, Filippyne en Skotland genuttig.

Seewiere is 'n bron van jodium wat vir die behandeling van die skildklier benodig word.

Dieetpille word ook daarvan vervaardig.

Ander gebruike sluit in die vervaardiging van bioetanol en bemesting. Dit word ook vir die vervaardiging van sekere tandepastas, kosmetiese produkte en verwe gebruik.


</doc>
<doc id="63353" url="https://af.wikipedia.org/wiki?curid=63353" title="W.A. Joubert">
W.A. Joubert

Ds. Willem Adolph Joubert (plaas Bij den Weg, Stellenbosch, 30 Desember 1847 - Stellenbosch, 25 Januarie 1932) was 'n predikant in die Nederduitse Gereformeerde Kerk en 'n skrywer van Christelike kinderboeke.

Joubert het tot sy elfde jaar op die plaas onderwys ontvang by sy tante. Daarna het hy verskillende skole besoek totdat hy in 1865 na die Suid Afrikaanse Kollege in Kaapstad gegaan het. Die volgende jaar is hy na die Gimnasium op Stellenbosch wat toe opgerig is en waaruit ook die Victoria-kollege gespruit het. Nie lank daarna nie het hy sy admissie-eksamen vir die Kweekskool afgelê en op 9 November 1871 is hy gelegitimeer.

Ds. Joubert het die volgende gemeentes bedien: Victoria-en-Peddie (1872), Uniondale (1878), Riversdal (1892) en Noorder-Paarl. Op 70-jarige leeftyd het hy in 1917 sy emeritaat aanvaar en hom in Kaapstad gaan vestig waar hy die geestelike versorging van die bewoners van die Dorkas-huis en van die pasiënte van die Diakones-hospitaal op hom geneem het. In 1930 het hy na Stellenbosch verhuis, waar hy oorlede is. 

In 1873 is ds. Joubert getroud met Rijkie Sophia Hofmeijr, die derde suster van Onze Jan Hofmeyr. Saam met sy swaer het hy in 1885 'n reis na Europa onderneem. Hy was 'n ywerige kollektant van fondse vir die Normaalskool en die Hugenote-Gedenkteken, en het gedurende sy hele ampsbediening baie geywer vir die opvoeding, waarvan die Hugenote-Seminarie in die Paarl 'n bewys is. Aan die Kerk het hy uitmuntende diens bewys en hy was lid van 'n groot aantal kommissies.

Sy kanselarbeid het altyd getuig van grondige voorbereiding. In keurige Nederlands het hy sy boodskap aan die gemeente gelewer. Hy was 'n man tot wie die jongere predikante altyd graag opgesien het. Ruim was hy ook van blik wat die taal betref. Die taalvorm wat op die kansel en in sy korrespondensie gebruik het, was Nederlands, maar vir kinders het hy in Afrikaans geskryf, soos die "Bybelse prenteboek vir die Afrikaanse kinders" (1929) in ses dele, en "Groot Bybelse prenteboek" (1923).



</doc>
<doc id="63354" url="https://af.wikipedia.org/wiki?curid=63354" title="Saagrandjellieseewier">
Saagrandjellieseewier

Saagrandjellieseewier ("Gelidium pristoides") is 'n seewier wat voorkom aan die hele Suider-Afrikaanse kus. 

Die plant het 'n hoofstam met baie kort takkies en die blare is dun met saagrande.

Die plant vorm dominante bosse of matte op middelrotsstrande of slordige klossies op die skulpe van klipmossels en mossels. Die lengte van die plant is 60 mm. Die plant word geoes vir agar-agar of seewierjellie wat in die ingemaakte vleis-, vis-, en pluimveebedryf gebruik word. Dit word ook gebruik tydens die vervaardiging van medisyne, skoonheidsmiddels, wyn en roomys.



</doc>
<doc id="63355" url="https://af.wikipedia.org/wiki?curid=63355" title="Kalkoenstert">
Kalkoenstert

Kalkoenstert ("Padina boryana") is 'n seewier wat voorkom aan die ooskus van Suid-Afrika tot by die Transkei. 

Die plat het regop, ronde, waaieragtige blaaie met ligte en donkerbruin strepe wat oortrek is met "kallkorse" (sic). 

Die plant kom voor in tussengetysones en verkies vlak rotspoele.



</doc>
<doc id="63356" url="https://af.wikipedia.org/wiki?curid=63356" title="Band-caulerpa">
Band-caulerpa

Band-caulerpa ("Caulerpa filiformis") is 'n seewier wat voorkom aan die suid- en ooskus van Suider-Afrika.

Die plant het dun, heldergroen blare wat oortrek is met donkergroen vlekke en spruit uit wortelagtige risome.



</doc>
<doc id="63358" url="https://af.wikipedia.org/wiki?curid=63358" title="Sozopol">
Sozopol

Sozopol [soˈzɔpoɫ] (Bulgaars: Созопол, "Sozopol", Grieks: Σωσόπολις, "Sosopolis", Oud-Grieks en Bisantyns: Ἀπολλωνία Ποντική, Latyns: "Apollonia Pontica") is 'n klein stad aan die Bulgaarse Swartseekus.

Sozopol is die oudste nedersetting aan die Bulgaarse kus wat sowat 2 600 jaar gelede deur Griekse koloniste uit Milet as "Apollonia Pontika" gestig is. Die vroegste spore van menslike bewoners dateer selfs terug in die 4de millennium v.C.

Vandag is Sozopol 'n gewilde toeristetrekpleister waar tienduisende jongmense gedurende die somervakansie partytjies vier, terwyl die ouer generasies na die historiese ou stad stroom wat op 'n rotsige skiereiland geleë is. In die Sint Joris-die-Oorwinnaar-kerk word relieke van Johannes die Doper bewaar.


</doc>
<doc id="63359" url="https://af.wikipedia.org/wiki?curid=63359" title="Irina Allegrowa">
Irina Allegrowa

Irina Aleksandrowna Allegrowa (Russies: Ирина Александровна Аллегрова, wetenskaplike transliterasie: "Irina Allégrova") is 'n Russiese sangeres van Russies-Armeense afkoms. 

Irina Allegrowa is op 20 Januarie 1952 in Rostof aan die Don gebore. Haar Armeense voorouers het hulle Armeense van Sarkissian (Саркисян) gerussifiseer en na Sarkissof gewysig. Haar vader het sy geboortenaam Aleksander Sarkissof (Александр Саркисов) later verander na Aleksander Allegrof, volgens sy bynaam "Allegris" wat deur sy kollegas in die skouburg op die ouderdom van 17 aan hom gegee is. Haar Russiese moeder was Serafima Sosnofskaja.

Irina het in 'n gesin groot geword wat baie lief was vir toneelkuns en het reeds in haar kinderjare in aanraking met bekende toneelpersoonlikhede gekom. Sy het in Bakoe, Azerbeidjan opgegroei waar sy klaviermusiek en balletkuns gestudeer het. Sy was twee keer getroud, en uit die tweede huwelik is 'n dogter, Lala, gebore wat deur haar ouers grootgemaak is nadat Irina op die ouderdom van 22 jaar na Moskou verhuis het.

In die Russiese hoofstad het sy aanvanklik as kelnerin gewerk. Nadat sy kennis met die musiekvervaardiger Wladimir Doebowitski gemaak het, het sy op 26-jarige leeftyd saam met die sanger Igor Talkof en David Toechmanof se groep "Elektroklub" opgetree. In die laat 1980's het Oskar Feltsman haar die kans gegee om 'n solo-loopbaan te begin en 'n aantal liedjies vir haar geskryf.

Haar debuutalbum is deur haar destydse buurman en vriend Igor Nikolajef geskryf en vervaardig. Die enkelsnit "Strannik" ("Wandelaar") het 'n groot treffer geword, net soos die album wat nommer een op die trefferlys bereik en daar byna een jaar lank gebly het. Vir haar tweede album "Oegonsjitsa" (1994) het sy die Russiese toekenning "Owatsija" as beste vroulike popster ontvang en 'n konserttoer in die Verenigde State onderneem.

Irina het daarna met Igor Kroetoi begin saamwerk, in die huwelik getree en - nadat haar eerste kleinseun gebore is - 'n huis aan die stadsrand van Moskou gekoop. Irina en Igor het in 1996 en 1998 twee albums opgeneem. Ná haar egskeiding het Irina die langspeler "Teatr" ("Teater") opgeneem en haar slag met 'n wêreldkonserttoer gewys. 

In 2005 het Irina haar samewerking met Aleksei Garnizof begin waaruit die album-trilogie "Po Lezwijoe Ljoebwi" sou voortspring. Daarnaas het die sangeres drie liefdesverhale geskryf en haar eie prystoekenningsplegtigheid in die lewe geroep waar sy saam met ander sterre die "Goue Eend"-prys aan joernaliste toeken wat die grootste leuens in die media verkondig het.

Irina Allegrowa het aangekondig dat sy haar musikale loopbaan in Maart 2012 met 'n laaste konsert sal beëindig waartydens ook al haar vriende sal optree.

Media


</doc>
<doc id="63361" url="https://af.wikipedia.org/wiki?curid=63361" title="Draadvin-spieëlvis">
Draadvin-spieëlvis

Die Draadvin-spieëlvis ("Alectis ciliaris") is 'n vis wat voorkom in tropiese seë wêreldwyd en word ook aan die ooskus van Afrika gevind, vanaf Algoabaai noordwaarts. In Engels staan die vis bekend as die "Threadfin mirrorfish".





</doc>
<doc id="63362" url="https://af.wikipedia.org/wiki?curid=63362" title="Holyrood-paleis">
Holyrood-paleis

Die Paleis van Holyroodhouse (Engels: "Palace of Holyroodhouse"), algemeen bekend as Holyrood-paleis ("Holyrood Palace"), is die amptelike tuiste van die Britse monarg in Skotland. Die paleis is aan die onderpunt van die Koninklike Myl in Edinburg geleë, aan die teenoorgestelde kant as Edinburg-kasteel. Staatseremonies en amptelike onthale word hier gehou.

Holyrood-paleis was die hoofwoning van die Skotse monarge sedert die 15de eeu. Koningin Elizabeth II bring ’n week aan die begin van elke somer hier deur vir ’n reeks amptelike seremonies en afsprake. Die paleis is deur die jaar oop vir die publiek, behalwe wanneer lede van die koningshuis daar bly.

Die aangrensende Holyrood-abdy, waarvan die ruïne nog oor is, is in 1128 al deur koning Dawid I van Skotland in gebruik geneem, lank voor die paleis gebou is.

Die Augustynse abdy, waarvan die ruïnes nog op die terrein oor is, is in 1128 in gebruik geneem deur koning Dawid I van Skotland. Die naam kom óf van ’n legendariese visie van Jesus se kruis wat Dawid gehad het óf van relieke van die kruis bekend as die "Holy Rood" of "Black Rood", wat behoort het aan koningin Margaret, Dawid se ma. As ’n koninklike vesting naby die Edinburg-kasteel het dit ’n belangrike administratiewe sentrum geword. ’n Pouslike gesantskap is in 1177 hier ontvang, en in 1189 het ’n raad van adellikes hier vergader om ’n losprys te bespreek vir die gevange koning Willem die Leeu. In 1326 het die parlement hier vergader en teen 1329 was dit moontlik reeds in gebruik as ’n koninklike woning. In 1370 was Dawid II die eerste van verskeie Skotse monarge wat by Holyrood begrawe is. Jakobus II is nie net in 1430 in Holyrood gebore nie, hy is ook daar gekroon, getroud en begrawe. Koninklikes het aanvanklik in die abdy se gastehuis gebly.

Tussen 1501 en 1505 het Jakobus IV ’n nuwe paleis langs die abdy laat bou. Die paleis is om ’n vierkant gebou wat wes van die abdy-klooster geleë was. Dit het ’n kapel, galery, koninklike blyplek en ’n groot saal bevat. Die kapel was in die noordelike vleuel van die vierkant en die koningin se kwartier in ’n deel van die suidelike vleuel. Die westelike vleuel het die koning se blyplek en die ingang na die paleis bevat. Jakobus het ook ’n dubbelverdieping-hekhuisie laat bou, waarvan oorblyfsels nog te sien is.

In 1512 is ’n leeuhuis laat bou vir die koning se wilde diere, wat ’n leeu, sivetkat en ander eksotiese diere ingesluit het. Jakobus V het tussen 1528 en 1536 aan die paleis laat aanbou, eers die noordwestelike toring om nuwe koninklike blyplek te verskaf en daarna die suidelike en westelike vleuels, met ’n nuwe kapel in die suidelike vleuel. Die ou kapel in die noordelike vleuel is omskep in ’n raadsaal. Die westelike vleuel het bykomende koninklike kamers gehad. Die simmetriese voorkoms van die westelike fasade laat dit lyk of ’n tweede toring aan die suidwestekant beplan is, maar dit is nie in dié tyd gebou nie.

In 1544, tydens die "Oorlog van die Ruwe Hofmakery" tussen Engeland en Skotland, is Edinburg aangeval, en Holyrood is geplunder en afgebrand. Herstelwerk is gedoen, maar die altare is in 1559 vernietig deur ’n Reformistiese skare. Ná die Skotse Reformasie is die abdy-geboue verwaarloos en dele van die kerk is in 1570 afgebreek.
Die kamers in die noordwestelike toring is bewoon deur Maria, koningin van die Skotte, van haar terugkeer na Skotland in 1561 tot met haar gedwonge abdikasie in 1567. Sy is in die paleis met albei haar mans getroud: met Henry Stewart, lord Darnley, in 1565 in die kapel, en met James Hepburn, 4de graaf van Bothwell, in 1567 in die Groot Saal. Dit was in haar eie kamers waar die koningin moes toekyk hoe Darnley en ander haar private sekretaris, David Rizzio, op 9 Maart 1566 vermoor ná gerugte van ’n verhouding. Hulle het die koningin se kamers uit Darnley se eie slaapkamer binnegegaan en die koningin en Rizzio aan die etenstafel gekry. Hulle het die Italianer uitgesleep en doodgesteek.

Jakobus VI het in 1579 in Holyrood gaan woon toe hy 13 jaar oud was. Sy vrou, Anna van Denemarke, is in 1590 in die kleiner abdy gekroon. Toe Jakobus in 1603 koning van Engeland word en in Londen gaan woon, was Holyrood nie meer die setel van ’n koninklike hof nie. Jakobus het dit in 1617 besoek en vir dié besoek is die kapel herversier. Nog herstelwerk is gedoen in voorbereiding vir die kroning van Karel I as koning van Skotland in 1633.

In 1650, óf per ongeluk óf met opset, is die oostelike deel van die paleis aan die brand gesteek tydens die besoek van Oliver Cromwell en sy soldate. Dié deel is daarna ontruim. Die oorblywende deel is gebruik as kasernes, en ’n dubbelverdieping-blok is in 1659 aan die westelike vleuel aangebou.

In die jaar daarna is Karel II in Engeland en Skotland op die troon herstel. Die Skotse Geheime Raad is weer ingestel en hulle het weer in Holyrood vergader. In 1670 het die raad £30 000 beskikbaar gestel vir die herbouing van die paleis.

Die ontwerp het ’n suidwestelike toring ingesluit wat nes die reeds bestaande toring gelyk het, ’n plan wat reeds in die tyd van Karel I bestaan het. Ná kritiek deur Karel II is die ontwerp verander om koninklike kamers op die eerste verdieping in te sluit: die koningin se kamers was in die westelike vleuel en die koning s’n in die suidelike en oostelike vleuel. Die twee stelle kamers is deur ’n galery in die noordelike vleuel verbind.

In 1676 is besluit om die westelike vleuel van die paleis te herbou en ’n kombuisblok aan die suidoostelike kant van die vierkant aan te bou. Teen 1679 was die paleis herbou, grootliks in sy huidige vorm.

Werk aan die binnekant was steeds aan die gang toe Jakobus, Hertog van Albany, die toekomstige koning Jakobus VII en II, en sy vrou die paleis in dié jaar besoek het. Hulle het tussen 1680 en 1682 hier gewoon tydens die Uitsluitingskrisis, toe ’n groot deel van Engeland wou hê Jakobus moenie koning van Engeland, Skotland en Ierland word nie omdat hy Katoliek was. Dit het sy gewildheid in Engeland erg geknou. Toe hy in 1685 koning word, het hy ’n Jesuïte-kollege in die suidelike vleuel van die paleis laat inrig. Die kollege en kapel is daarna verwoes deur ’n Katolieke skare nadat Jakobus se bewind in 1688 omvergewerp is. In 1691 is die Canongate-kerk voltooi om die abdy te vervang as kerk van die plaaslike gemeenskap. Dit is hier waar die koningin steeds dienste bywoon wanneer sy in Holyrood-paleis bly.

Ná die vereniging van Engeland en Skotland in 1707 het die paleis sy hooffunksies verloor, hoewel dit gebruik is vir die verkiesing van Skotse verteenwoordigers in die Britse hoërhuis. Daar het ook nog adellikes in die paleis gewoon. Die koning se kwartiere is egter verwaarloos.

In 1768 het die dak van die abdy ingestort, en dit lyk vandag nog soos destyds. Die potensiaal van die paleis as ’n toeristeattraksie is egter toe reeds besef en mense kon betaal om na koningin Maria se kamers in die noordwestelike toring te gaan kyk.

Die gebied om Holyrood-abdy tot by Holyrood-park is in die 16de eeu aangewys as ’n skuilplek vir skuldenaars. Hulle kon hul skuldeisers en tronkstraf ontduik deur daar te gaan woon, en ’n klein gemeenskap het wes van die paleis ontstaan. Die skuldenaars kon hul skuilplek op Sondae verlaat wanneer geen arrestasies toegelaat is nie. Die gebied is deur ’n magistraat en verskeie konstabels beheer. Die konstabels vorm nou ’n seremoniële wag by die paleis.

Ná die Franse Rewolusie het koning George III die Graaf van Artois, die jongste broer van koning Lodewyk XVI, toegelaat om by Holyrood te bly. Hy het in die skuldenaarskuilplek gebly om sy skuldeisers te ontduik. Die graaf het van 1796 tot 1803 daar gebly en in dié tyd is herstelwerk aan die koning se kamers gedoen. In 1824 het die graaf koning Karel X van Frankryk geword, maar ná die Julie-rewolusie van 1830 het die Franse koninklikes weer in Holyrood gebly tot in 1832, toe hulle in Oostenryk gaan woon het.

In 1822 was koning George IV die eerste heersende monarg wat Holyrood weer besoek het ná Karel I. Hy het nie daar oorgebly nie, maar het ’n onthaal daar gehou en is die koninklike kwartiere gewys. Hy het gelas dat herstelwerk gedoen word, maar dat koningin Maria se kamers uitgesluit word van toekomstige restourasies. Oor die volgende tien jaar is al die geboue noord en suid van die hoofvierkant gesloop en die suidelike fasade is herbou om soos die oostelike fasade te lyk.

Op haar eerste besoek aan Skotland in 1842 is koningin Victoria verhinder om die paleis te besoek weens die uitbreek van skarlakenkoors. Voor haar besoek in 1850 is nog herstelwerk uitgevoer en die binnekant is herversier. Met haar volgende besoek, in 1871, kon sy in ’n woonstel op die tweede vloer van die paleis oorbly terwyl die voormalige koninklike kwartiere as eet- en sitkamers en ’n troonkamer gebruik is. In 1854 is die historiese kamers in die noordwestelike toring amptelik vir die publiek oopgestel. Intussen het Victoria se man, prins Albert, ’n belangstelling in die terrein getoon. Hy het ’n nuwe rypad na die noorde laat bou en die tuin in sy huidige vorm laat uitlê.

Hoewel koning Edward VII Holyrood in 1903 vlugtig besoek het, was dit George V wat dit in ’n 20ste-eeuse paleis laat omskep het. Sentrale verhitting en elektriese ligte is geïnstalleer voor sy eerste besoek in 1911, en ná die Eerste Wêreldoorlog is die badkamers en kombuise verbeter. In die 1920's het die paleis die amptelike woning van die Britse monarg in Skotland geword, asook ’n plek vir gereelde koninklike seremonies en onthale.

Holyroodhouse is die eiendom van die Britse regering.

Die paleis soos dit vandag daar uitsien, is hoofsaaklik in die 17de eeu gebou. Die uitsondering is die 16de-eeuse noordwestelike toring, hoewel die wapenpanele teen die mure latere replikas is. Die kamers wat vir die publiek oop is, sluit in die voormalige koningskwartier en Groot Galery uit die 17de eeu en die 16de-eeuse kwartiere in die noordwestelike toring.

Die Groot Trap in die suidwestelike hoek van die vierkant het ’n 17de-eeuse Barok-plafon met engele en die Skotse regalia. Die Italiaanse skilderye teen die mure is dele van muurskilderings van omstreeks 1550 deur Lattanzio Gambara, met tonele uit Ovidius se "Metamorfoses". Dit is in 1856 deur prins Albert gekoop en in 1881 daar aangebring. Aan die bopunt van die trap is die koninklike eetkamer, voorheen deel van die koningin se kwartier. Die versierings dateer van die 1800's.

Die koning se kwartier het die hele suidelike en oostelike vleuel van die vierkant beslaan en is deur die Groot Trap bereik. Daar was ’n wag-, oudiënsie- en raadsaal, asook ’n voor-, slaap- en aantrekkamer. Hoe verder van die trap, hoe privater en hoe rykliker versier was dit. Van George IV se besoek in 1822 af is die wagsaal in ’n troonkamer omskep en die orde van die kamers omgekeer. Die aand- en oggendsitkamer is waar die wag- en raadsaal voorheen was en het steeds hul ryklik versierde 17de-eeuse plafonne. Die koning se voor-, slaap- en aantrekkamer is aan die oostekant.

Die Groot Galery, die grootste kamer in die paleis, verbind die koning se slaapkamer met dié van die koningin in die westelike vleuel. In die galery is 110 portrette van die Skotse monarge, van die legendariese Fergus I af wat na bewering van 330 v.C. af regeer het. Ná 1707 is Skotse verteenwoordigers in die hoërhuis hier verkies en later het dit ’n Katolieke kapel geword vir die Graaf van Artois. Deesdae word dit gebruik vir groot funksies en bankette.

Die stel kamers op die eerste vloer van die noordwestelike toring bestaan uit ’n oudiënsie- en slaapkamer en twee aantrekkamers. Dié kamers is in die 17de eeu deur lord Darnley bewoon en het later deel van die koningin se kwartier geword toe die paleis gerestoureer is. Koningin Maria het ’n soortgelyke stel kamers op die tweede vloer van die paleis gehad.

Die houtplafonne van albei hoofkamers dateer uit die tyd van koningin Maria, en die monogramme MR (Maria Regina) en IR (Jacobus Rex) verwys na Maria en haar seun, Jakobus VI.

Die tuin is sowat 4 hektaar groot en vorm deel van die groter Holyrood-park. In die 16de eeu was daar ’n private tuin noord van die paleis wat met ’n houtgalery van die noordwestelike toring af bereik is. Dit is in die 19de eeu verwyder toe ’n pad daar gebou is. ’n Klein tuingeboutjie bestaan vandag nog en is bekend as Koningin Maria se Badhuisie, hoewel dit sover bekend nooit daarvoor gebruik is nie. Die sonwyser aan die noordekant van die paleis kom uit 1633 en die fontein in die voorhof is ’n 19de-eeuse replika van ’n fontein uit die 16de eeu. Die ysterhekke en –skerms is in die 1920's aangebring – ook ’n standbeeld van Edward VII wat in 1922 deur George V onthul is.

Die geboue aan die westekant, waardeur die publiek die paleis binnegaan, bevat die 19de-eeuse waghuis wat die skuldenaarskuilplek vervang het. Net daarnaas is die Koningin se Galery, wat in 2002 geopen is om kunswerke uit die Koninklike Versameling ten toon te stel.

Opgrawings is van 25 tot 28 Augustus 2006 gedoen by Holyrood-paleis, Buckingham-paleis en Windsor-kasteel as deel van ’n spesiale program van Brittanje se Channel 4 se argeologiereeks "Time Team". Dit het saamgeval met die 80ste verjaardag van koningin Elizabeth en was ’n seldsame geleentheid om slote in die koninklike tuine te grawe.

Die argeoloë het ’n deel van die klooster van Holyrood-abdy ontdek wat in ’n lyn met die bestaande abdy-ruïnes loop, asook ’n vierkantige toring wat verbind word met 15de-eeuse bouwerk deur Jakobus IV. Die span kon egter nie ’n teken opspoor van die saaltennisbaan aan die noordekant van die paleis wat deur koningin Maria gebruik is nie omdat daar in die 19de eeu op die terrein gebou is. ’n Stuk rooi grond is gevind wat verbind word met die afbrand van Holyrood tydens die "Oorlog van die Ruwe Hofmakery" in 1544. Onder die onderwerpe wat gevind is, is ’n gietvorm om seëls van was op dokumente aan te bring en ’n Franse muntstuk wat in 1634 gemunt is.

In moderne tye word die paleis vir minstens ’n week van elke jaar deur die Britse monarg gebruik. Koningin Elizabeth bring die eerste week van elke somer hier deur. In dié tyd word oudiënsies, onthale en tuinpartytjies gehou. Terwyl sy daar is, wapper die Skotse weergawe van die Britse koninklike vlag aan die vlagpaal; op ander tye word die Skotse koninklike vlag vertoon. Tydens haar besoek vorm die Koninklike Boogskutterskompanjie haar seremoniële wag. Die Sleutelseremonie, waartydens die sleutels van Edinburg amptelik aan haar oorhandig word, word met haar aankoms gehou. By die paleis stel die koningin die Skotse eerste minister aan.

Prins Charles bring ook ’n week per jaar in Holyrood deur waartydens hy sy amptelike pligte as die Hertog van Rothesay nakom, terwyl ander lede van die koningshuis, onder andere prinses Anne, die paleis in ’n minder amptelike hoedanigheid besoek.

In sy rol as amptelike koninklike woning was die paleis al die onthaalplek van verskeie wêreldleiers, soos Harald V van Noorweë in 1994, Margrethe II van Denemarke, François Mitterrand, Helmut Kohl, Nelson Mandela, Wladimir Poetin in 2003 en pous Benedictus XVI in 2010. Die Europese Raad het al hier vergader tydens Brittanje se presidentskap van die raad in 1992.

Die argitektuurhistorikus Dan Cruickshank het die paleis gekies as een van sy agt keuses vir die 2002-BBC-boek "The Story of Britain's Best Buildings".

’n Maatstaf van die belangrikheid van Holyroodhouse is die status van sy bewaarder, wat toesig oor die paleis hou in die afwesigheid van die monarg. Verskeie persone het die pos gevul tot in 1646, toe Karel I dit oorgedra het aan die 1ste Hertog van Hamilton en dit oorerflik gemaak het. Afstammelinge van die hertog beklee tot vandag toe die pos. Dit is een van die "Great Offices" in die koninklike huishouding in Skotland. Benewens sy eie adjunk, stel die bewaarder ook die magistraat van Holyroodhouse aan wat vir wet en orde op die terrein verantwoordelik is. Die konstabels van Holyroodhouse doen ook aan hom verantwoording.





</doc>
<doc id="63363" url="https://af.wikipedia.org/wiki?curid=63363" title="Bludger">
Bludger

Die Bludger ("Carangoides gymnostethus") is 'n vis wat voorkom in die Indiese-Pasifiese area en aan die ooskus van Afrika tot by Algoabaai. In Engels staan die vis ook as die "Bludger" bekend.





</doc>
<doc id="63364" url="https://af.wikipedia.org/wiki?curid=63364" title="Royal Lodge">
Royal Lodge

Die Royal Lodge is ’n woning op die dorp Old Windsor, 4,8 km suid van Windsor-kasteel. Dit was die Windsor-tuiste van koningin Elizabeth, die koninginmoeder, van 1952 tot met haar dood in 2002. Sedert 2004 is dit die amptelike tuiste van prins Andrew.

Die Lodge dateer oorspronklik van die middel 17de eeu. Teen 1750 het daar ’n klein steenhuis in die koningin Anna-styl op die terrein gestaan. Dit is teen 1792 vergroot.

George, die Prins van Wallis (later koning George IV) het tydelik daar gebly terwyl hy die groter, nabygeleë Cumberland Lodge wou laat herbou. Later is dit vergroot en was dit ’n groot huis met ’n grasdak, verandas en ’n kweekhuis. Die prins het in 1815 daar gaan bly en die herbouing van Cumberland Lodge laat vaar. Aanbouings is na 1820 gedoen en dit het bekend geword as die Royal Lodge.

Die huis het sedert die 1840's broksgewys gegroei, maar is steeds relatief klein en informeel. Op die terrein is die miniatuur-kothuis Y Bwthyn Bach, ’n geskenk in 1932 van die mense van Wallis aan die destydse prinses Elizabeth. Daar is ook ’n kapel wat steeds deur koningin Elizabeth en ander lede van die koningshuis gebruik word.

In 1931 het koning George V die lodge aan die destydse Hertog en Hertogin van York (later koning George VI en koningin Elizabeth) toegeken as ’n landelike rusplek.

Ná die dood van George VI in 1952 het die koninginmoeder steeds die huis gebruik as ’n rusplek tot met haar dood in 2002. Ná uitgebreide restourasiewerk het prins Andrew in 2004 uit Sunninghill Park daar ingetrek en dit is steeds sy amptelike tuiste.



</doc>
<doc id="63366" url="https://af.wikipedia.org/wiki?curid=63366" title="Thatched House Lodge">
Thatched House Lodge

Thatched House Lodge is ’n koninklike woning in Londen, Engeland. Die hoofhuis het ses onthaalkamers en ses slaapkamers, en die terrein is 1,6 ha groot. In die tuin staan ’n 18de-eeuse somerhuis met ’n grasdak en twee kamers, vandaar die hoofhuis se naam. Sedert 1963 is dit die tuiste van prinses Alexandra, die agbare lady Ogilvy, ’n niggie van koningin Elizabeth. Dit is deur haar oorlede man, sir Angus Ogilvy, van die owerhede gehuur ná hul troue.

Dit is aanvanklik in 1673 as twee huise gebou. Dit is in 1727 vergroot, en in 1771 is die huise verbind en herdoop na Thatched House Lodge. Die huis is voorheen deur verskeie lede van die koninklike huishouding gebruik.



</doc>
<doc id="63367" url="https://af.wikipedia.org/wiki?curid=63367" title="Paleis van Beaulieu">
Paleis van Beaulieu

Die Paleis van Beaulieu (Engels: "Palace of Beaulieu"), ook bekend as New Hall, was noord van Chelmsford in Essex, Engeland, geleë.

Nadat dit verskeie kere van eienaar verwissel het, is dit in 1516, teen daardie tyd bekend as New Hall, aan koning Hendrik VIII verkoop teen £1 000 (in vandag se geld £421 000 of sowat R5 miljoen). Die koning het die huis in steen laat herbou teen £17 000, ’n groot bedrag in dié tyd. Hy het sy paleis die nuwe naam Beaulieu gegee, wat mooi plek beteken.

Op 23 Julie 1527 het Hendrik se hof by Beaulieu aangekom waar hulle, baie ongewoon, langer as ’n maand gebly het. In die geselskap was verskeie adellikes en hul vroue, onder andere Thomas Boleyn, burggraaf Rochford, die pa van Anna Boleyn. Dit is hier waar Hendrik, wat toe nog met Katherina van Aragon getroud was, planne beraam het om met Anna te trou.

In Oktober 1533 is die dogter van koningin Katherina, Maria (later Bloedige Maria), wat geruime tyd hier gebly het, uit die huis gesit omdat die paleis kort tevore aan Anna se broer, George Boleyn, toegesê is. George was voorheen ’n opsigter van Beaulieu. Volgens die koninklike inventaris van 1547 was daar onder meer 29 groot beddens, vier badkamers met houtvloere en ’n biblioteek.

Nadat Anna Boleyn onthoof is en Hendrik met Jane Seymore getrou het, het sy nuwe vrou hom oorreed om sy twee dogters uit sy vorige huwelike terug te bring na die koninklike hof. Maria is daarna toegelaat om weer in onder andere Beaulieu te bly. Anna Boleyn se dogter, koningin Elizabeth I, het die landgoed in 1573 aan Thomas Radcliffe, die 3de Graaf van Sussex, toegeken en hy het die noordelike vleuel laat herbou. Kort daarna het hy Elizabeth se koninklike wapen bo die hoofingang laat aanbring, waar dit steeds is. Dis is daarna vir £30 000 verkoop.

Tydens die Engelse Burgeroorlog het Oliver Cromwell in 1640 vir vyf sjielings besit geneem van die landgoed. Daarna het die landgoed weer verskeie kere van eienaar verwissel. In 1798 het Engelse nonne dit gekoop en ’n Katolieke skool daar geopen. New Hall-skool bestaan vandag nog en die koninklike wapen van Hendrik VIII hang in die skool se kapel.

In Februarie 2009 het die "Time Team" van die Britse Channel 4 opgrawings op die terrein gedoen. Die kapel, westelike vleuel en hekhuis is gevind.



</doc>
<doc id="63368" url="https://af.wikipedia.org/wiki?curid=63368" title="Beaumont-paleis">
Beaumont-paleis

Beaumont-paleis (Engels: "Beaumont Palace") is omstreeks 1130 buite die noordelike poort van Oxford gebou as ’n koninklike woning vir koning Hendrik I naby die koninklike jaghuis by Woodstock in Oxfordshire. ’n Gedenkplaat aan Beaumontstraat in Oxford lees: "Naby hierdie terrein het die Koningshuise gestaan wat later bekend was as Beaumont-paleis. Koning Richard I is in 1157 hier gebore en koning Jan in 1167."

Koning Edward I was die laaste koning wat in Beaumont gebly het terwyl dit amptelik ’n paleis was. In 1275 het hy dit toegesê aan ’n Italiaanse prokureur, Francesco Accorsi, wat diplomatieke sendings vir hom onderneem het. In 1314 het hy belowe om ’n klooster te bou as sy lewe gespaar bly; in 1318 het hy sy woord gestand gedoen en Beaumont aan ’n godsdienstige orde, die Karmeliete, gegee.

Toe die Karmeliete ontbind is tydens die reformasie van koning Hendrik VIII, is die grootste deel van die gebou afgebreek.




</doc>
<doc id="63369" url="https://af.wikipedia.org/wiki?curid=63369" title="Andries Adriaan Louw">
Andries Adriaan Louw

Ds. Andreas Adriaan (Andries) Louw (Paarl, 30 Mei 1827 - Paarl, 24 Junie 1908) was 'n invloedryke leraar in die Nederduitse Gereformeerde Kerk, die vader van ds. Andries Adriaan Louw sr. en grootvader van dr. Andries Adriaan Louw jr.

Hy was van 1848 tot 1867 die eerste leraar van die eerste gemeente in die Oranje-Vrystaat, NG gemeente Fauresmith en praeses van die stigtingsvergadering van die Sinode van die Vrystaat in 1864. Van 1867 tot 1882 was hy leraar van die NG gemeente Murraysburg in die Karoo en van 1882 tot hy sy emeritaat aanvaar het in 1897 van die Toringkerk in die Paarl. In sy eerste gemeente hy sowat 19 jaar gestaan, in die tweede 15 jaar en ook in die derde. Uit sy huwelik met Jemima Murray, 'n dogter van ds. Andrew Murray sr., is nog drie bekende leraars gebore, Andries Adriaan Louw sr., Abraham Faure Louw en James Murray Louw.




</doc>
<doc id="63370" url="https://af.wikipedia.org/wiki?curid=63370" title="Andrew Louw">
Andrew Louw

Ds. Andries Adriaan (Andrew) Louw (Fauresmith, 26 Februarie 1862 - Morgenster, distrik Fort Victoria, 12 Augustus 1956) was 'n baanbrekersendeling van die Nederduitse Gereformeerde Kerk, veral in die destydse Suid-Rhodesië.

Louw was die oudste seun van ds. A.A. Louw, die eerste predikant van die NG gemeente Fauresmith, die tweede oudste NG gemeente in die NG Kerk Vrystaat, en Jemima Murray, een van ds. Andrew Murray sr. van die NG gemeente Graaff-Reinet se vier dogters wat met 'n predikant getrou het. Van haar ses broers wat volwassenheid bereik het, het vyf predikant in die NG Kerk geword: John, Andrew, William, George en Charles.

Louw ontvang sy skool- en universiteitsopleiding op Murraysburg, Graaff-Reinet, Kaapstad en Stellenbosch. Omdat hy van kleins af nooit juis gesond was nie, is Louw in sy derde jaar verplig om sy studie aan die Kweekskool te staak en herhaalde pogings om sy studie te hervat, was ongeslaagd. Hy kom onder die indruk dat die deur na die bediening vir hom gesluit was en gaan boer dus in die distrik Colesberg omdat die Karoolug veronderstel was om goed vir sy gesondheid te wees. In reaksie op 'n oproep van die NG Kerk vir jong mans, ongeag hul gesondheid, om na die destyds onbekende Banyailand (nou Masjonaland) as sendeling te gaan, willig hy in. 

Ná vyf avontuurlike maande per ossewa van Kimberley af, sit hy tent op in 1891 op Mugabesberg, naby die Zimbabwe-bouvalle, en stig die sendingstasie Morgenster en word sodoende, onwetend, die vader van die groot Masjonaland-sending. Teen sy 90ste lewensjaar was daar reeds agt sendingstasies en agt afsonderlike gemeentes van die Sendingkerk in Masjonaland. Hy is in 1894 georden en as erkenning vir sy 30 jaar lange diens vereer die Kaapse Sinode hom in 1921 met die volle status van 'n leraar in die NG Kerk. Hy is ook telkens vereer uit verskeie oorde buite die Kerk. In regeringskringe is hy hoog geag en ter erkenning van sy uitsonderlike diens aan Rhodesië het koningin Elizabeth II in 1954 'n O.B.E. aan hom toegeken. Hy is gehuldig as die "St. Andrew van Mashonaland". 

Louw is in 1894 getroud met Francina (Cinie) Susanna Malan (Riebeek-Wes, 10 Maart 1872 - Morgenster, distrik Fort Victoria, Suid-Rhodesië, 25 Junie 1935), die dogter van D.F. Malan van die plaas Allesverloren en die oudste suster van dr. D.F. Malan, latere premier van die Unie van Suid-Afrika. Uit die huwelik is vyf kinders gebore, waarvan een jonk oorlede is. Die ander vier kinders plus 'n aangenome dogter was almal óf heeltyd óf deeltyds in die Sending werksaam. Sy was begaaf in vele opsigte en het veral 'n merkwaardige aanvoeling vir tale gehad. Sy het 'n grammatika en spelreëls vir die ingewikkelde Karanga-dialek opgestel en later ook 'n liederebundel vir die inboorlingkerk. Daarbenewens het sy ook enkele boekies vir skoolgebruik en vir moeders geskryf en was jare lank die redaktrise van die kerkblaadjie "Manyai waShe" (Koningsbode). Sy het haar man 41 jaar bygestaan. Haar grootste letterkundige prestasie was die vertaling, saam met haar man, van die hele Bybel in die volkstaal, maar omdat hulle net die Karanga-dialek gebruik het, het die werk nooit in druk verskyn nie. 'n Nuwe vertaling in Shona is later deur hul seun, dr. André Louw, voltooi en in 1950 uitgegee. Cinie Louw se woordeboek van die Karanga-dialek het uit 8 000 trefwoorde bestaan.

Ds. Louw het in die ouderdom van 75 afgetree. Sy vrou is reeds twee jaar vantevore oorlede, maar hy het nog 19 jaar op Morgenster aangebly waar hy by 'n dogter, mev. Brand, ingewoon het en hom veral toegespits op die bearbeiding van die baie pasiënte in die plaaslike hospitaal. Hy het "Dageraad in Banyailand" in 1917 geskryf, wat in 1945 uitgebrei en onder die titel "Die môrester in Mashonaland" uitgegee is.



</doc>
<doc id="63374" url="https://af.wikipedia.org/wiki?curid=63374" title="Francina Susanna Louw">
Francina Susanna Louw

Francina (Cinie) Susanna Louw (gebore Malan) (Riebeek-Wes, 10 Maart 1872 - Morgenster, distrik Fort Victoria, Suid-Rhodesië, 25 Junie 1935) was die vrou van ds. Andries Adriaan Louw sr., die stigter van die NG Sendingstasie Morgenster in wat vandag Zimbabwe is, en 'n kenner op die gebied van die Karanga-dialek van die Shonataal in die destydse Suid-Rhodesië. 

Louw was die dogter van D.F. Malan van die plaas Allesverloren en die oudste suster van dr. D.F. Malan, later premier van die Unie van Suid-Afrika. Sy ontvang haar eerste opleiding op Riebeek-Wes, onder meer by die latere sen. T.C. Stofberg, wat getroud was met Francina Rossouw, 'n halfsuster van Francina en D.F. Malan se vader. Hierna kry sy opleiding aan die Hugenote-seminarie op Wellington by mejj. Abbie Park Ferguson en Anna Bliss. Sy was een van die eerste drie vroue wat daar die matrikulasiesertifikaat behaal het. Daarna was sy privaat sekretaresse vir mej. Ferguson en het tegelykertyd onderwys gegee in matesis en Latyn.

Reeds as kind is haar belangstelling in die Sending opgewek in haar ouerhuis en het sy begin om vir die plaaswerkers Sondagskool te hou. Op Wellington is haar belangstellings in sendingwerk nog verder versterk deur haar sendingliewende onderwyseresse mejj. Ferguson en Bliss en deur die blaadjie "The Huguenot News Letter", wat onder studente veel nuus uit die verskillende sendingvelde versprei het. Mededelings deur ds. A.A. Louw uit Mashonaland het ook gereeld verskyn. Cinie het ook plaaslik op Wellington saam met eerw. Pauw onder die bruin inwoners geestelike arbeid gedoen.

Ná die dood van haar moeder moes sy 'n tyd lank op die plaas huishou vir haar vader, drie broers en 'n sustertjie. In 1894 is sy getroud met ds. A.A. Louw van Mashonaland, wat haar gaan haal en per ossewa teruggebring het na Suid-Rhodesië. Uit die huwelik is vyf kinders gebore, waarvan een jonk oorlede is. Die ander vier kinders plus 'n aangenome dogter was almal óf heeltyd óf deeltyds in die Sending werksaam.

Sy was begaaf in vele opsigte en het veral 'n merkwaardige aanvoeling vir tale gehad. Sommer uit die staanspoor het sy haar ywerig toegelê op 'n deeglike studie van die plaaslike taal en het later 'n grammatika en spelreëls vir die ingewikkelde Karanga-dialek opgestel en ook 'n liederebundel vir die inboorlingkerk. Dit is deakdes lank ná haar dood steeds gebruik, met net enkele byvoegings. Hierin het sy ook enige liedere van die Berlynse sendingbroers opgeneem. Daarbenewens het sy ook enkele boekies vir skoolgebruik en vir moeders geskryf en was jare lank die redaktrise van die kerkblaadjie "Manyai waShe" (Koningsbode). Sy het haar man 41 jaar bygestaan. Haar grootste letterkundige prestasie was die vertaling, saam met haar man, van die hele Bybel in die volkstaal, maar omdat hulle net die Karanga-dialek gebruik het, het die werk nooit in druk verskyn nie. 'n Nuwe vertaling in Shona is later deur hul seun, dr. André Louw, voltooi en in 1950 uitgegee. Cinie Louw se woordeboek van die Karanga-dialek het uit 8 000 trefwoorde bestaan. 

In die vroegste jare het sy ook op Morgenster het sy 'n skool vir Afrikaanssprekende kinders van die Voortrekkers in Suid-Rhodesië gestig, en hulle almal, tesame met ongetroude sendingwerkers, geloseer. Sommige van hulle het later belangrike betrekkings in die regeringsdiens beklee.

Sy het 'n besonderse belangstelling gehad vir die opheffing van vroue en dogters. Sy was verantwoordelik vir die daarstelling van 'n eerste Christelike dogterstehuis en van die Vroueskool, wat lank in die vorm van die Beit-Huisvlytskool op Morgenster bestaan het. Met reg het die vrouesaal in die Morgenster-hospitaal na haar geheet. Vir die oprigting van dié hospitaal, het sy haar ook onvermoeid beywer.



</doc>
<doc id="63375" url="https://af.wikipedia.org/wiki?curid=63375" title="Abraham Faure Louw">
Abraham Faure Louw

Ds. Abraham Faure Louw (Fauresmith, 28 Desember 1866 - Somerset-Wes, 16 Augustus 1960) was 'n predikant in die Nederduitse Gereformeerde Kerk en 'n kenner op die gebied van die Sending.

Hy was een van ds. A.A. Louw, 'n skoonseun van ds. Andrew Murray van Graaff-Reinet en die eerste leraar van die NG gemeente Fauresmith, se drie seuns wat 'n evangeliedienaar geword het. Die ander twee as di. A.A. Louw en James Murray Louw. Hy ontvang sy opleiding op Murraysburg en in die Paarl, waarna hy verder studeer aan die Victoria-kollege en die Kweekskool op Stellenbosch. In 1894 word hy georden as leraar in die NG Kerk en dien agtereenvolgens die NG gemeente Graaff-Reinet (tot in 1900 en weer vanaf 1906), waar sy oupa aan moederskant, ds. Andrew Murray van 1822 tot 1866 leraar was, NG gemeente Aberdeen (1917-'20), NG gemeente Bloemfontein-Noord (1920-'28) en daarna 18 jaar op Stellenbosch.

Tydens die Anglo-Boereoorlog het hy as kapelaan onder sowat 5 000 krygsgevangenes op St. Helena gewerk en daarna van 1903 tot 1906 aan die hoof gestaan van die Boeren Zending School of Drostdy op Worcester waar 175 veral voormalige krygsgevangenes vir sendingwerk opgelei is. Hy verlaat Graaff-Reinet in 1912 en werk tot 1917 as die eerste organiserende sendingsekretaris van die Kaapse Kerk. Hy het die bynaam "oom Affie" gekry en was bekend om sy veelsydige en hoogs merkwaardige persoonlikheid. Hy was van nature vroom, evangelies geesdriftig en nederig, maar het ook 'n fyn humorsin gehad, treffende voorkoms, buitengewone geheue, skerp sêgoed en uitstaande preek- en skryfstyl. Hy het vele artikels en traktaatjies geskryf asook die outobiografie "My eerste neëntig jaar" (1958).

Sy seun ds. Abraham Faure Louw jr. het sy hele bediening van 1938 tot 1978 in die destydse NG Sinode van Midde-Afrika deurgebring en was ook in 'n stadium moderator van daardie Sinode. 



</doc>
<doc id="63376" url="https://af.wikipedia.org/wiki?curid=63376" title="Abraham Faure Louw jr.">
Abraham Faure Louw jr.

Ds. Abraham Faure Louw was 'n predikant in die Nederduitse Gereformeerde Kerk wat sy hele bediening van 1938 tot 1978 in die destydse NG Sinode van Midde-Afrika deurgebring het. Hy was die seun van ds. Abraham Faure Louw en 'n agterkleinseun van ds. Andrew Murray, die stamvader van die Murrays in Suid-Afrika en van 1822 tot 1866 leraar van die NG gemeente Graaff-Reinet en 'n kleinseun van ds. Andreas Adriaan Louw, die eerste leraar van die NG gemeente Fauresmith, die tweede oudste NG gemeente in die Vrystaat. Ds. A.A. Louw, die stigter van die NG Kerk se sendingveld in Masjonaland en die sendingstasie Morgenster in die destydse Suid-Rhodesië, was sy oom. 

Louw studeer aan die Kweekskool op Stellenbosch en behaal hierna die graaf Th.M. aan die Princeton-universiteit in die VSA. Hy word in 1937 gelegitimeer as leraar in die NG Kerk en in 1938 georden in die NG gemeente Bulawayo, vanwaar hy in 1946 na die gemeente Gwelo vertrek. Hier speel hy 'n deurslaggewende rol in die oprigting van die Daisyfield-kinderhuis, waarvan hy die eerste direkteur was, en beywer hy hom vir die saak van skoolopvoeding. In Rhodesië was hy 'n leier op kerklike gebied en ook van die Afrikanergemeenskap. Hy word dan ook later verkies tot moderator van die destydse NG Sinode van Midde-Afrika. Van 1950 is hy medeleraar van Gwelo en direkteur van Bothashof, die Afrikaanse skool in Rhodesië wat uit Daisyfield ontstaan het. In 1956 verskuif hy na die NG gemeente Salisbury en, met die verhuising van die skool na die hoofstad van die kolonie, bly hy aan as direkteur van Bothashof tot 1976. 



</doc>
<doc id="63379" url="https://af.wikipedia.org/wiki?curid=63379" title="Bridewell-paleis">
Bridewell-paleis

Bridewell-paleis (Engels: "Bridewell Palace") in Londen, wat oorspronklik ’n woning vir koning Hendrik VIII van Engeland was, het later ’n verbeteringhuis en tronk geword. Die naam "Bridewell" het daarna sinoniem geraak met polisiekantore en plekke van aanhouding in Engeland en ander lande.

Die paleis is aan die oewer van die Fleet-rivier op die terrein van die Middeleeuse St. Bride's Inn gebou vir koning Hendrik VIII, wat tussen 1515 en 1523 daar gewoon het. Dit is genoem na ’n nabygeleë put wat aan sint Brigida opgedra is. ’n Pouslike afvaardiging het in 1528 voorlopige vergaderings hier gehou om die koning se egskeiding van sy eerste vrou, Catharina van Aragon, te bespreek.

In 1553 het Eduard Edward VI die paleis aan die City of London (in Sentraal-Londen) gegee om as huisvesting vir straatkinders en die straf van "wanordelike vroue" te gebruik.

Die paleis is in 1556 in ’n tronk, hospitaal en verbeteringhuis omskep. Die naam "Bridewell" is ook gebruik vir ander tronke in Londen, soos die Clerkenwell Bridewell (wat in 1615 geopen is) en Tothill Fields Bridewell in Westminster. Soortgelyke instellings regdeur Engeland, Ierland en Kanada, sowel as in die Verenigde State, het ook die naam gebruik. Deesdae verwys die term "bridewell" dikwels na ’n stad se hoofplek van aanhouding, gewoonlik naby ’n hofgebou, soos in Nottingham, Leeds, Bristol en Dublin.

Later is ’n skool op die terrein geopen. Die grootste deel van die gebou is in 1666 verwoes in die Groot Brand van Londen en dit is daarna herbou. In 1700 was dit die eerste tronk wat mediese personeel (’n dokter) aangestel het. Die skool het intussen na ’n ander terrein geskuif.



</doc>
<doc id="63380" url="https://af.wikipedia.org/wiki?curid=63380" title="Brantridge Park">
Brantridge Park

Brantridge Park in Wes-Sussex was een van die minder belangrike koninklike wonings in Engeland. Dit is in die Brantridge-woud geleë en was die huis van die 1ste Graaf van Athlone en sy vrou, prinses Alice van Albany, die laaste oorlewende kleindogter van koningin Victoria. Victoria se jongste dogter, prinses Beatrice, het ook van 1919 tot 1944 hier gewoon.

Die huis is later in woonstelle opgedeel.


</doc>
<doc id="63381" url="https://af.wikipedia.org/wiki?curid=63381" title="Gordelroos">
Gordelroos

Gordelroos of "herpes zoster", is 'n siekte waar die geïnfekteerde persoon 'n groepering van rooi blasies op die vel kry. Dit neem die vorm van 'n band of gordel oor die liggaam aan, derhalwe die naam gordelroos.

'n Groep kolle slaan meteens aan die een kant van die lyf uit en word dan blase van verskillende groottes. As die blase bars kan dit rou plekke vorm wat besmet kan raak. Dit kom meestal op die lyf voor, maar is ernstiger indien dit in die oog- of oor-area voorkom.

Gordelroos kom meestal by ouer mense voor, maar kinders kry dit ook dikwels as hulle weerstand teen besmetting laag is. Die uitslag word gewoonlik (veral by ouer persone) deur pyn voorafgegaan. Die pyn kan lank voortduur, selfs nadat die uitslag verdwyn het. Die helingsproses is stadig en wit littekens kan agterbly.

Dit word veroorsaak deur dieselfde virus wat waterpokkies veroorsaak. Die virus sluimer in die senustelsel van iemand wat tevore waterpokkies gehad het. As die virus deur 'n senuwee beweeg besmet dit die senuwee se velgebied.

Gordelroos kan ook kinders aansteek en waterpokkies veroorsaak.


</doc>
<doc id="63383" url="https://af.wikipedia.org/wiki?curid=63383" title="Carlton House">
Carlton House

Carlton House was ’n woning in Londen en veral bekend as die tuiste van die prinsregent George, Prins van Wallis, vir verskeie dekades van 1783 af. Dit het ’n uitsig op die suidekant van Pall Mall gehad en sy tuine het aan Sint James-park gegrens. Twee blokke luukse huise, Carlton House Terrace, is nou op die terrein geleë.

George het die bestaande huis tussen 1783 en 1796 laat herbou. Toe hy in 1820 koning George IV word, het hy dit as sy tuiste beskou omdat Sint James-paleis en Buckingham House nie aan sy behoeftes voldoen het nie. Hy het dit oorweeg om die huis verder te laat vergroot, maar eindelik is Buckingham House eerder herbou as Buckingham-paleis. Carlton House is in 1825 gesloop. Die meeste van die meubels en skilderye is na Buckingham-paleis geneem.




</doc>
<doc id="63384" url="https://af.wikipedia.org/wiki?curid=63384" title="Tsjernjachofsk">
Tsjernjachofsk

Tsjernjachofsk (Russies: Черняхо́вск; wetenskaplike transliterasie: Černjachovsk; tot 1946 Инстербург; Duits "Insterburg", Litaus "Įsrutis") is die derde grootste stad in die Russiese eksklawe Kaliningrad-oblast en setel van die stedelike munisipaliteit "Tsjernjachofskoje gorodskoje posselenije" met 'n bevolking van sowat 38 571 (2013).

Die stad, wat in die sentrale deel van die Kaliningrad-oblast by die samevloeiing van die Inster-, Angerapp- en Pissa-rivier geleë is, is die administratiewe hoofstad van die gelyknamige rajon en die ekonomiese hoofstad van die streek wat deur bewoners van die oblast met 'n relatief hoë lewensgehalte geassosieer word.

Die vroeëre Duitse stad Insterburg in Oos-Pruise het rondom 'n kasteel ontstaan wat hier in 1336 deur die Duitse Orde as militêre basis vir veldtogte in die aangrensende Litaue opgerig is. Die Litauers het egter twee keer – in 1376 en 1457 – daarin geslaag om die kasteel te verwoes. In 1583 het markgraaf Georg Friedrich stadstatus aan Insterburg verleen.

Die Tatare-inval van 1656 en die opmars van Napoleon Bonaparte se Franse leër teen Rusland in 1812 was van die ergste gebeurtenisse in die geskiedenis van Insterburg. Tydens die Eerste Wêreldoorlog is die stad tussen Augustus en September 1914 deur Russiese troepe beset sonder dat groot skade berokken is. Eers in die Tweede Wêreldoorlog het 'n Britse lugaanval in 1944 die helfte van die stadsgebied in puin gelê. Op 21 Januarie 1945 is Insterburg deur die Rooi Leër ingeneem.

Die Duitse bevolking is in die volgende jare verdryf en die stadsnaam ter ere van die Sowjet-generaal Iwan Danilowitsj Tsjernjachofski (wetenskaplike transliterasie: Ivan Danilovič Černjachovskij), wat naby Insterburg gesneuwel het, in 1946/1947 na Tsjernachofsk gewysig.


</doc>
<doc id="63385" url="https://af.wikipedia.org/wiki?curid=63385" title="Coombe Abbey">
Coombe Abbey

Coombe Abbey is in die 12de eeu gestig as ’n klooster. Dit is min of meer halfpad tussen Coventry en Brinklow geleë in Warwickshire, Engeland.

Ná die ontbinding van die Engelse kloosters in die 16de eeu het dit ’n koninklike eiendom geword. In 1682 is die westelike vleuel bygevoeg deur die argitek kaptein William Winde, wat ook Buckingham House ontwerp het wat later Buckingham-paleis geword het. Coombe Abbey is tot in 1923 vir verskeie geslagte deur die Graaf van Craven besit.

In November 1964 het die Coventry-stadsraad Coombe Abbey met 60 hektaar grond gekoop. Dit is nou ’n park en die huis is ’n hotel.




</doc>
<doc id="63386" url="https://af.wikipedia.org/wiki?curid=63386" title="Cumberland Lodge">
Cumberland Lodge

Cumberland Lodge is ’n 17de-eeuse landgoed in Windsor Great Park sowat 5 km suid van Windsor-kasteel. Dit word nou gebruik deur ’n liefdadigheidstigting.

Die huis is in 1650 deur ’n weermagkaptein, John Byfield, laat bou nadat Oliver Cromwell erwe in Windsor Great Park opgedeel en verkoop het. Die huis is tot in 1670 Byfield House genoem; daarna was dit ook bekend as New Lodge, Windsor Lodge en Ranger Lodge.

Nadat koning Karel II se bewind herstel is, het hy dit die amptelike woning van die "Ranger of the Great Park" gemaak – ’n pos wat altyd beklee is deur iemand na aan die monarg.

Van die mense wat hier gebly het, is prins Willem, die Hertog van Cumberland, seun van koning George II (1746–1765); prins Augustus Frederick, die Hertog van Sussex, seun van koning George III (1830–1843) en prinses Helena, dogter van koningin Victoria (1846–1923).



</doc>
<doc id="63387" url="https://af.wikipedia.org/wiki?curid=63387" title="Suidelike sonvis">
Suidelike sonvis

Die Suidelike sonvis ("Mola ramsayi") is 'n vis wat in die suidelike halfrond aan die kuste van Suid-Afrika, Australië en Nieu-Seeland voorkom. In Engels staan die vis bekend as die "Southern sunfish". Die vis word nog groter as die Sonvis ("Mola mola").





</doc>
<doc id="63389" url="https://af.wikipedia.org/wiki?curid=63389" title="Penvis">
Penvis

Die Penvis ("Diodon hystrix") is 'n vis wat wêreldwyd voorkom in warm waters. In Engels staan die vis bekend as die "Spotfin porcupinefish". Die vis word tot 71 cm groot.





</doc>
<doc id="63390" url="https://af.wikipedia.org/wiki?curid=63390" title="Dunfermline-paleis">
Dunfermline-paleis

Dunfermline-paleis (Engels: "Dunfermline Palace") is ’n voormalige Skotse koninklike paleis in Dunfermline, Fife. Die ruïne is vandag ’n gewilde toeriste-attraksie.

Die dorp Dunfermline was die gunsteling-blyplek van verskeie Skotse monarge. Reeds in die 11de eeu het koning Malcolm III dit sy hoofstad gemaak. Sy eerste blyplek was Malcolm's Tower, ’n paar honderd meter wes van die latere paleis. In die Middeleeue is Dawid II en Jakobus I van Skotland in die paleis gebore.

Dunfermline is langs die historiese Dunfermline-abdy geleë en is daarmee verbind deur ’n hekhuis met ’n deurgang. Dit was aanvanklik die terrein van die abdy se gastehuis. In 1589 het Jakobus VI dit ná sy troue aan sy vrou, Anna van Denemarke, gegee. Drie van hul kinders is daar gebore.

Ná die vereniging van die Engelse en die Skotse kroon in 1603 het die Skotse hof na Londen geskuif en is die gebou selde deur ’n monarg besoek. Die laaste monarg wat daar gebly het, was Karel II in 1650 net voor die Slag van Inverkeithing. Kort daarna, tydens Oliver Cromwell se besetting van Skotland, is die gebou ontruim en teen 1708 was die dak weg.

Al wat nog oor is, is die kombuis, kelders en die indrukwekkende suidelike muur.




</doc>
<doc id="63394" url="https://af.wikipedia.org/wiki?curid=63394" title="Wigseewier">
Wigseewier

Wigseewier ("Halimeda cuneata") is 'n seewier aan die suid- en ooskus van Suider-Afrika voorkom. Die plant is donkergroen en plat met wigvormige blare wat aanmekaar gehou word deur beweeglike litte. Die plant kom voor in benedegetyrotspoele en sanderige baaitjies.



</doc>
<doc id="63395" url="https://af.wikipedia.org/wiki?curid=63395" title="Sargassum-seewier">
Sargassum-seewier

Sargassum-seewier ("Sargassum heterophyllum") is 'n seewier wat voorkom aan die suid- en ooskus van Suider-Afrika.

Die plant bestaan uit massas geelbruin blare op 'n driehoekige stam. Die onderste blare is groot en die boonstes klein. Die plant groei in diep sloepe in die laer tussengetysone.



</doc>
<doc id="63396" url="https://af.wikipedia.org/wiki?curid=63396" title="Eltham-paleis">
Eltham-paleis

Eltham-paleis (Engels: "Eltham Palace") is ’n groot huis in die Eltham-distrik in Greenwich, Suidoos-Londen. Dit is ’n onbewoonde koninklike woning wat aan die staat behoort. Dit is in 1999 aan die publiek oopgestel nadat dit gerestoureer is.

Die oorspronklike paleis is in 1305 aan koning Eduard II geskenk en is van die 14de tot die 16de eeu as ’n koninklike blyplek gebruik. In die 1470's het koning Eduard IV die Groot Saal laat bou.

Die huidige huis is in die 1930's op die plek van die ou huis gebou. Die Groot Saal het behoue gebly en stukke muur van ander geboue is steeds in die tuin te sien, asook ’n 15de-eeuse brug oor die grag. In 1933 het Stephen Courtauld en sy vrou, Virginia, die paleis gehuur en die Groot Saal herstel. Hulle het tot in 1944 daar gewoon. In September 1940, tydens die Tweede Wêreldoorlog, is die dak van die saal erg beskadig.

In 1995 is omvattende herstelwerk aan die huis en tuin gedoen. Dit word nou uitverhuur vir troues en ander onthale.




</doc>
<doc id="63398" url="https://af.wikipedia.org/wiki?curid=63398" title="Kortstekel-penvis">
Kortstekel-penvis

Die Kortstekel-penvis ("Diodon liturosus") is 'n vis wat voorkom in die Indiese-Pasifiese area en aan die ooskus van Suid-Afrika vanaf Oman tot by Algoabaai. In Engels staan die vis bekend as die "Shortspine porcupinefish".

Die vis leef hoofsaaklik op riwwe. Die vis word tot 50 cm groot.





</doc>
<doc id="63400" url="https://af.wikipedia.org/wiki?curid=63400" title="Vierbalk-penvis">
Vierbalk-penvis

Die Vierbalk-penvis ("Lophodiodon calori") is 'n vis wat voorkom in die Indiese-Pasifiese area en aan die ooskus van Afrika vanaf Oman tot by Valsbaai. In Engels staan die vis bekend as die "Fourbar porcupinefish". Die vis word tot 20 cm groot.





</doc>
<doc id="63403" url="https://af.wikipedia.org/wiki?curid=63403" title="Falkland-paleis">
Falkland-paleis

Falkland-paleis (Engels: "Falkland Palace") in Fife, Skotland, is ’n voormalige koninklike paleis van die Skotse monarge. Dit is vandag ’n toeriste-attraksie.

Die Skotse koningshuis het Falkland-kasteel in die 14de eeu gekoop. Tussen 1501 en 1541 het Jakobus IV en Jakobus V die ou kasteel in ’n pragtige paleis omskep en die tuin laat verbeter. Falkland met sy groot woude was daarna ’n gewilde rusplek vir al die Stewart-monarge.

Ná die vereniging van die Engelse en die Skotse kroon het Jakobus VI en I, Karel I en Karel II almal Falkland besoek. Oliver Cromwell se leër het die paleis aan die brand gesteek tydens hul inval in Skotland, en dit het toe verwaarloos geraak. In 1887 het John Crichton-Stuart, die 3de Markies van Bute, herstelwerk aan die paleis laat doen.

Die Crichton-Stuarts, die opsigters van die paleis, het die Nasionale Trust van Skotland in die vroeë 1950's aangestel om die paleis te versorg. Die trust hou nou die paleis en tuin in stand.

Die paleis het twee vleuels wat in ’n L-vorm geleë is en wat die suidelike en oostelike vleuels genoem word. Die binnehof word bereik deur die hekhuis aan die westekant van die suidelike vleuel. Oos van die kapel is daar ’n klein reghoekige toring wat aavanklik ’n ronde trap gehuisves het.

Die oostelike vleuel, buiten die binnehof-fasade, is ’n ruïne. In die sentrale toring, die Crosshouse, is die koning en koningin se slaapkamers herskep. Die suidelike en oostelike binnehof-fasades is tussen 1537 en 1542 versier met pilare in die Franse renaissance-styl. Die plafon van die kapel dateer van die tyd van Jakobus V en is in 1633 herversier vir die besoek van Karel I.




</doc>
<doc id="63404" url="https://af.wikipedia.org/wiki?curid=63404" title="Karoopoort">
Karoopoort

Karoopoort was tot laat in die 19de eeu 'n belangrike bergpas op die pad na die binneland van Suid-Afrika. Dit lê in ‘n kloof in die Witteberge tussen die Warm Bokkeveld en die Tankwa Karoo.

Karoopoort is op ‘n grondpad wat noordwaarts wegdraai uit die R46 wat Ceres en Touwsrivier verbind. Dit is geleë in ‘n nou kloof tussen die Kwarrieberg en Saalberg, aan die noordekant van die Warm Bokkeveld. Die Doringrivier vloei noordwaarts deur die kloof. Aan die noordekant van Karoopoort vurk die pad in die R355 na Calvinia en die R356 na Sutherland. Die R355 gaan verby die Tankwa Karoo Nasionale Park.

Die roete is van historiese belang omdat dit deel was van die eerste pad van Kaapstad na die noorde. Reeds in die 18de eeu was daar ‘n uitspanning vir poskoetse en togryers en trekboere met hul ossewaens. Ontdekkingreisigers en plantkundiges soos Carl Peter Thunberg, Masson, Francois le Vaillant, Lichtenstein, Burchell en De Mist het beskrywings van die roete nagelaat. Veral tydens en na die ontdekking van diamante was daar baie verkeer deur die poort.

Toe die spoorlyn in die 1870’s na die binneland oor Worcester gebou is, het die verkeer deur Karoopoort begin afneem. In 1925 was daar sprake dat die beplande N1-hoofweg die roete sou volg. Daarvan is afgesien ten gunste van die roete wat die spoorlyn volg.

Vandag word die pad gebruik deur boere en toeriste. Die pad en rivier kronkel deur die kloof onder enorme rotse van gekronkelde lae rooi sandsteen. Kareebome, wilgers en verskeie ander plante kom voor. Die uitspanning en huis (gebou 1850) is in 1981 tot nasionale gedenkwaardigheid verklaar. Na bewering is die vyeboomlaning by die huis die langste in die wêreld. Twee hoogspanningslyne loop deur die poort.



</doc>
<doc id="63405" url="https://af.wikipedia.org/wiki?curid=63405" title="Pip Vaughan-Hughes">
Pip Vaughan-Hughes

Pip Vaughan-Hughes (* 1964 in Londen, Verenigde Koninkryk) is 'n Britse skrywer van historiese romans.

Pip Vaughan-Hughes, 'n boorling van Londen, is in South Devon grootgemaak en het Middeleeuse Geskiedenis aan die Universiteit van Londen gestudeer. Hy het later 'n loopbaan in die toneel- en uitgewersbedryf begin, maar was ook al werksaam as fietskoerier, koskritikus, tuinier en restauranteienaar. Hy woon met sy vrou en kinders tans in Vermont.

As skrywer het hy sukses met sy reeks van historiese romans behaal wat in die 13de eeuse Europa, met Petroc of Auneford, 'n jong monnik, as hoofkarakter. 

Van sy werke is in Duits, Russies, Pools, Tsjeggies, Spaans, Nederlands, Grieks en Koreaans vertaal.

Die Petroc of Auneford-reeks


</doc>
<doc id="63406" url="https://af.wikipedia.org/wiki?curid=63406" title="Aberdeen FC">
Aberdeen FC

Aberdeen FC is 'n Skotse sokkerspan in Aberdeen, wat in die Skotse Premier League speel. "Aberdeen" se tuisveld is die Pittodrie Stadion (kapasiteit: 22 200). Die klub was vier keer die Skotse kampioen gewees en het in 1983 die Bekerwenner-beker gewen. Die "Dons" is na Celtic en Rangers moontlik die bekendste en sterkste span in "Skotland". Hulle gewildheid is egter baie minder as die "Old Firm spanne" in Glasgow.





</doc>
<doc id="63407" url="https://af.wikipedia.org/wiki?curid=63407" title="Queen's House">
Queen's House

Die Queen's House is ’n voormalige koninklike woning wat tussen 1614 en 1617 gebou is in Greenwich, wat toe ’n paar kilometer met die Teemsrivier langs van Londen was en nou ’n stadsdistrik is. Dit is ontwerp deur Inigo Jones, vir wie dit ’n belangrike eerste kommissie was, vir Anna van Denemarke, die koningin van Jakobus I. Jones het dit omstreeks 1635 verander vir Henrietta Maria van Frankryk, die koningin van Karel I.

Die Queen's House is een van die belangrikste geboue in Britse argitektuur omdat dit die eerste bewustelik klassieke gebou is wat in Brittanje gebou is. Voorheen is daar by die klassieke styl geleen, maar dit was beperk tot klein detail. Die huis moes rewolusionêr gelyk het vir die Britte van dié tyd. Jones kry ook die krediet vir die bekendstelling van Palladianisme met die bou van die huis, hoewel hy afgewyk het van die matematiese beperkings van Palladio. Vandag is die huis deel van die Britse maritieme museum en word dit gebruik vir uitstallings van die museum se aansienlike versameling maritieme skilderye en portrette.

Die Queen's House is as ’n uitbreiding van die Greenwichpaleis gebou, wat later deur koning Hendrik VII herontwikkel is as die Paleis van Placentia. Dit is gebruik deur die koningin en haar binnekring. Binne sewe jaar nadat die veranderings vir Henrietta Maria aangebring is, het die hoflewe egter verdwyn met die begin van die Engelse Burgeroorlog in 1642. Van die binnekant van die oorspronklike huis het net drie plafonne en ’n paar muurversierings oorgebly.

Van die skilderye wat Karel I vir die huis laat skilder het, is nou in ander geboue soos Marlborough House en die Nasionale Galery in Londen.

Hoewel die huis nog in ’n amptelike hoedanigheid gebruik is, is die hoofpaleis van die 1660's tot die 1690's mettertyd gesloop en vervang deur die Greenwichhospitaal (amptelik die Koninklike Hospitaal vir Seemanne) wat van 1696 tot 1751 gebou is volgens ’n meesterplan van sir Christopher Wren. Dit word nou die Ou Koninklike Vlootkollege genoem, na aanleiding van sy latere gebruik van 1873 tot 1998. Koningin Maria II het gelas dat die Queen's House sy uitsig op die rivier behou (wat verkry is ná die sloping van die hoofpaleis). Wren het toe ’n gebou ontwerp met twee ooreenstemmende dele en ’n oop stuk tussenin wat net so breed soos die huis is. Die geheel is ’n indrukwekkende argitektoniese ensemble wat strek van die Teems-rivier tot by Greenwich-park en het daartoe gelei dat dit in 1997 ’n Unesco-wêrelderfenisgebied geword het.

Van 1806 af was die huis self die middelpunt van wat in 1892 die Koninklike Hospitaalskool vir die seuns van seemanne geword het. Daarvoor is nuwe vleuels vir verblyf aangebou wat met die huis verbind is met suilegange van 1807 en latere aanbouings van tot 1876.

In 1933 het die skool na ’n nuwe terrein geskuif. Die geboue is opgeknap en het deel van die maritieme museum geword.

Die huis is tussen 1986 en 1999 verder gerestoureer, nie altyd oordeelkundig nie. Dit word nou hoofsaaklik gebruik vir uitstallings van die maritieme museum se aansienlike versameling maritieme skilderye en portrette uit die 17de tot 20ste eeu en vir ander private geleenthede. Dit is oop vir die publiek.

Die naam "Queen's House" is ook in ’n stadium vir Buckingham-paleis gebruik tydens die bewind van George III voor dit in ’n paleis omskep is.




</doc>
<doc id="63408" url="https://af.wikipedia.org/wiki?curid=63408" title="Brann Bergen">
Brann Bergen

SK Brann is 'n Noorse sokkerklub in Bergen. Sedert 1987 speel die span in die Tippeligaen (die hoogste Noorse afdeling). "Brann" se tuisveld is die Brann Stadion, wat 'n kapasiteit van 17 300 sitplekke het. Die klub het drie keer die Noorse kampioenskap gewen.




</doc>
<doc id="63409" url="https://af.wikipedia.org/wiki?curid=63409" title="Geelspikkel-klitsvis">
Geelspikkel-klitsvis

Die Geelspikkel-klitsvis ("Cyclichthys spilostylus") is 'n vis wat voorkom in die Indiese-Pasifiese area, die Rooisee en aan die ooskus van Afrika vanaf Oman tot by Valsbaai. In Engels staan die vis bekend as die "Yellow-spotted burrfish".





</doc>
<doc id="63410" url="https://af.wikipedia.org/wiki?curid=63410" title="Saal-tobie">
Saal-tobie

Die Saaltobie ("Canthigaster coronata") is 'n vis wat voorkom in die Indies-Pasifiese area en aan die ooskus van Afrika tot by Aliwal-bank naby Durban. In Engels staan die vis bekend as die "Saddle toby".

Die vis kom voor tot op dieptes van 100 m.





</doc>
<doc id="63413" url="https://af.wikipedia.org/wiki?curid=63413" title="Paleis van Placentia">
Paleis van Placentia

Die Paleis van Placentia (Engels: "Palace of Placentia") was ’n Engelse koninklike paleis wat in 1447 gebou is in Greenwich, destyds ’n entjie van Londen af aan die oewer van die Teemsrivier. Die paleis is in 1660 deur koning Karel II gesloop om plek te maak vir ’n nuwe residensie. Byna veertig jaar later het die Greenwich-hospitaal (tans die Ou Koninklike Seevaartkollege) hier ontstaan.

Humphrey, Hertog van Gloucester, was die regent in die tyd van koning Hendrik VI en hy het die paleis laat bou met die naam Bella Court. In 1447 het Humphrey in onguns geraak by Hendrik se nuwe koningin, Margaret van Anjou, en is hy in hegtenis geneem vir hoogverraad. Hy is in die tronk dood – Shakespeare het gesê hy is vermoor. Margaret het Bella Court oorgeneem en die naam verander na die Paleis van Placentia.

Die paleis het vir die volgende twee eeue die belangrikste koninklike woning gebly. Dit was die geboorteplek van koning Hendrik VIII in 1491 en het ’n belangrike rol in sy lewe gespeel. Ná sy troue met Catharina van Aragon was Placentia die geboorteplek van hul dogter, Maria (later Bloedige Maria) in Februarie 1516. Ná sy troue met Anna Boleyn is hul dogter, Elizabeth (later Elizabeth I) in 1533 daar gebore. Hy is ook in 1540 daar getroud met Anna van Kleef. ’n Boom in Greenwich-park is bekend as Koningin Elizabeth se eikeboom; sy het glo as kind daarin gespeel.

Maria en Elizabeth het albei in die 16de eeu ’n paar jaar lank in Placentia gewoon, maar tydens die bewind van Jakobus I en Karel I is die Queen's House aan die suidekant van die paleis gebou. Placentia het verwaarloos geraak tydens die Engelse Burgeroorlog en is eindelik gesloop. Die Greenwich-hospitaal is in 1694 op die terrein gebou.




</doc>
<doc id="63418" url="https://af.wikipedia.org/wiki?curid=63418" title="Charles Morgan">
Charles Morgan

Ds. Charles Smith Morgan (Kaapstad, 25 April 1842 - Kaapstad, 29 Augustus 1919) was 'n leraar in die Nederduitse Gereformeerde Kerk, redakteur van die Vrystaatse Kerk se mondstuk, "De Fakkel", en een van die eerste vier studente aan die Kweekskool op Stellenbosch.

Morgan was die seun van ds. George Morgan, een van die Skotse predikante wat deur die loop van die 19de eeu na Suid-Afrika gekom het, aanvanklik om die tekort aan predikante in die Hollandse Kerk aan te vul en uitvoering te help gee aan die goewerneur lord Charles Somerset se verengelsingsbeleid, maar later ook om die liberale denkrigting van die Nederlandse universiteite se teologiese skole teen te staan. Morgan sr. was eers predikant van die NG gemeente Somerset-Oos en later van die Skotse (Presbiteriaanse) kerk in Kaapstad. Die klein Charles is in sy pa se kerk in Kaapstad gedoop deur dr. Thomas Smith, 'n sendeling in Indië wat op besoek was aan die Kaap en se van aan die naam van die dopelinge toegevoeg is.

Ná Morgan as een van die eerste vier studente aan die Kweekskool op Stellenbosch afstudeer, onderneem hy 'n studiereis na Europa en stel hom beroepbaar. Hy neem in 1860 die beroep aan na die NG gemeente Middelburg, Kaap, waar sy voorganger ds. William Murray was, 'n seun van ds. Andrew Murray sr. en 'n broer van dr. Andrew Murray asook prof. John Murray, een van Morgan se dosente aan die Kweekskool. Ds. Morgan se bevestiging het plaasgevind op 29 September 1866 deur die kosulent, ds. J.H. du Plessis, die vader van die omstrede prof. John du Plessis wat in die 1930's as Kweekskoolprofessor geskors is weens sy "liberalistiese sienswyses. Ds. Du Plessis was van 1861 tot 1883 leraar van die NG gemeente Cradock. "De Kerkbode" het 'n tyd lank gekla dat daar nie 'n verslag van die bevestiging in die amptelike Kerkorgaan verskyn het nie. 

In 1873 neem ds. Morgan 'n beroep aan na die NG gemeente Rouxville. Ná 'n kort besoek aan Kaapstad is hy op 6 Desember 1873 op Rouxville bevestig. In die eerste Ringsverslag ná ds. Morgan se vertrek word daar melding gemaak van die gevoelige slag wat die gemeente toegedien is deur die vertrek van die vorige leraar. Ná Rouxville bedien ds. Morgan ook nog die NG gemeente Bloemfontein en gaan werk daarna onder die melaatses op Robbeneiland. Hy tree af in 1906. Sy lewenslange vriend ds. C.H. Radloff het van hom as volg in "De Kerkbode" getuig (vertaal uit die Hollands):
Ds. Morgan was veelsydig begaaf en het 'n helder verstand, kennis en smaak in letterkunde, 'n aanleg vir musiek en tekenkuns gehad, gawes wat hy in die drukte van sy menigvuldige amptelike pligte nie kon ontwikkel nie. In sy jonger jare het hy gesing, die fluit bespeel en uitstekende pensketse gemaak. Hy het 'n treffende humorsin besit en het menige male in die broederlike kring deur sy humoristiese sketse en tekeninge ons lagspiere geprikkel. Hy was 'n sterk man van gestel en karakter en uiters beslis in sy oortuigings. Hy was 'n man sonder bedrog - 'n vyand van alle geveinsdheid. Wie ook al met hom in aanraking gekom het, kon spoedig weet met wie hy te doen het en hy was deurentyd 'n man van sy woord. Nietemin het hy beskik oor 'n teer en simpatieke gemoed.


</doc>
<doc id="63419" url="https://af.wikipedia.org/wiki?curid=63419" title="Laerskool Krugersdorp-Noord">
Laerskool Krugersdorp-Noord

Op 7 Oktober 1919 open Laerskool Krugersdorp-Noord sy deure met 23 leerlinge, drie onderwyseresse, die hoof, mev. A Lowden en me. McClelland. Almal het op die trappies bymekaargekom en die opening van die skool het sonder formaliteit plaasgevind. Daarna het Mev. Lowden met 'n groepie van twaalf leerders, wat meestal bestaan het uit standerd een en twee leerders, hul plekke in klaskamer nommer twee ingeneem. Me. McClelland en haar graad een leerders het hul plek in klaskamer nommer een ingeneem. Die skool het bestaan uit drie klaskamers, 'n waskamer en 'n kombuis. Daar was nêrens 'n boom in sig nie.
In Januarie 1920 het die getal leerders gegroei tot 63 en dit het nog 'n onderwyser regverdig. In 1921 het die leerdergetalle die hoogte ingeskiet en daar was vir die eerste keer 'n tekort aan klaskamerruimte. Die getal leerlinge het gestyg tot 118 en 'n vierde onderwyseres is aangestel.
Op 23 September 1921 het Mev. Lowden afgetree en op 4 Oktober 1921 het mej. Smith dienste as hoof aanvaar. In 1922 het werkloosheid toegeneem as gevolg van die stakings en baie families was verplig om die Wesrand te verlaat. Die inskrywings van 1923 is 'n definitiewe weerspieëling van 'n tydperk van stilstand met getalle wat vir byna ses jaar tussen 120 en 135 gewissel het. Op 9 Desember 1927 het mej. Smith afgetree en op 17 Januarie 1928 het mnr. G. Visser die dienste as hoof van Laerskool Krugersdorp-Noord aanvaar.
In 1928 het die skool uit 196 leerlinge vanaf Graad 1 tot Standerd 5 en ses onderwysers bestaan. In 1928 het daar weer 'n klaskamertekort ontstaan en twee klasse moes in me. May se sit- en eetkamer ingeruim word. Me. May het oorkant die skool gewoon.




</doc>
<doc id="63423" url="https://af.wikipedia.org/wiki?curid=63423" title="NG gemeente Fauresmith">
NG gemeente Fauresmith

Die NG gemeente Fauresmith is die tweede oudste gemeente van die Nederduitse Gereformeerde Kerk in die Vrystaatse Sinode en die 37ste wat in die hele Kerk gestig is. Dit is gesetel op die Vrystaatse dorp Fauresmith. Dit is die moedergemeente van die gemeentes Jagersfontein, Luckhoff (albei 1892) en Edenburg (1862).

In opdrag van die Ring van Graaff-Reinet, waaronder al die noordelike gemeentes van die Kaapprovinsie geval het, het ds. W.A. Krige, predikant van Victoria-Wes, oor die Oranjerivier gegaan om die emigrante op te soek wat tydens die Groot Trek en later daarheen verhuis het. In Mei 1846 bevind hy hom aan die oewers van die Rietrivier. Op verskeie plekke het hy dienste gehou en sowat 100 kinders gedoop waarvan sommige al 'n jaar oud was. Die vernaamste stoot wat aan sake gegee is, is dat hy 'n direksie van nege lede laat het kies het met opdrag om, eerstens ondersoek in te stel na die moontlikheid om 'n gemeente aldaar te stig en tweedens om na 'n geskikte plek vir 'n kerkplaas of dorp uit te sien. Ook het hy die som van £700 vir die aankoop van so 'n plaas gekollekteer, asook 'n waarborglys van £124 per jaar vir vyf jaar vir die predikant se salaris opgestel.

Op 11 Maart 1848 was 'n kommissie van die Kaapse Kerk saam met die lede van die direksie byeen op Groenkloof. Hier is die gemeente Fauresmith gebore, maar met 'n ander naam: "De Gemeente aan de Rietrivier". Uit die eerste kerkraad is 'n kommissie van vier lede benoem wat moes soek na 'n geskikte kerkplaas, want almal was toe vuur en vlam om 'n sentrum van aanbidding - 'n kerkgebou - op te rig en 'n predikant te kry. Ná veel moeite en teleurstelling in die pogings om 'n kerkplaas te bekom, huur die kerkraad 'n deel van die plaas Sannahspoort van mnr. W.D. Jacobs en bou dadelik 'n tydelike kerkie ondanks protes van Adam Kok. Die plaas, in die onvervreembare gebied van dié Griekwa-opperhoof, is na sy vrou genoem omdat sy na bewering haar been daar gebreek het. 

Die tydelike kerkie het gestaan waar Fauresmith se markplein vandag is. Dit is dan ook Kerkplein genoem. Die straat waardeur die treinspoor later aangelê is, was Kerkstraat. Die kerkraad het reeds besluit, nadat Jacobs ingewillig het, om Sannahspoort teen 14 000 riksdaalders (£1 050) te koop. Dadelik is daar 'n begin gemaak met die verkoop van erwe. Volgens "Ons gemeentelike feesalbum" was dit waarskynlik die skriba wat die dorp Sannahspoort verdoop het na Fauresmith. Sy notule lui eers almal "vergadering te Sannahspoort", maar op 30 Augustus 1851 staan die naam "Fauresmith" boaan. Die "Standard Encyclopaedia of Southern Africa" skryf die naamgewing toe aan 'n plaaslike onderwyser, Jacobus Groenewald, wat aanbeveel het dat die dorp genoem word na ds. Philip Eduard Faure, indertydse moderator van die Kaapse Kerk, wat die Voortrekkers in die Trans-Oranje in 1848 besoek het, en na die goewerneur sir Harry Smith.

Eers in 1859 het die kerkraad kaart en transport van die plaas Sannahspoort verkry, nie van Jacobs nie, maar van die Griekwa Gert Dikkop. Op kerklike gebied het dinge vinnig gevorder. In Mei 1855 is ds. A.A. Louw as eerste predikant op Fauresmith bevestig, dus reeds sewe jaar na die stigting van die gemeente. Die nuwe kerk is in Julie 1860 ingewy, maar toe nog sonder 'n toring. Die toring is eers in 1875 voltooi. Gedurende die volgende jaar is 'n orrel uit Duitsland bestel en geïnstalleer. Dit moes 'n klein orreltjie gewees het en het slegs £250 gekos. Tydens die dienstyd van ds. Bam is 'n nuwe orrel in 1905 aangebring.

Ná ds. Louw volg ds. H.J. Lückhoff (1868-'93). Hy was baie hardwerkend en het 'n haastige geaardheid gehad. Dit het meegebring dat hy soms met lidmate in botsing gekom het. Gedurende Oktober 1894 is ds. C.D. Bam hier bevestig. Hy was 'n baie beminlike en opgeruimde mens en het met groot seën gewerk. Van 1899 tot 1902 tydens die Anglo-Boereoorlog is nie net die Vrystaatse samelewing nie, maar ook die kerklike lewe geheel en al ontwrig. Tot September 1900 het ds. Bam nog probeer voortgaan met sy werk, selfs nadat die Engelse troepe Fauresmith ingeneem het, maar later het dit vir hom onmoontlik geword. Ná ds. Bam dien onder meer di. R.J. van Niekerk (1909-'33), R.J.N. van Tonder (1934-'42), J.R. Alheit ('n seun van ds. W.A. Alheit) en Hennie Botha.






</doc>
<doc id="63424" url="https://af.wikipedia.org/wiki?curid=63424" title="Ster-blaasop">
Ster-blaasop

Die Ster-blaasop ("Arothron stellatus") is 'n vis wat voorkom in die Indiese-Pasifiese area, die Rooisee en aan die ooskus van Afrika vanaf Oman tot by Knysna. In Engels staan die vis bekend as die "Star puffer".

Die vis word tot 90 cm groot en is die grootste van die blaasop-familie. Die volwasse vis is liggrys met klein, digte klein kolletjies op die kop, lyf en al die vinne behalwe die pektorale vinne. Daar is groot vlekke om die basis van die pektorale vinne. Die onvolwasse vissies is geel tot oranje met klein, swart kolletjies op die boonste gedeelte van die lyf en onreëlmatige donker strepe op die pens. Soos die vissie verouder verdwyn die oranje en die strepe word kolletjies.

Hulle leef in aflandige koraal- en rotsriwwe in water wat 3 tot 6m diep is. Hulle leef soms ook in skeepswrakke. Die vis is 'n alleenloper en vreet sponse, koraal en hardedop ongewerweldes. Hierdie spesie is raar.





</doc>
<doc id="63428" url="https://af.wikipedia.org/wiki?curid=63428" title="Afrikaanse sperwer">
Afrikaanse sperwer

Die Afrikaanse sperwer ("Accipiter tachiro") is 'n roofvoël. Dié roofvoël word dikwels misgekyk aangesien hulle in digte plantegroei jag. Hulle is meer opsigtelik wanneer hulle soggens vroeg oor die boomtoppe vlieg en herhalend roep.

Hierdie spesie se hele borskant is dwarsgestreep, dit het nie wit aan die kruis nie en die geel oog en grys washuid onderskei volwassenes van ander valke wat amper so lyk. Die Kleinsperwer is 'n soortgelyke spesie.

Die geslagte is hoogs dimorfies; mannetjies is kleiner, het 'n blouerige grys rugkant en rooibruin dwarsstrepe oor die borskant, en twee wit kolle op die stert (soos die Kleinsperwer); wyfies is groter, bruin aan die rugkant, het bruin dwarsstrepe oor die borskant en kolle is afwesig op die stert. Jong voëls het duidelike vlekke aan die borskant en word van jong Kleinsperwers onderskei aan die grys washuid, en van jong Koekoekvalke aan die kleiner vorm, langer bene en afwesigheid van 'n kuif. Die voël is 36 tot 46 cm lank.

Hul roep is 'n lawaaierige, kort 'whiet'- of 'tjip'-geluid in vlug of vanuit 'n uitkykpos. Wyfies het 'n miaauende 'kieeoee'- roep. Duiwe en Tiptolle vorm hulle vernaamste prooi en word met 'n duikslag uit versteekte uitkykplekke gevang.

Dit is 'n algemene standvoël van immergroen- en rivierwoude, boswêreld met groot bome en boomryke voorstede. Dié roofvoël sal tuine besoek met groot lowerryke bome en digte plantegroei. Weens hul kosvereistes sal 'n goeie bevolking kleiner voëls en reptiele daartoe lei dat die Afrikaanse sperwer gereeld kom besoek aflê in die tuin en soms ook 'n broeibewoner word.

Afrikaanse sperwers bou hul neste bo in hoë bome. Hoewel neste soms slegs vier meter bo die grond gebou word, is die gemiddelde hoogte van die Afrikaanse sperwer se nes nader aan agt meter. Hulle het 'n voorkeur vir die inheemse flora soos "Ficus", "Breonadia" en "Syzygium" maar hou ook van uitheemse bome soos bloekoms ("Eucalyptus"). Die nes is 'n platform van stokkies wat uitgevoer word met groen blare, soortgelyk aan dié van 'n Kleinsperwer. Die broeiseisoen strek van September tot November, maar is oorwegend in Oktober. Die getal eiers is 2 tot 3, en die broeitydperk is sowat 35 dae. Die kuikenstaduim is ongeveer 35 dae.



</doc>
<doc id="63429" url="https://af.wikipedia.org/wiki?curid=63429" title="Kleinsperwer">
Kleinsperwer

Kleinsperwer (Little Sparrowhawk)
Accipiter minullus (157) Lengte: 23–28 cm

Dié klein roofvoël word dikwels in stadstuine gesien, veral in gebiede langs natuurlike habitat. Die Kleinsperwer is 'n ontwykende voël wat maklik misgekyk word terwyl hy vinnig in die eksklusiewe gebied rongbeweeg.

Beskrywing: Die volwassene word van die Gebande sperwer onderskei aan 'n wit kruis en twee wit kolle op die bo-stert. Die meeste soos Afrikaanse sperwer mannetjie, maar het 'n wit kruis en 'n geel, nie grys, washuid. Geslagte eners, maar wyfie is groter. Jong voël het nie wit kruis nie en kom ooreen met onvolwasse Afrikaanse sperwer mannetjie wat kleur betref, maar is kleiner en het geel oog en nie grys washuid nie.
Habitat: Uiteenlopend; kom voor in woude, boswêreld, savanne en het aangepas by uitheemse plantasies. Ontwykend.
Status: 'n Algemene tot skaars standvoël.
Soortgelyke spesies: Afrikaanse sperwer, Gebande sperwer.
Roep: 'n Hoë 'pie-pie-pie-pie-pie' –geluid word deur mannetjie gemaak in broeiseisoen. Wyfie maak 'n sagter 'kieeu-kieeu-kieeu'. 
Dieet: Feitlik net klein voëltjies soos vinke, tinktinkies, suikerbekkies, sangers en wewers; sal soms insekte en klein reptiele vreet.

Plek: In 'n hoë boom.
Nes: Nes word van takkies gebou en met groen blare uitgevoer en is groter as wat mens by so 'n klein voëltjie verwag.
Seisoen: September tot Desember.
Getal eiers: 1-2.
Broeitydperk: 32 dae.
Kuikenstaduim: Sowat 25 dae.

Habitat: Die Kleinsperwer kan aangemoedig word om 'n tuin met groot lowerryke bome te besoek waar hy die hele dag lang onopsigtelik kan bly. Dit is egter onwaarskynlik dat hy oorgehaal sal word om 'n permanente inwoner van stedelike tuine te word, want hy het baie digte plantegroei nodig om sy prooi voor te lê. Hierdie klein, onopvallende roofvoël sal af en toe 'n voëlbad besoek.
Kosvereistes: Tuine met gesonde bevolking klein voëltjies suikerbekkies, tinktinkies, sangers en wewers en 'n oorvloed insekte sal help om die kleinsperwer 'n gereelde besoeker te maak.
Nesmaak: Hoewel Kleinsperwers nie maklik in tuine sal broei nie, sal hulle op groot eiendomme wat aan natuurlike habitat grens, nesmaak. Uitheemse bloekoms (Eucalyptus canescens-spesies) en vaalpopuliere (Populus canescens) word dikwels as nesmaak plekke gekies, omdat hoë bome hulle is staat stel om hul nes hoog bo die grond te bou. Die twee eiers wat gelê word, is ongewoon by sperwers en is kenmerkend, want hulle is wit sonder merke. Tydens die broeisiklus verdedig die ouers die nes baie aggressief. Hulle gebruik dikwels dieselfde nes in opeenvolgende broeiseisoene, maar sal soms ook 'n nuwe nes naby die vorige jaar s'n bou.



</doc>
<doc id="63430" url="https://af.wikipedia.org/wiki?curid=63430" title="Ovambosperwer">
Ovambosperwer

Ovambosperwer (Engels: Ovambo Sparrowhawk)
Accipiter ovampenis (156) Lengte: 33–40 cm

Dié rats voëls is nie algemene besoekers in stadstuine nie, maar raak tog meer volop in dié habitat, waarskynlik weens die meer beboste aard van tuine en 'n oorvloed van prooi. Hulle is skugter, onopvallende voëls en word selde gesien behalwe wanneer hulle vinnig van boom tot boom vlieg, of wanneer ander voëls op hulle toesak.

Beskrywing: Word van die soortgelyke, maar kleiner Gebande sperwer onderskei aan bruin (nie rooi) oë; aan grys (nie rooibruin) strepe aan borskant, en aan wit vertikale vlekke aan stert met swart en grys dwarsstrepe. Washuid en bene is gewoonlik geel, maar kan ook oranje of rooi wees. Skaars swart vorm word van die swart vorm van die Witkruissperwer onderskei aan oranje, nie rooi, washuid en bene en wit, vertikale vlekke aan stert en die afwesigheid van wit webbe in die stert. Wyfie is groter as mannetjie. Jong voël het twee vorms: die rooibruin vorm word van die volwasse Rooiborssperwer onderskei aan sy rooibruin (nie donkergrys) kop, en aan sy ligte wenkbroue. Ligte vorm is baie witter aan die borskant en om die kop. Borskant gestreep. Albei se bo-stert lyk soos volwasse s'n.

Habitat: Hoë bome; vermy woude en woestyn. Aangepas by uitheemse plantasies, verkies populiere.
Status: Plaaslik algemeen tot seldsame standvoël.
Soortgelyke spesie: Gebande Sperwer.
Roep: 'n Sagte 'keeeep-keeeep-keeeep' in broeityd.
Dieet: Feitlik net klein voëltjies, waaronder wewers, koekoeke, duiwe en vlieëvangers, maar gewoontlik niks groter as die grootringduif nie.

Plek: Nes word gewoontlik 26m bo die grond in hoë bome gebou.
Nes: 'n Nesplatform bestaande uit stokkies.
Seisoen: September tot November.
Getal eiers: 1-5. Word hoofsaaklik deur wyfie bebroei.
Broeitydperk: Sowat 35 dae.
Kuikenstadium: Sowat 33 dae.

Habitat: In sommige dele in die noorde van Suider-Afrika word dié voël algemeen aangetref in groot tuine en kan selfs redelik mak raak. Hulle sit gewoonlik in die middel van die blaredak en vlieg dan vinnig na die volgende sitplek. Hoë bome in die tuin en omliggende gebied sal hulle aanmoedig om gereeld daar besoek af te lê.
Kosvereistes: Omvambosperwers eet 'n verskeidenheid klein tuinvoëltjies, maar sal nie sommer groot pluimvee aanval nie. Hulle jag van sittend af, of uit vlug, en duik dikwels van hoë hoogtes op 'n prooi af. Prooi se vere word gepluk voor hul gevreet word. Daar is nie 'n bepaalde manier om dié sperwer na jou tuin te lok nie, maar hy sal gereeld kom kuier as daar genoeg prooi beskikbaar is en geskikte nesmaakbome in die omgewing groei.
Nesmaak: Ovambosperwers sal nie sommer in 'n stadstuin broei nie, maar straks op 'n kleinhoewe of plaas. Hoë bome, waaronder uitheemse bloekoms (Eucalyptus-spesies) en vaalpopuliere (Populus canescens) is ideale nesmaakplekke. Dié sperwers bou gewoonlik elke jaar 'n nuwe nes.



</doc>
<doc id="63433" url="https://af.wikipedia.org/wiki?curid=63433" title="Pensstreep-blaasop">
Pensstreep-blaasop

Die Pensstreep-blaasop ("Arothron inconditus") is 'n vis wat endemies is aan Suid-Afrika en kom voor tussen Knysna en Oos-Londen. In Engels staan die vis bekend as die "Bellystriped puffer".

Die vis het swart strepe van bo die anale vin tot by die ken en daar is 'n swart vlek by die anus. Die vis word tot 40 cm lank.





</doc>
<doc id="63434" url="https://af.wikipedia.org/wiki?curid=63434" title="AS Monaco">
AS Monaco

AS Monaco is 'n sokkerspan in Monaco, wat in die Franse Ligue 1 speel. Ondanks hulle relegasie in 2011, is "Monaco" een van die beste spanne in die Franse kompetisie, met sewe Franse kampioenskappe en die naaswennerskap van die Champions League (in 2004). Die span speel sy tuiswedstryde in Stade Louis-II (kapasiteit: 18 500 sitplekke). Die eindstryd van die Europese Supercup word tradisioneel ook in hierdie stadion gespeel.





</doc>
<doc id="63435" url="https://af.wikipedia.org/wiki?curid=63435" title="California Institute of Technology">
California Institute of Technology

Die California Institute of Technology, beter bekend as Caltech, is 'n privaat navorsingsuniversiteit in die Kaliforniese stad Pasadena in Los Angeles County wat hom op natuur- en ingenieurswetenskappe toespits. 

Die universiteit is in 1891 deur Amos G. Throop, 'n boorling en sakeman van Chicago wat as burgemeester van Pasadena verkies is, as voorbereidende en beroepskool met 'n studentegetal van slegs 31 gestig. Die kollege het reeds in die vroeë 20ste eeu invloedryke wetenskaplikes na Pasadena gelok, waaronder die sterrekundige George Ellery Hale, die chemikus en opvoedkundige Arthur Amos Noyes en die fisikus Robert Andrews Millikan. Die voorbereidende en beroepskool is in 1910 ontbind om elders bedryf te word, en in 1921 het die kollege sy huidige naam aangeneem.

Ook vandag is Caltech se studentegetal van sowat 2 200, waarvan die meeste vir nagraadse studies ingeskryf is, relatief klein in vergelyking met sy groot mededinger aan die Ooskus, die Massachusetts Institute of Technology (MIT) wat 'n vergelykbare navorsingsprofiel het. Nogtans word Caltech by die wêreld se tien beste universiteite gereken. Lede en oud-studente van Caltech het altesaam 31 Nobelpryse gewen, waarvan dertien in fisika, nege in fisiologie of geneeskunde, ses in skeikunde, twee in ekonomie en een Vredesnobelprys.

Die uitgestrekte kampus met twee asse en portale, sipresse en 'n klein kunsmatige meer, is deur die bekende argitek Bertram Grosvenor Goodhue ontwerp. Die Athenaeum, wat deur die Britse argitek Gordon Kaufman in 1930 in 'n eklektiese Mediterreense styl gebou is, dien as middelpunt van die sosiale studentelewe. 
Die Amerikaanse ruimtevaartadministrasie NASA se Jet Propulsion Laboratory, wat ruimtetuie beheer, maak deel uit van die universiteit. 

Caltech is 'n lid van die Association of American Universities, 'n vereniging van leidende navorsingsintensiewe universiteite in Noord-Amerika wat in 1900 gestig is. 


</doc>
<doc id="63438" url="https://af.wikipedia.org/wiki?curid=63438" title="Kallisto (maan)">
Kallisto (maan)

Kallisto (Grieks: "Καλλιστώ"; ook Jupiter IV) is die tweede grootste maan van die planeet Jupiter ná Ganimedes, en ook die derde grootste maan in die sonnestelsel ná Titaan. Kallisto is effens kleiner as die planeet Mercurius en sy digtheid is met 1,834 g/cm³ effens kleiner as dié van Ganimedes, maar aansienlik kleiner as dié van die mane Europa en Io. Die vier Galileiaanse mane is met 'n teleskoop sigbaar. In vergelyking met die ander Galileiaanse mane het Kallisto 'n baie donker oppervlak met 'n Albedo van 0,2, wat beteken, dat 20% van die ontvangene sonlig weerspieël word.

Galileo Galilei het die maan se bestaan op 7 Januarie 1610 geregistreer, saam met die drie ander Galileiaanse mane Europa, Ganimedes en Io. Die maan is vernoem ná Kallisto, 'n nimf van Artemis en 'n geliefde van Zeus in die Griekse mitologie.


</doc>
<doc id="63440" url="https://af.wikipedia.org/wiki?curid=63440" title="Standard Encyclopaedia of Southern Africa">
Standard Encyclopaedia of Southern Africa

Die Standard Encyclopaedia of Southern Africa (SESA) is ’n ensiklopedie in 12 dele van sowat 640 bladsye elk wat van 1970 tot 1976 uitgegee is deur Nasionale Opvoedkundige Uitgewery (Nasou) Bpk., ’n filiaal van die Nasionale Pers. Dit is die grootste privaat publikasie wat tot dusver in Suid-Afrika aangepak is maar, ondanks die hoë lof wat die projek ontvang het, het talle stelle van die eerste en enigste oplaag van 6 500 nie verkoop nie. Weens geldelike oorwegings en die louwarm verkope het die beplande Afrikaanse stel nooit verskyn nie. Die twaalfde deel bevat, buiten die indeks, artikels oor gebeure wat plaasgevind het nadat die voorafgaande elf dele gedruk is en ook oor mense wat gesterf het in die tussentyd. Dis die omvangrykste ensiklopedie wat tot dusver oor Suider-Afrika verskyn het en bly selfs 30 jaar nadat dit gepubliseer is, 'n vertroude, gesaghebbende naslaanbron.

SESA is 'n streeksensiklopedie oor Suider-Afrika waarin die klem val op Suid-Afrika en sy buurstate. Mense oor wie afsonderlike biografiese artikels ingesluit is, was almal reeds oorlede voor hulle insluiting. Die ensiklopedie het 'n breë omskrywing van noemenswaardigheid gevolg en bevat biografieë van mense wat 'n genoegsame indruk op hul tydgenote gemaak het, om blywend onthou te word. Die werk is die gevolg van noue samewerking tussen die redakteurs en meer as duisend medewerkers, van wie sommige slegs een artikel geskryf het en ander honderde.

Die Nasionale Boekhandel het die projek in die 1950’s aangepak, maar dit is later deur Nasionale Opvoedkundige Uitgewery (Nasou) oorgeneem. Die direksie van Nasionale Boekhandel het D.J. (Dick) Potgieter, wat aan die filiaal verbonde was, as redakteur van die "Ensiklopedie van Suider-Afrika" aangestel. Dit sou in albei destydse ampstale verskyn en volgens die aanvanklike beplanning net tien dele beslaan. Potgieter was vroeër onderwyser in die Laeveld, daarna lektor aan die Kaapse Tegniese Kollege en skrywer van "Moord in die Laeveld", die "Huisgenoot"-vervolgverhaal "Swart suidoos" en die bekende “Groen grammatika” ("Juta se Nuwe-Afrikaanse grammatika vir middelbare skole", 1930). Dit is meer as twee dekades lank in Suid-Afrikaanse skole gebruik.

In 1958 begin Potgieter sy taak met intensiewe ondersoek na wat reeds elders verskyn het, veral in Engels en Nederlands. Hy werk minstens twee nasionale ensiklopedieë (’n Australiese en ’n Kanadese) deur en bereken die woordtalle van die artikels. Eers ná sy voorstudie met die nodige aanpassings om dit op Suider-Afrika van toepassing te maak, kon Potgieter begin met die indeling van die kennisveld wat die publikasie sou dek en kon hy die eerste van ’n groot aantal deskundiges en lekemedewerkers begin nader.

In die beginjare skryf Potgieter aan ’n medewerker: “Ons is besig met die samestelling van ’n ad hoc-ensiklopedie van Suidelike Afrika – dus nie ’n algemene ensiklopedie soos die "Winkler Prins" of "Britannica" nie – met die klem op Suid-Afrika. Dit sal bestaan uit twee afsonderlike stelle, een in Afrikaans en een in Engels, elk met tien dele van 500 bladsye en ’n volledige indeks in die laaste dele. Soos in die geval van alle ensiklopedieë, sal biografieë die belangrikste deel van ons groot naslaanwerk vorm.” Potgieter het aan medewerkers wat aan onderwerpe moes werk wat nie spesifiek Suid-Afrikaans was nie, geskryf in die trant van die volgende gedeelte in ’n brief aan "Die Burger" se kunskritikus, F.L. Alexander: “All articles should deal practically exclusively with Southern African phenomena … in some cases it might be essential and very instructive to indicate and contrast points of similarity and dissimilarity with related phenomena in other parts of the world, but the great bulk of the subject matter dealt with must be specifically Southern African.”

Eindelik het die projek meer as 1 250 medewerkers betrek. Potgieter het hulle aangeraai om onderhoudend te skryf sonder om wetenskaplike akkuraatheid in te boet. Die belangrikste medewerkers skryf soms nie net artikels nie, maar het ook opgetree as deskundige raadgewers, het sommige veranderinge aangebring of verbeteringe voorgestel en ook raad gegee oor aanvullende artikels en moontlike medewerkers. Net twee mense wat genader is om mee te werk, het geweier. Die een was ’n uitgeweke Suid-Afrikaner in Kenia wat om inligting genader is, maar gesê het briewe uit Suid-Afrika is vir hom ’n “akute verleentheid” en dat daar onder geen omstandighede ooit weer aan hom geskryf moes word nie. Die meeste medewerkers van enige tersiêre instelling was trouens dié van die Universiteit van die Witwatersrand.

’n Buitengewoon groot en noodsaaklike taak was die opbou van ’n omvangryke indekskaartstelsel. Elke onderwerp, ongeag in hoeveel artikels dit uiteindelik behandel sou word, het aspekte wat in talle ander artikels aangeraak kan word en ’n feit, soortnaam of eienaam kan dus in verskeie artikels genoem word. Om te verseker dat die feite, so ver dit gekontroleer kon word, korrek is en nie onnodig herhaal word nie, dat die reuse-naslaanwerk hom nie weerspreek nie en dat veral eiename, veral die uit die verre verlede, nie op meer as een manier gespel word nie, is die kontrolekaartstelsel opgebou. In die loop van die 1960’s en die vroeë 1970’s het dit daagliks aangegroei. Potgieter het die taak deeglik verrig om met behulp van die kaartstelsel te kontroleer, te herkontroleer en vir oulaas te kontroleer.

Teen die einde van 1961 deel die pas aangestelde assistentredakteur, P.C. (Flip) du Plessis, vir prof. W.S. Mackie mee dat hy aangestel is taalredakteur en hersiener van die ensiklopedie. In die loop van die volgende jaar ontvang Mackie honderde Engelse artikels om taalkundig te versorg en dr. L.W. Hiemstra, later heeltydse taalkundige raadgewer van die ensiklopedie, behartig die Afrikaanse taalversorging. Hiemstra word met sy besondere kennis ’n onmisbare redaksielid en in toenemende mate word die versorging van die Engelse weergawe ook aan hom toevertrou.

Du Plessis se wye taal- en algemene kennis en sy vermoë om die verskillende aspekte van die groot taak moeiteloos by mekaar in te skakel en oral toesig te hou, maak van hom in die praktyk, hoewel nie in naam nie, mederedakteur. Aan die begin van 1967 word hy aangestel as redakteur en neem hierna die leiding oor by die Afdeling Ensiklopedieë, soos die afdeling toe bekendgestaan het. Hy tree in dié hoedanigheid op tot sy dood in 1980, buiten van 1971 tot 1974, toe J.J. Spies, vroeër redakteur van "Huisgenoot", met die taak belas was. Die Afdeling Ensiklopedieë is ingeskakel by Nasionale Opvoedkundige Uitgewery (Nasou), wat dan ook uiteindelik die ensiklopedie uitgegee het.

In die middel van die groot onderneming kom daar ontwikkelings wat noodwendig vertraging meegebring het. In die vroeë 1970’s moes die bestaande mate en gewigte, wat op byna elkeen van die uiteindelike meer as 7 500 bladsye voorgekom het, gemetriseer word. Hiermee moes die samestellers ’n fyn oordeel aan die dag lê. ’n Junior redaksielid het byvoorbeeld die artikel oor Sesmylspruit gemetriseer sodat die eerste sin gelui het: “Sesmylspruit het sy naam te danke daaraan dat dit ongeveer 10 km van Pretoria af geleë is.”

Potgieter het laat in 1966 versoek dat die direksie hom toelaat om as “ere-redakteur” op Wildernis te gaan woon, waar hy sou voortgaan met die persklaarmaak, lees van proewe, opstel van die register en enige verdere take wat aan hom opgedra sou word. Sy versoek is toegestaan en van die begin van 1967 bly hy as hoofredakteur ten nouste betrokke by die projek, gee finale goedkeuring aan die teks voor dit in druk verskyn en kontroleer alles met sy ingewikkelde kaartstelsel.

Die redaksie het medewerkers uit die staanspoor gevra om hul artikels sommer self te vertaal. Afrikaanssprekendes kon dit dikwels maklik self doen, maar Engelssprekendes nie. Daarom het die Engelse manuskrip vinniger gevorder. Omdat die gelyktydige versorging van die Engelse en die Afrikaanse tekste ’n onmoontlike las op die redaksie sou plaas en tot verwarring kon lei omdat die alfabetiese volgorde verskil het, is daar besluit dat die Engelse stel eers volledig in 12 dele sou verskyn en die Afrikaanse stel daarna. Laasgenoemde sou voor sy verskyning bygewerk en op datum gebring word. Die Afrikaanse weergawe het egter nie verskyn nie.

Nasou het op die naam "Standard Encyclopaedia of Southern Africa" besluit en die eerste deel het in 1967 ter perse gegaan. Die eerste twee dele is op ’n groot banket in Kaapstad op 28 Augustus 1970 bekendgestel. Deel 12 het in 1976 die reeks afgerond. Dit bevat ’n volledige register en ’n afdeling waarin sekere artikels uit vorige dele op datum gebring is. Die biografieë is ook ingesluit van mense wat sedert die deel waarin hul naam sou voorkom, oorlede is. By voltooiing was "SESA" die grootste publikasie wat nog in Suid-Afrika deur ’n privaat instansie uitgegee is. Die grootste enkele groep artikels is die meer as 2 500 biografieë. Dit was 'n reusetaak net om die foto’s, sketse en illustrasie-materiaal byeen te kry. Die fotoversameling wat die redaksie mettertyd opgebou het, was die grootste in privaat besit in die land.

’n Ensiklopedie is eintlik net ’n samevatting van bestaande en reeds gepubliseerde kennis. Dit beoog nie om nuwe kennis aan die lig te bring nie, maar in "SESA" was daar uitsonderings op dié reël. Prof. Johannes du Plessis Scholtz se artikels oor die interne en eksterne geskiedenis van die Afrikaanse taal behandel die geskiedenis van die ontstaan en ontwikkeling van die taal en van sy stryd om oorlewing en erkenning. Dit is gegrond op oorspronklike navorsing en bevat nie inligting wat elders in druk verskyn het nie. Verskeie vakgenote het gevra dat die oorspronklike Afrikaanse teks in ’n afsonderlike boek uitgegee word. Dit het gebeur in 1980 met die verskyning van "Wording en ontwikkeling van Afrikaans" by Tafelberg-Uitgewers en is minstens een keer herdruk. Nog ’n neweproduk van SESA was "Animal life in Southern Africa", ’n samevatting van SESA se artikels oor die Suider-Afrikaanse dierelewe, ’n publikasie van aansienlike omvang. Publikasies oor die Suider-Afrikaanse flora, aardrykskunde en die landsbestuur is ook oorweeg, maar daarvan het niks tereggekom nie.

Uit alle oorde is die gehalte en omvang van die ensiklopedie aangeprys. Op byna elke terrein was die bydraes afkomstig van die land se voorste kenners. Die verkope was egter teleurstellend en van die oplaag van 6 500 stelle was aan die einde van die 1970’s, vier jaar ná die laaste deel se verskyning, nog talle onverkoop.

Du Plessis rapporteer voor die verskyning van deel 12 aan die redaksie dat blykbaar meer Afrikaanssprekendes as Engelssprekendes tot in daardie stadium "SESA" gekoop het, blykbaar omdat die Afrikaanssprekendes meer bereid was om ’n stel stuksgewys aan te skaf, maar miskien ook omdat hulle ’n groter deel van die teikenmark uitgemaak het. Ná deel 12 se verskyning, toe die stel dus volledig was, was daar ook nie ’n noemenswaardige toename in verkope nie. Aangesien heelwat potensiële Afrikaanse kopers toe reeds "SESA" aangeskaf het, weens die teleurstellende verkope en stygende koste, besluit Nasou om nie met die publikasie van die Afrikaanse uitgawe voort te gaan nie.

In 1980 is ’n hersiene uitgawe van "SESA" tog nog oorweeg. Kort voor sy dood skryf Du Plessis aan die besturende direkteur van die Nasionale Boekhandel oor die moontlikheid van ’n beperkte of grondige hersiening. Eersgenoemde sou net “lapwerk” wees, laasgenoemde “baie duur”. Die hoë koste het dit volgens hom onverstandig gemaak om met "SESA" in sy huidige vorm voort te gaan. Hy noem ’n aantal ander moontlikhede waarmee die betrokke afdeling kon voortgaan met die kontakte en kundigheid wat hulle oor die jare opgebou het. Die belangrikste was die eendelige "Concise Encyclopaedia of Southern Africa" en ’n vergrote en verbeterde uitgawe van die "Afrikaanse Kernensiklopedie", wat in 1961 by die Nasionale Boekhandel verskyn het. Baie van die artikels het in die vorige twee dekades verouderd geraak en die ensiklopedie sou noodwendig grotendeels oorgeskryf en aansienlik aangevul moes word om ontwikkelings sedert 1960 in ag te neem. Die plan was om dit uit te brei tot drie keer sy bestaande omvang, maar steeds in net een deel.

Die personeel was besig met die voorbereiding van dié kernensiklopedie, wat as "KERN" bekend sou staan, toe die Afdeling Ensiklopedieë in 1989 ontbind is weens geldelike oorwegings en die verskuiwing van die jeug se belangstelling na tuisrekenaars en ander bedrywighede.

Die volgende berig het op Woensdag 29 September 1976 in die "Cape Argus" verskyn onder die opskrif "Major S African publishing proejct completed":

"MAMMOTH South African publishing project reaches completion this week with the appearance of the 12th volume of the Standard Encyclopaedia of Southern Africa. The final volume contains a short supplement and an index.

Work on the encyclopaedia, the most ambitious private publication ever undertaken in this country, began in 1957 and the first two volumes were published in 1970. Others followed at regular publishers are Nasou.

About 1400 experts have contributed to the encyclopaedia, which is estimated to have cost between R1,5-million and R2-million.

The encyclopaedia is regional and is confined to Southern Africa — South Africa, South West Africa, Botswana, Lesotho, Swaziland, Angola, Mozambique, Rhodesia, Zambia, Tanzania, Madagascar, Kenya, Uganda, Ruanda, Burundi and Zaire. Thus the article on cricket, for example, does not describe what cricket is, how it developed or what constitute the rules of the game. Only the story of South African cricket is told, from the time of its inception in this country until today. This article was written by commentator Charles Fortune.

The encyclopaedia therefore does not attempt to compete with general encyclopaedias such as the Britannica but is complementary to them.

The project was initially conceived as a six-volume South African encyclopaedia to be published in Afrikaans. It was later decided to embrace the whole of Southern Africa up to the equator and also to issue the encyclopaedia in, English, especially as this would also secure a foreign market. It was soon obvious that six volumes would be insufficient to contain the wealth of material to be collected. It was later decided that the English and Afrikaans editions would comprise 12 volumes each.

With the passage of time it became apparent that the English edition was nearing completion more rapidly than was the Afrikaans. Owing to the sharp increase in the price of paper and rising labour costs, it was decided in 1973 to discontinue work on the Afrikaans edition.
Die volgende boekdele is gepubliseer:




</doc>
<doc id="63441" url="https://af.wikipedia.org/wiki?curid=63441" title="KSC Lokeren">
KSC Lokeren

KSC Lokeren is 'n Belgiese sokkerspan in Lokeren, wat in die Tweede Klasse speel.




</doc>
<doc id="63442" url="https://af.wikipedia.org/wiki?curid=63442" title="Io (maan)">
Io (maan)

Io (Grieks: "Ἰώ"; ook Jupiter I) is die derde grootste maan van die planeet Jupiter ná Callisto, en ook die vierde grootste maan in die sonnestelsel na Callisto. Io is bekend vir sy uiters aktiewe vulkanisme en die groot voorkoms van swawel (albei is die grootste in die sonnestelsel), wat die maan se ongewone kleur veroorsaak. Die vier Mane van Galilei is met 'n teleskoop sigbaar. In vergelyking met die ander Galileiaanse mane het Io 'n baie ligte oppervlak met 'n albedo van 0,61, wat beteken, dat 61% van die sonlig wat dié maan bereik, absorbeer word.
Galileo Galilei het die maan se bestaan op 7 Januarie 1610 geregistreer, saam met die drie ander Galileiaanse mane Kallisto, Europa en Ganimedes. Die maan is genoem ná Io, een van Hera se priesteres, 'n nimf, 'n dogter van die riviergod Inachos en 'n geliefde van Zeus in die Griekse mitologie.

Die maan besit baie vulkanisme met meer as 400 aktiewe vulkane en dit is dié vulkanisme wat die hoogste temperatuur van die sonnestelsel besit. Io bestaan hoofsaaklik uit silikaatklippe wat 'n kern van gesmelte yster of ystersulfied omring. Die ekstreme vulkaniese aktiwiteit is die gevolg van die enorme getykragte wat Jupiter op die maan uitoefen en wat tot wrywing en daardeur verhitting in die inwendige dele van die maan lei. Verskeie vulkane op Io lewer groot pluime van swawel en swaweldioksied wat tot 500 km hoogte kan reik. Die temperatuur van die vulkane kan hoër as 1500 K wees. Die lawa is ook baie warm en bestaan dalk uit ultramafiese silikate. Op die Aarde het in die Hadeïkum en die Argeïkum vergelykbare omstandigede geheers en dit het tot die vorming van komatiïet gelei. Vandag is die Aarde se mantel daarvoor 200 °C te ver afgekoel. Op Io bestaan lawamere soos by Pele en 'n lawasee van 20 000 km² wat Loki Patera genoem word. Die litosfeer is meer as 30 km dik en daar is geen plaattektoniek. Io se vulkanisme kan dus vergelyk word met vulkanisme wat in die middel van die plate op die Aarde plaasvind.


</doc>
<doc id="63444" url="https://af.wikipedia.org/wiki?curid=63444" title="HVV Tubantia">
HVV Tubantia

HVV Tubantia is 'n Nederlandse amateursokkerspan in Hengelo. "Tubantia" het tussen 1955 (na die saamsmelting met Twentse Profs) en 1967 professioneel sokker gespeel (altyd in die Tweede Divisie). Die Belgiese sokkerspan Tubantia Borgerhout is vernoem na "HVV Tubantia".




</doc>
<doc id="63445" url="https://af.wikipedia.org/wiki?curid=63445" title="Europa (maan)">
Europa (maan)

Europa (Grieks: "Ευρώπη"; ook Jupiter II) is die vierde grootste maan van die planeet Jupiter ná Io, en ook die sesde grootste maan in die sonnestelsel ná die Aarde se Maan. Europa is bekend vir sy yskors, onder dié 'n oseaan uit water met 'n diepte van 100 km vermoed word. Die vier Galileiaanse mane is met 'n teleskoop sigbaar. In vergelyking met die ander Galileiaanse mane het Europa 'n baie ligte oppervlak met 'n Albedo van 0,68, wat beteken, dat 68% van die ontvangene sonlig weerspieël word.

Galileo Galilei het die maan se bestaan op 7 Januarie 1610 geregistreer, saam met die drie ander Galileiaanse mane Callisto, Ganimedes en Io. Die maan is vernoem ná Europa, 'n dogter van die Fenisiesekoning Agenor en sy vrou Telephassa, 'n nimf en 'n geliefde van Zeus in die Griekse mitologie.


</doc>
<doc id="63446" url="https://af.wikipedia.org/wiki?curid=63446" title="Marlborough House">
Marlborough House

Marlborough House is ’n woning in Westminster, Londen. Dit is in Pall Mall geleë, net oos van Sint James-paleis, en huisves tans die Britse Statebond se hoofkantoor.

Die huis is gebou vir Sarah Churchill, die Hertogin van Marlborough, ’n vertroueling van koningin Anna. Die hertogin wou ’n sterk, eenvoudige huis hê en sir Christopher Wren het toe dié huis met sy steenmure ontwerp wat in 1711 voltooi is en langer as ’n eeu die tuiste van die Hertoë van Marlborough was.

Die huis is in 1817 deur die Britse koningshuis oorgeneem. In die 1820's was daar planne om dit te sloop en te vervang deur blokke duur huise, maar dit is nooit deurgevoer nie. Die huis is gebruik deur lede van die koningsgesin en van 1853 tot 1861 het prins Albert gereël dat dit deur die Nasionale Kunsopleidingskool, later die Koninklike Kunskollege, gebruik word. Daarna is dit aansienlik vergroot vir die Prins van Wallis deur sir James Pennethorne, wat ’n paar kamers en ’n stoep bygevoeg het.

Van 1863 tot hy in 1901 koning Edward VII geword het, was dit die Prins van Wallis se huis. In dié tyd was dit die sosiale middelpunt van Londen. Koning George V is in 1865 in Marlborough House gebore.

In 1936 het dit die Londense tuiste geword van Mary van Teck, die weduwee van George V. Ná haar dood in 1953 het Elizabeth II dit aan die Statebondsekretariaat geskenk wat dit vandag nog gebruik.

Die byna kubiekvormige Salon bevat nog muurskilderings deur Louis Laguerre van die Slag van Blenheim. ’n Koepel in die plafon word omring deur skilderye deur Orazio Gentileschi wat dit in 1636 vir die Queen's House geskilder het. Daar is twee trappe weerskante van die Salon, met nog oorlogskilderye deur Laguerre. Die grootste deel van die binneversierings is verander. ’n laat-Art Nouveau-Gotiese fontein in die Marlborough Road-muur gedenk Alexandra, Edward se koningin. Op die terrein is die koningin se troeteldierbegraafplaas en ’n roterende grasdaksomerhuisie wat vir koningin Mary gebou is.

Marlborough House is gewoonlik in September vir die publiek oop. Met vooraf reëling kan groepe ook die huis op Dinsdae besoek.




</doc>
<doc id="63447" url="https://af.wikipedia.org/wiki?curid=63447" title="Kasteel van Mey">
Kasteel van Mey

Die Kasteel van Mey (Engels: "Castle of Mey"; voorheen Barrogill-kasteel, "Barrogill Castle") is in Caithness aan die noordkus van Skotland geleë, sowat 10 km wes van die dorpie John o' Groats. As dit mooiweer is, is daar ’n pragtige uitsig op die Orkney-eilande.

Die grond van Mey behoort aan die biskoppe van Caithness. Die kasteel is tussen 1566 en 1572 deur George Sinclair, die 4de Graaf van Caithness, laat bou, moontlik op die plek van ’n vroeëre fort. Dit is geërf deur die graaf se jongste seun, William, stigter van die Sinclairs van Mey, hoewel dit later die woning van die grawe geword het.

Die kasteel se naam is na Barrogill verander en dit is verskeie kere in die 17de en 18de eeu vergroot, en weer in 1821. In 1928 is dit deur ’n kaptein gekoop wat die kasteel tydens die Tweede Wêreldoorlog as ’n rusplek vir soldate gebruik het. In 1950 is die grond verkoop.

Die kasteel was in ’n verwaarloosde toestand toe Elizabeth, die koninginmoeder en weduwee van George VI, in 1952 die kasteel en grond koop. Die koninginmoeder het die kasteel laat restoureer om as ’n vakansiehuis te gebruik en dit weer sy ou naam gegee. Sy het dit gereeld in Augustus en Oktober besoek, van 1955 tot met haar dood in Maart 2002.

In Julie 1996 het sy die eiendom oorgedra aan ’n trust, wat die kasteel ná haar dood gereeld vir die publiek oopstel. Dit is einde Julie, begin Augustus tien dae lank gesluit wanneer prins Charles en sy vrou, Camilla, daar bly.



</doc>
<doc id="63448" url="https://af.wikipedia.org/wiki?curid=63448" title="Fort Belvedere">
Fort Belvedere

Fort Belvedere is ’n landgoed in Surrey, Londen, naby Sunningdale in Berkshire. Dit is in Windsor Great Park geleë en was van 1750 tot 1976 ’n koninklike woning. Dit is veral bekend as die huis van koning Edward VIII en die plek waar hy in 1936 die abdikasiedokument onderteken het. Dit word tans deur private huurders bewoon.

Fort Belvedere is in 1750–1755 gebou vir prins William Augustus, Hertog van Cumberland, die jongste seun van koning George II. Dit is aanvanklik gebou om estetiese redes eerder as vir ’n praktiese doel. Dit is as ’n somerhuis gebruik en nes vandag kon ’n mens toe sewe graafskappe van die bopunt van die vlagtoring sien.

In 1828 is dit vergroot om as ’n jaghuis te gebruik. Koningin Victoria was ’n gereelde besoeker en daarna is dit deur verskeie lede van die koningsgesin gebruik. In 1911 is dit in ’n woonhuis verander en gebruik deur koningin Victoria se seun prins Arthur.

In 1929 het die gebou leeg gestaan en is dit aan prins Edward, die Prins Wallis, geskenk deur sy pa, koning George V. Dit het die prins se hoofwoning geword. Nadat hy in 1936 koning geword het, het Edward steeds die fort gebruik. Aansienlike veranderings is in dié tyd aan die binneversiering aangebring.

Die fort het die toneel geword van die abdikasiekrisis van 1936, toe Edward geabdikeer het omdat die regering sy huwelik met Wallis Simpson teengestaan het. Hy het sy laaste vergadering met die Britse premier hier gehou en die abdikasiedokument hier onderteken, met sy broers as getuies.

Sedertdien het onder andere ’n kleinseun van George V en die emir van Doebai hier gewoon voor dit aan die huidige bewoners verhuur is.


</doc>
<doc id="63449" url="https://af.wikipedia.org/wiki?curid=63449" title="Atlantiese kleintuna">
Atlantiese kleintuna

Die Atlantiese kleintuna ("Euthynnus alletteratus") is 'n vis wat voorkom aan die kus van Angola. In Engels staan die vis bekend as die "Atlantic little tuna".





</doc>
<doc id="63455" url="https://af.wikipedia.org/wiki?curid=63455" title="San Gabriel Valley">
San Gabriel Valley

San Gabriel Valley is een van die belangrikste valleie in die suide van die Amerikaanse deelstaat Kalifornië. Dit is oos van Los Angeles, noord van die Puente Hills, suid van die San Gabriel Mountains, en wes van die Inland Empire geleë. Sy naam is van die San Gabriel-rivier afgelei wat in suidelike rigting deur die sentrale deel van die vallei vloei. 

Die rivier is op sy beurt na die Spaanse San Gabriel Arcángel-sendingstasie vernoem wat in 1771 as die vierde van sy soort in Kalifornië in die Whittier Narrows gestig is en danksy wynbou, graanboerdery en veeteelt tot die welvarendste sou ontwikkel. Die vallei het oorspronklik 'n agrariese karakter gehad, maar is deesdae byna volledig verstedelik en maak deel uit van die metropolitaanse gebied van Groter Los Angeles. Sy etniese samestelling is een van die mees diverse in die land.

Met 'n totale oppervlakte van 520 km² behels die San Gabriel Valley 31 stedelike en vyf nie-geïnkorporeerde nedersettings. Pasadena was in 1886 die eerste nedersetting in Los Angeles County wat geïnkorporeer is.


</doc>
<doc id="63456" url="https://af.wikipedia.org/wiki?curid=63456" title="Tristania">
Tristania

Tristania is 'n Noorse musiekgroep wat in 1996 in Stavanger tot stand gekom het. Hulle is mees bekend vir hul eerste materiaal, waarvan die styl nie net sterk op die gotiese metal-genre gebaseer is nie, maar dit ook beïnvloed het. 'n Kenmerkende eienskap van die musiekgroep is die gebruik van twee sterk kontrasterende stemme: 'n basmanstem wat van doodsknorre gebruik maak, en 'n sopraanvrouestem. Hierdie styl van hulle word algemeen as "Beauty and the Beast"-stemme beskryf.




</doc>
<doc id="63457" url="https://af.wikipedia.org/wiki?curid=63457" title="Band-dikkop">
Band-dikkop

Die Band-dikkop ("Caffrogobius caffer") is 'n visspesie. Dit is endemies aan Suider-Afrika en kom voor van Valsbaai tot by Maputo. In Engels staan dit bekend as die "Banded goby".

Die vis het tien vertikale swart bane oor die lyf.

Die vis leef in getypoele en in vlak rotsriwwe.




</doc>
<doc id="63458" url="https://af.wikipedia.org/wiki?curid=63458" title="Vlam-bokvis">
Vlam-bokvis

Die Vlam-bokvis ("Mulloidichthys vanicolensis") is 'n vis wat voorkom in die Indiese-Pasifiese area en aan die ooskus van Suider-Afrika tot by die suide van KwaZulu-Natal. In Engels staan die vis bekend as die "Yellowfin-goatfish".

Die vis het 'n geel horisontale streep in die middel by die sylyn. Die anale en dorsale vinne is geel. Party spesies het 'n ry blou spikkels aan die boonste kant van die lyf.

Die vis kom in skole voor.





</doc>
<doc id="63460" url="https://af.wikipedia.org/wiki?curid=63460" title="Laguna Beach">
Laguna Beach

Laguna Beach is 'n klein strandoord en kunstenaarskolonie in die suide van die administratiewe distrik Orange County, Kalifornië, Verenigde State, halfpad tussen Los Angeles en San Diego geleë, en sowat 31 kilometer suidwes van Santa Ana, die distrik se setel.

Die stad het sy oorsprong in 'n Mormoonse nedersetting wat in die 1870's aan die Stille Oseaankus gestig is. Die natuurskoon van die omgewing met lang sandstrande wat oor 'n afstand van sewe myl strek, canyons en 'n heuwelreeks, wat langs die kus loop, het van Laguna Beach al in die vroeë 20ste eeu 'n gewilde toeristebestemming en 'n trekpleister vir Kaliforniese landskapskilders gemaak. Die eerste kunstenaar, wat aangetrokke gevoel het tot die Suid-Kaliforniese strandlandskap, was die waterverfskilder Norman St. Clair (1865−1912), 'n boorling van Banbury in die Engelse graafskap Oxfordshire wat hom in die Verenigde State gevestig het en hier as argitek werksaam was. Daarnaas het die nedersetting bekendheid verwerf danksy die musiekkanaal MTV se werklikheids-program "Laguna Beach: The Real Orange County" wat vanaf 2004 gebeeldsend is.

Vandag lok Laguna Beach, een van die welvarendste nedersettings in die deelstaat, jaarliks drie miljoen besoekers. Sy klein winkelbuurt, wandellane en openbare vervoerstelsel met trems maak van die stad 'n unieke paradys vir voetgangers in Suid-Kalifornië. Danksy die "Pageant of the Masters-"kunsfees, wat jaarliks in die somer plaasvind, en die Laguna-kunsmuseum, wat hom op Kaliforniese kuns toespits, is Laguna Beach steeds 'n stad van kuns.


</doc>
<doc id="63461" url="https://af.wikipedia.org/wiki?curid=63461" title="Anna Boleyn">
Anna Boleyn

Anna Boleyn (Engels: Anne Boleyn; omstreeks 1501/1507 – 19 Mei 1536) was van 1533 tot 1536 die tweede vrou van Hendrik VIII van Engeland en uit eie reg die Markiesin van Pembroke. Hendrik se huwelik met Anna, en haar daaropvolgende teregstelling, maak haar ’n sleutelfiguur in die politieke en godsdienstige omwentelinge wat tot die hervorming in die Engelse kerk gelei het.

Anna, wat uit die burgerstand gebore is, was die dogter van Thomas Boleyn en sy vrou, Elizabeth, en is in Engeland, Nederland en Frankryk opgevoed. In Februarie/Maart 1526 het Hendrik VIII begin om Anna die hof te maak terwyl hy nog met sy eerste vrou, Catharina van Aragon, getroud was. Sy het egter geweier om toe te gee en sy minnares te word, soos haar suster, Maria. Dit het gou Hendrik se allesoorheersende begeerte geword om van Catharina te skei sodat hy met Anna kon trou. Toe dit duidelik word dat pous Clemens VII nie sy huwelik gaan ontbind nie, was dit die begin van die einde van die Katolieke Kerk in England.

Hendrik en Anna is eindelik op 25 Januarie 1533 getroud. Op 23 Mei 1533 het Thomas Cranmer, die biskop van Kantelberg (Canterbury), Hendrik en Catharina se huwelik nietig verklaar en vyf dae later het hy Hendrik en Anna se huwelik geldig verklaar. Kort daarna het die pous Hendrik en Cranmer geëkskommunikeer. As gevolg hiervan het die eerste breuk tussen die Kerk van Engeland en Rome plaasgevind en die Kerk van Engeland is onder beheer van die koning geplaas. Anna is op 1 Junie 1533 as koningin van Engeland gekroon. Op 7 September het sy die lewe geskenk aan die toekomstige Elizabeth I. Tot Hendrik se frustrasie het sy egter nie vir hom ’n manlike erfgenaam gegee nie. Hy het aanvanklik geglo sy sal eindelik ’n seun hê, maar ná drie moontlike miskrame, teen Maart 1536, het Hendrik Jane Seymour die hof begin gemaak.

Hendrik het in April 1536 ’n ondersoek van hoogverraad teen Anna gelas. Op 2 Mei is sy in hegtenis geneem, in die Londense Tower verhoor en op 15 Mei skuldig bevind. Sy is vier dae later onthoof. Moderne historici beskou die aanklagte teen haar, onder meer van owerspel en bloedskande, as onoortuigend. Ná die kroning van haar dogter as Elizabeth I is Anna se naam in ere herstel.

Anna was die dogter van Thomas Boleyn, later die 1ste Graaf van Wiltshire, en sy vrou, Elizabeth. Thomas Boleyn was ’n gerespekteerde diplomaat met ’n gawe vir tale; hy was ook ’n gunsteling van Hendrik VII, wat hom op talle diplomatieke sendings oorsee gestuur het. Anna en haar sibbe het in Hever-kasteel in Kent grootgeword. ’n Gebrek aan rekords van dié periode maak dit onmoontlik om Anna se regte geboortedatum vas te stel. Hedendaagse getuienis verskil en verskeie datums is al genoem. Sy is heel waarskynlik tussen 1501 en 1507 gebore. Net so is dit onmoontlik om te sê wanneer haar sibbe gebore is, maar dit is duidelik dat haar suster, Maria, ouer as sy was. Die meeste historici glo nou dat Maria in 1499 gebore is. Maria se kleinseun het die Ormonde-titel in 1596 opgeëis op grond daarvan dat Maria die oudste dogter was, en Elizabeth I het dit aanvaar. Maria is ook eerste getroud, en volgens gebruik moes die oudste dogter eerste trou. Hul broer, George, is omstreeks 1504 gebore.

Teen die tyd dat Anna gebore is, is haar familie as een van die mees vooraanstaande families in Engeland gereken. Een van haar voorvaders was koning Edward I van Engeland. Die spelling van die naam het gewissel; dit is soms "Bullen" gespel, vandaar die bulhorings wat deel was van die familiewapen. Dit is soms ook "Boullan" of "Bolina" gespel.

Anna se vroeë opvoeding was tipies vir vroue van dié tyd. Haar akademiese opvoeding was beperk tot rekenkunde, haar familiegeskiedenis, grammatika, geskiedenis, lees, spel en skryf. Sy het ook ander dinge geleer soos dans, borduurwerk, goeie manier, huishouding, musiek, naaldwerk en sing. Verder het sy speletjies leer speel soos kaart en skaak en leer boogskiet, perdry en jag.

Anna se pa het sy diplomatieke loopbaan onder Hendrik VIII voortgesit. In Europa het Thomas Boleyn baie mense met sy sjarme verower, onder andere Margaret van Oostenryk, die dogter van die Heilige Romeinse keiser Maximilian I. In dié tyd het sy namens haar pa oor Nederland regeer en sy was so beïndruk met Boleyn dat sy sy dogter Anna ’n plek in haar huishouding aangebied het. Daar het Anna ’n goeie indruk gemaak. Anna het by Margaret gebly tot in die lente van 1513, tot haar pa gereël het dat sy Hendrik VIII se suster, Maria Tudor, bystaan vir Maria se huwelik met Lodewyk XII van Frankryk in Oktober 1514.

In Frankryk was Anna die diensmeisie van koningin Maria en daarna van die 15-jarige koningin Claude van Frankryk, by wie sy amper sewe jaar gebly het. Hier het sy haar studie in Frans voltooi en ’n belangstelling getoon in mode en godsdiensfilosofie. Sy het ook geleer van Franse kultuur en etiket.

Anna het mense met haar sjarme beïndruk, maar opinies oor hoe aantreklik sy was, wissel. ’n Skrywer van Venesië, Marino Sanuto, wat gesien het toe Anna Hendrik VIII in Oktober 1532 ontmoet, beskryf haar as "nie een van die mooiste vroue in die wêreld nie; sy is van middelmatige lengte, en het ’n blas gelaat, lang nek, breë mond . . . oë wat swart en pragtig is". Simon Grynée het in September 1531 geskryf Anna is "jonk, mooi, met ’n taamlike donker gelaat". Lancelot de Carles het haar beskryf as "mooi met ’n elegante figuur". Die belangrikste, maar nie mees betroubare beskrywing nie, was deur die Katolieke propagandis Nicholas Sanders in 1586, ’n halfeeu ná Anna se dood: "Anna Boleyn was taamlik lank, met swart hare en ’n ovaal, bleek gesig asof sy geelsug het. Daar word gesê dat sy ’n tand gehad het wat onder haar onderlip uitsteek, en ses vingers aan haar regterhand. Daar was ’n groot sist onder haar ken en om dit weg te steek het sy ’n hoë rok gedra wat haar keel toemaak . . . sy was mooi om na te kyk, met ’n mooi mond". Sanders het Anna verantwoordelik gehou vir Hendrik VIII se verwerping van die Katolieke Kerk en 50 jaar ná haar dood was hy gretig om haar as duiwels voor te stel. Sanders se beskrywing het bygedra tot wat die biograaf Eric Ives noem die "monsterlegende" van Anna Boleyn. Hoewel die besonderhede denkbeeldig was, het dit dikwels die basis gevorm vir verwysings na Anna se voorkoms, selfs in moderne handboeke.

Anna is teruggeroep na Engeland om met haar Ierse neef James Butler te trou in ’n poging om ’n dispuut oor die titel en boedel van die Graaf van Ormond te besleg. James se pa, sir Piers Butler, het aanspraak gemaak op die graafskap. Sir Thomas Boleyn het gevoel die titel kom hom toe en het met sy swaer daaroor gepraat. Dié het koning Hendrik genader, wat bang was die dispuut lei tot ’n burgeroorlog in Ierland. Hy wou die saak oplos deur ’n huwelik te reël tussen James en Anna Boleyn. Die plan het egter misluk.

Maria Boleyn, Anna se getroude ouer suster, het hierna Hendrik se minnares geword. Sommige historici glo dat een of albei haar kinders deur Hendrik verwek is Dr. G.W. Bernard ("The King's Reformation") en Joanna Denny ("Anne Boleyn: A New Life of England's Tragic Queen") het geglo dat Hendrik die pa was van haar kinders. Hendrik het hulle egter nie as sy kinders erken nie, nes die geval was met Henry Fitzroy, sy buite-egtelike seun by Elizabeth Blount.

Anna het intussen bekend geraak as een van die stylvolste vroue aan die hof en daar was gou verskeie mans wat om haar hand meegeding het. In dié tyd het sy in die geheim verloof geraak aan Henry Percy, seun van die Graaf van Northumberland. Die verhouding is beëindig toe Percy se pa geweier het om hul verlowing goed te keur. Anna is na haar familie se landgoed gestuur. Toe sy terugkeer, het sy die diensmeisie van Hendrik se vrou, Catharina van Aragon, geword.

In 1526 het koning Hendrik op Anna verlief geraak en haar die hof begin maak. Sommige mense sê Anna het sy attensies verwerp en geweier om sy minnares te word, en sy het dikwels na Hever-kasteel ontvlug. Hy het haar egter binne ’n jaar gevra om met hom te trou en sy het ja gesê. Albei het geglo Hendrik se huwelik sou binne ’n paar maande ontbind word. Daar is geen bewyse dat hulle ’n seksuele verhouding gehad het tot kort voor hul troue nie. Anna was egter swanger toe hulle trou.

Dit is moontlik dat die idee om sy huwelik nietig te laat verklaar (en nie te skei soos algemeen aanvaar word nie) reeds vroeër by Hendrik opgekom het en dat dit die gevolg was van sy begeerte om ’n manlike opvolger te hê. Voor Hendrik se pa, Hendrik VII, die troon bestyg het, was Engeland gewikkel in die Oorlog van die Rose weens verskeie mense wat op die troon aanspraak gemaak het; Hendrik wou ’n soortgelyke situasie ná sy dood voorkom. Hy en Catharina het geen oorlewende seuns gehad nie: al Catharina se kinders buiten Maria is klein dood. Catharina van Aragon het na Engeland gekom om met Hendrik se broer Arthur te trou wat kort ná hul troue dood is. Spanje en Engeland wou in daardie stadium hul koninkryke verenig en in 1509 is Hendrik en Catharina getroud. Die troue kon egter nie plaasvind voor die pous uitslag gegee het oor ’n Bybelvers in Levitikus wat blykbaar ’n huwelik van ’n man met sy broer se vrou verbied nie. Die pous het eindelik bepaal dat die vers nie van toepassing is nie omdat Arthur en Catharina geen seksuele verhouding gehad het nie.

’n Paar jaar later, onder ’n nuwe pous, het Hendrik egter oor die saak begin nadink. Aangespoor deur Catharina se onvermoë om vir hom ’n manlike erfgenaam te gee, en dalk ook met Anna in gedagte, het Hendrik besluit geen pous het die reg om so ’n uitspraak oor ’n Bybelteks te gee nie. Dit het beteken hy en Catharina woon nog altyd in sonde saam, hoewel Catharina dit teengestaan het en geweier het om toe te gee dat haar en Arthur se huwelik voltrek was. Dit het ook beteken dat hul kind, Maria, buite-egtelik was en dat die nuwe pous, Clemens VII, sou moes erken dat die vorige pous ’n fout gemaak het. Hy sou dan hul huwelik nietig moes verklaar.

Anna het ’n geleentheid vir haarself gesien in Hendrik se verliefdheid en die morele verknorsing waarin hy was. Sy het gesê sy sal net aan hom toegee as sy erken word as sy koningin. Sy het haar plek begin inneem langs hom op staatsgeleenthede, maar nog nie in sy bed nie. Daar is egter geen twyfel nie dat Anna vir Elizabeth (gebore op 7 September 1533) verwag het toe sy en Hendrik haastig en in die geheim getrou het sodat sy getroud kon wees teen die tyd dat sy in Mei 1533 as koningin gekroon is; enige kind wat gebore is voor sy koningin geword het, sou nie ’n aanspraak op die troon hê nie.

In 1528 het sweetsiekte in Londen uitgebreek. Baie mense is dood en Hendrik het voortdurend van blyplek verander. Anna het in die Boleyns se huis, Hever Castle, gaan bly, maar het die siekte opgedoen. Hendrik het sy eie dokter gestuur om haar te versorg en kort daarna het sy herstel. Dit het Hendrik verder aangespoor om sy huwelik met Catharina nietig te laat verklaar. In 1527 is die koning se sekretaris na die pous gestuur om ’n nietigverklaring te eis op grond daarvan dat die vorige pous se bepaling dat hy met sy broer se vrou kon trou, onder valse voorwendsels uitgereik is.

Die pous was egter in daardie stadium die gevangene van Karel V van die Heilige Romeinse Ryk, die neef van Catharina. Die pous het Hendrik verbied om weer te trou tot daar ’n besluit in Rome geneem is en nie in Engeland nie. ’n Jaar later, in 1531, is Catharina uit die paleis gestuur en haar kamers aan Anna gegee.

In 1532 het die Engelse hoofminister, Thomas Cromwell, ’n aantal wette aan die parlement voorgelê wat die koning se gesag bo dié van die kerk erken, en so is die breuk met die Rooms-Katolieke Kerk gefinaliseer.

Anna Boleyn kon teen dié tyd versoeke toestaan en diplomate ontvang en sy het ’n groot invloed op haar toekomstige man gehad. Sy het ’n belangrike rol gespeel in Engeland se internasionale betrekkinge en het ’n ooreenkoms met Frankryk help verseker. Op 1 September 1532 het Hendrik haar die Markiesin van Pembroke "uit eie reg" gemaak. Dit het haar die sesde hoogste adellike gemaak, met net drie hertoë en twee markiese bo haar.

Anna se familie het ook baat gevind by die verhouding. Haar pa, reeds burggraaf Rochford, het die Graaf van Wiltshire geword en haar Ierse neef die Graaf van Ormond. Haar suster Maria het ’n groot jaarlikse pensioen gekry en Maria se seun het ’n goeie opvoeding gekry.

Kort daarna is Anna en Hendrik op ’n geheime seremonie in die huwelik bevestig. Op 25 Januarie 1533 is ’n tweede seremonie in Londen gehou om die eerste huwelik, wat as onwettig beskou is, te wettig. Gebeure het mekaar nou vinnig opgevolg. Op 23 Mei 1533 het Cranmer uitslag gegee dat Hendrik se huwelik met Catharina nietig was, en vyf dae later, op 28 Mei 1533, het hy verklaar dat Hendrik en Anna se huwelik geldig was.

Catharina is amptelik die titel koningin ontneem en Anna is op 1 Junie 1533 op ’n swierige onthaal in Westminster-abdy gekroon. Sy was die laaste koningin-gemaal wat apart van haar man gekroon is. Sint Edward se kroon, wat voorheen net vir die kroning van heersende monarge gebruik is, is op die geleentheid gebruik.

Pous Clemens het Hendrik en Cranmer geëkskommunikeer. Hy het die troue met Anna veroordeel en in Maart 1534 gesê die koning se huwelik met Catharina is wettig.

Hendrik het sy onderdane opdrag gegee om ’n eed af te lê wat die pous se mag in regsake verwerp en Anna as die nuwe koningin erken. Dié wat geweier het, is in die Londense Tower opgesluit. Aan die einde van 1534 het die parlement Hendrik verklaar as "die enigste opperhoof op aarde van die Anglikaanse Kerk". Die Kerk was nou onder Hendrik se beheer, en nie meer Rome s’n nie.

Ná haar kroning het Anna ’n stil lewe begin lei in die koning se gunsteling-woning, die Paleis van Placentia, om voor te berei op die geboorte van haar kind. Die nuwe koningin het meer as 250 bediendes gehad: van priesters tot stalknegte. Daar was meer as 60 diensmeisies. Sy het ook verskeie kapelane en godsdienstige adviseurs gehad.

Op 7 September 1533 is ’n dogter ietwat vroeg gebore. Sy is Elizabeth genoem, waarskynlik na Anna en/of Hendrik se ma, wat albei Elizabeth was. Die geboorte van ’n dogter was ’n slag vir albei ouers, wat vas geglo het dit sou ’n seun wees. Almal behalwe een van die dokters en astroloë aan die hof het ’n seun voorspel. Die vooraf geskrewe briewe wat die koms van ’n "prince" aankondig, moes haastig verander word deur ’n "s" agteraan te voeg om "princes" (sic) te lees en die tradisionele plegtigheid om die geboorte van ’n erfgenaam te vier, is gekanselleer.

Die koning en sy nuwe vrou het ’n aansienlik gelukkige lewe gelei met tydperke van rustigheid en toegeneentheid. Anna se intelligensie, politieke vernuf en vrypostige geaardheid, wat wenslik in ’n minnares was, was egter onaanvaarbaar in ’n eggenote. Nadat ’n baba teen Kersfees 1534 doodgebore is of sy ’n miskraam gehad het, het Hendrik die moontlikheid met Cranmer en Cromwell bespreek om Anna te verlaat sonder om na Catharina terug te keer. Daar het egter niks van gekom nie, aangesien die koninklike paartjie herenig is. Teen Oktober was sy weer swanger.

Anna het ’n uitspattige lewe gelei, soos van haar verwag is. Sy het groot bedrae uitgegee op klere, juwele, volstruisveer-waaiers, perdrytoerusting en meubels. Verskeie paleise is gerestoureer om te voldoen aan haar en haar man se oordadige smaak. Haar leuse was "Die Gelukkigste" en sy het ’n wit valk in haar persoonlike wapen laat aanbring.

Anna is geblameer vir die tirannie van haar man se regering en is deur sommige van haar onderdane "die koning se hoer" of ’n prostituut genoem. Mense het haar verder die rug toegekeer weens haar onvermoë om ’n manlike opvolger te hê.

Op 8 Januarie 1536 het Hendrik en Anna gehoor Catharina van Aragon is oorlede. Teen dié tyd was Anna weer swanger. Sy was bewus van die gevaar wat dit vir haar sou inhou as sy dié keer nie ’n seun het nie, want ná Catharina se dood sou Hendrik weer kon trou sonder enige mate van onwettigheid.

Later dié maand is Hendrik van ’n perd afgegooi en was hy twee uur lank bewusteloos. Daar word geglo dat die skok daartoe gelei het dat Anna vyf dae later ’n miskraam gehad het. Die miskraam het plaasgevind op die dag van Catharina se begrafnis. Volgens Chapuys, die Heilige Romeinse Ryk se ambassadeur in Engeland, het die miskraam plaasgevind toe sy drie en ’n half maande swanger was, oënskynlik met ’n seun. Volgens Chapuys was dié persoonlike verlies die begin van die einde van die koninklike huwelik.

Vanweë Hendrik se begeerte om ’n seun te hê, het Anna se swangerskappe groot belangstelling ontlok. Die skrywer Mike Ashley bespiegel dat Anna ná Elizabeth twee doodgebore babas gehad het voor die miskraam van 1536. Die meeste ander bronne noem net die geboorte van Elizabeth in September 1533, ’n moontlike miskraam in die somer van 1534 en die miskraam in 1536.

Terwyl Anna van haar miskraam herstel het, het Hendrik verklaar dat hy met gemene spel in ’n huwelik met haar gedwing is. Sy nuwe minnares, Jane Seymour, het net daarna in die koninklike woonkwartier ingetrek. Anna se broer is terselfdertyd ’n vername toekenning, die Orde van die Kousband, geweier en dit is aan iemand anders gegee.

Anna se biograaf Eric Ives en die Tudor-historikus Alison Weir glo dat Thomas Cromwell Anna se val beplan het. Cromwell se biograaf John Schofield glo egter hy het eers by die koninklike twis betrokke geraak toe Hendrik hom betrek het. Cromwell het nie die aanklagte uitgedink nie, maar hy en ander amptenare het dit gebruik om Hendrik se saak teen Anna te versterk.

Teen die einde van April 1536 is Mark Smeaton, ’n Vlaamse musikant in Anna se diens, in hegtenis geneem en waarskynlik gemartel tot hy erken het hy en Anna is minnaars. Nog ’n howeling, sir Henry Norris, is op Meidag gearresteer, maar omdat hy ’n aristokraat was, kon hy nie gemartel word nie. Norris het skuld ontken en gesweer Anna is onskuldig. Sir Francis Weston is twee dae later op dieselfde klag gearresteer. William Brereton, ’n dienskneg in die koning se diens, is ook aangekeer op aanklag van owerspel. Thomas Wyatt, ’n digter en vriend van die Boleyns wat glo verlief op Anna was voor haar troue met die koning, is ook gevange geneem, maar later vrygelaat – waarskynlik danksy sy of sy familie se vriendskap met Cromwell. Sir Richard Page is ook van ’n verhouding met Anna beskuldig, maar alle aanklagte is later laat vaar omdat geen getuienis van ’n verbintenis met haar gevind kon word nie.

Die laaste aangeklaagde was Anna se eie broer, George Boleyn. Hy is gearresteer op aanklag van bloedskande en verraad en daarvan aangekla dat hy ’n seksuele verhouding met sy suster gehad het.

Op 2 Mei 1536 is Anna gearresteer en in die Londense Tower opgesluit. Daar het sy ’n brief vir die koning geskryf waarin sy haar onskuld bepleit en sweer sy was getrou aan hom.

Vier van die aangeklaagde mans is op 12 Mei 1536 in Westminster verhoor. Weston, Brereton en Norris het volgehou hulle is onskuldig en net Smeaton, wat gemartel is, het skuld beken. Drie dae later is Anna en George Boleyn apart in die Tower verhoor. Sy is aangekla van owerspel, bloedskande en hoogverraad. Kragtens die Verraadwet van Edward III was owerspel deur ’n koningin ’n vorm van verraad (waarskynlik weens die gevolge wat dit vir die troonopvolging inhou). Daarvoor kon sy lewend verbrand word. Die aanklag van owerspelige bloedskande was moontlik om ’n skadu te gooi oor Anna se morele waardes. Die ander aanklag van verraad teen haar was dat sy die koning se dood saam met haar minnaars beplan het sodat sy later met Henry Norris kon trou.

Op 14 Mei het Cranmer Anna en Hendrik se huwelik ontbind.

Hoewel die getuienis teen hulle onoortuigend was, is die aangeklaagdes skuldig bevind en die doodstraf opgelê. George Boleyn en die ander mans is op 17 Mei 1536 tereggestel. Op die oggend van 19 Mei is Anna onthoof. Tydens die laaste sakramente het sy weer eens gesweer dat sy nie ontrou aan die koning was nie. Elf dae later, op 30 Mei, is Hendrik met Jane Seymour getroud.

Anna is in ’n ongemerkte graf begrawe in die Kapel van St. Peter ad Vincula. Met herstelwerk aan die kapel tydens die bewind van koningin Victoria is haar beendere uitgeken en haar laaste rusplek word nou op die marmervloer aangedui.

Anna Boleyn is deur haar tydgenote as intelligent en begaaf beskryf. Sy was ook trots. Sy het ’n sterk wil gehad en het dikwels met Hendrik gestry. Geen portrette van Anna wat in haar tyd geskilder is, bestaan vandag nie. Net een medalje uit 1534 bestaan wat haar tweede swangerskap vier, maar dit is erg beskadig.

Nadat haar dogter as koningin Elizabeth I gekroon is, is Anna vereer as ’n martelaar en heldin van die Engelse Hervorming, veral deur die werk van John Foxe, wat gereken het Anna het Engeland gered van die euwels van Rooms-Katolisisme en dat God bewyse verskaf het van haar onskuld en deug deur te sorg dat haar dogter koningin word. Sy is al "die belangrikste koningin-gemaal wat Engeland nog gehad het" genoem omdat sy Hendrik VIII die geleentheid gegee het om sy eerste huwelik nietig te laat verklaar en onafhanklik van Rome te word. ’n Voorbeeld van die invloed wat Anna in die hervormde kerk gehad het, is wat Alexander Ales aan koningin Elizabeth genoem het "die evangeliese biskoppe wat u heilige moeder aangestel het uit die geleerdes wat ten gunste was van die reiner leerstellings".

Deur die eeue is Anna in verskeie kuns- en kultuurwerke genoem en het sy dus bly voortleef tot in die moderne tyd. Een van die 20ste-eeuse werke is die rolprent "Anne of the Thousand Days" wat in 1969 oor haar lewe gemaak is met Geneviève Bujold in die naamrol.




</doc>
<doc id="63465" url="https://af.wikipedia.org/wiki?curid=63465" title="Jane Seymour">
Jane Seymour

Jane Seymour (omstreeks 1508 – 24 Oktober 1537) was die derde vrou van koning Hendrik VIII van Engeland. Sy en Hendrik is op 30 Mei 1536 getroud, elf dae ná sy tweede vrou, Anna Boleyn, se teregstelling op aanklagte van owerspel, bloedskande en hoogverraad. Jane is weens komplikasies dood minder as twee weke ná die geboorte van haar enigste kind, ’n seun wat ná Hendrik se dood regeer het as Edward VI. Omdat sy die enigste van Hendrik se ses vroue was wat vir hom ’n manlike erfgenaam gegee het, is sy die enigste een wat ’n koningin se begrafnis gekry het en langs hom begrawe is.

Jane Seymour is in Wiltshire gebore as die dogter van sir John Seymour (1474–1536) en sy vrou, Margery. Deur haar oupa aan moederskant was sy ’n afstammeling van koning Edward III. Sy en Hendrik was dus verlangse neef en niggie. Sy was ook ’n kleinniggie van Anna Boleyn.

Haar geboortedatum word gewoonlik aangegee as 1509 of selfs 1510, maar op haar begrafnis het 29 vroue in gelid geloop, ’n aanduiding dat sy 29 jaar oud was met haar dood en dus moontlik in 1508 of 1507 gebore is.

Jane was nie so goed opgevoed soos die koning se eerste twee vroue nie. Sy kon ’n bietjie lees en skryf, maar was beter met naaldwerk en huishouding, wat as noodsaakliker vir vroue van dié tyd beskou is. Sy het in 1532 ’n diensmeisie geword van die koning se eerste vrou, Catharina van Aragon, en daarna van sy tweede vrou, Anna Boleyn. Die eerste melding van die koning se belangstelling in Jane was vroeg in 1536, kort voor die dood van Catherina. Hulle het daarna ’n verhouding gehad terwyl die koning nog met Anna Boleyn getroud was.

Op 30 Mei 1536, elf dae ná Anna se teregstelling op aanklagte van owerspel, bloedskande en hoogverraad, is die koning met Jane getroud. Sy is nooit gekroon nie weens die uitbreek van builepes in Londen, waar die kroning sou plaasvind, maar sy is op 4 Junie amptelik as koningin-gemaal verklaar.

As koningin was die Katolieke Jane streng en formeel en polities onbetrokke. Sy het probeer om Hendrik se oudste dogter, Maria, weer op die lys van aanspraakmakers op die troon te kry ná enige van haar eie kinders en om haar na die hof te laat terugkeer. Hoewel Maria se aanspraak op die troon nie toe herstel is nie, het sy weer met haar pa versoen geraak.
Vroeg in 1537 het Jane swanger geraak en op 12 Oktober het sy die lewe geskenk aan Edward. Die geboorte was moeilik; Jane was twee dae en drie nagte in kraam, waarskynlik weens die posisie van die baba in die baarmoeder. Sy is op 24 Oktober 1537 oorlede. Dit is onseker wat die presiese oorsaak van haar dood was. Sy is op 12 November 1537 in die Sint George-kapel by Windsor-kasteel begrawe.

Ná haar dood het Hendrik drie maande lank swart gedra en hy is eers drie jaar later weer getroud, hoewel onderhandelings vir ’n nuwe bruid net ná haar dood begin het.

 Hierdie artikel is vertaal uit die </small>


</doc>
<doc id="63466" url="https://af.wikipedia.org/wiki?curid=63466" title="Triton (maan)">
Triton (maan)

Triton (Grieks: Τρίτων; ook Neptunus I) is die grootste maan van die planeet Neptunus en die eerste maan van dié planeet wat ontdek is. Dit is die sewende grootste maan in die Sonnestelsel.

William Lassell het die maan op 10 Oktober 1846 ontdek, 17 dae ná die ontdekking van dié planeet Neptunus deur Johann Gottfried Galle. Dit is die enigste groot maan in die Sonnestelsel met ’n retrograde wentelbaan (in die teenoorgestelde rigting as waarin sy planeet draai). Vanweë sy retrograde beweging en sy samestelling soortgelyk aan dié van Pluto, word geglo Triton is ’n dwergplaneet wat uit die Kuipergordel aangetrek is. Dit het ’n oppervlak van hoofsaaklik bevrore stikstof, ’n kors van waterys, ’n ysagtige mantel en ’n groot kern van rots en metaal. Die kern maak tweederdes van sy totale massa uit. Die gemiddelde digtheid is 2,061 g/cm wat ’n samestelling van sowat 15-35% waterys weerspieël.

Triton is een van die min mane in die Sonnestelsel wat sover bekend geologies aktief is (die ander is Jupiter se mane Io en Europa, en Saturnus se Enkelados en Titaan). As gevolg hiervan is sy oppervlak relatief jonk, met min duidelik sigbare kraters. Ingewikkelde kriovulkaniese en tektoniese terreine dui op ’n ingewikkelde geologiese geskiedenis. ’n Deel van die oppervlak het geisers wat veredelde stikstofgas vrystel, en dit dra by tot ’n klein stikstofatmosfeer minder as 1/70 000 van die druk van die Aarde se atmosfeer op die seevlak. Dit is die tweede grootste planetêre maan in verhouding tot sy moederplaneet, naas die Aarde se Maan.

Triton is op 10 Oktober 1846 deur die Britse sterrekundige William Lassell ontdek, net 17 dae ná die ontdekking van Neptunus. Hy het die ontdekking gedoen met ’n 61 cm-teleskoop wat hy self gebou het.

Lassell was ’n brouer van beroep en het in 1820 spieëls vir sy amateurteleskope begin maak. Toe John Herschel hoor Neptunus is ontdek, het hy aan Lassell geskryf en voorgestel hy soek na moontlike mane. Lassell het dit gedoen en Triton agt dae later ontdek. Lassell het beweer hy het ringe ook waargeneem. Hoewel later bevestig is dat Neptunus ringe het, is hulle so dof en donker dat dit te betwyfel is of Lassell hulle sou kon sien.

Die maan is genoem na Triton, ’n god van die see wat in die Griekse mitologie die seun was van Poseidon (die Griekse weergawe van die Romeinse god Neptunus) en Amphitrite. Die naam is die eerste voorgestel deur Camille Flammarion in sy boek van 1880, "Astronomie Populaire", en is baie dekades later eers amptelik aanvaar. 

Tot met die ontdekking van Neptunus se tweede maan, Nereid, in 1949 is algemeen na Triton verwys as "Neptunus se maan". Lassell het nie aan sy ontdekking ’n naam gegee nie, maar later die naam "Huperion" voorgestel. Dit is egter voorheen deur John Herschel gekies vir die agtste maan van Saturnus toe hy dit ontdek het.

Triton is uniek in die Sonnestelsel vanweë sy retrograde wentelbaan. Die meeste van die buitenste onreëlmatige mane van Jupiter en Saturnus het ook retrograde wentelbane, nes sommige van Uranus se buitenste mane, maar hulle is baie verder van hul moerderplanete af en is klein in vergelyking; die grootste een, Phoebe, het ’n deursnee van net 8% van dié van Triton (en ’n massa van 0,03%).
Triton se rotasie is sinchronies met sy wenteling om Neptunus: Sy een kant bly te alle tye na die planeet gedraai. Sy ewenaar is amper presies met sy wentelvlak opgelyn. Tans verskil sy rotasie-as sowat 40° van Neptunus se wentelvlak, en daarom wys elke pool op die een of ander tyd tydens ’n Neptunus-jaar feitlik reguit na die Son, amper soos die pole van Uranus. Terwyl Neptunus om die Son wentel, maak Triton se poolstreke beurte om na die Son te wys. Dit veroorsaak seisoenale veranderings namate eers die een pool en dan die ander sonlig kry. Sulke veranderings is in 2010 waargeneem.

Triton se wentelbaan om Neptunus is feitlik al ’n perfekte sirkel, en dus is sy eksentrisiteit omtrent nul. Sleurkrag vanweë die gas in ’n prograde rommelskyf speel waarskynlik ’n aansienlike rol. Getywisselwerkings veroorsaak ook dat Triton se wentelbaan, wat reeds nader aan Neptunus is as wat die Maan s’n aan die Aarde is, verder afneem; daar word voorspel dat Triton oor 3,6 miljard jaar binne Neptunus se Rochelimiet sal kom. Dit sal lei tot óf ’n botsing met Neptunus se atmosfeer óf die opbreking van Triton – hy sal dan ’n nuwe planetêre ringstelsel vorm soortgelyk aan die een om Saturnus.

Mane in retrograde wentelbane kon nie in dieselfde streek van die sonnewel ontstaan het as die planete waarom hulle wentel nie, en daarom moes Triton van elders aangetrek gewees het. Dit kon vanuit die Kuipergordel gewees het; dié gordel is ’n ring van klein, ysagtige voorwerpe wat van net binne Neptunus se wentelbaan strek tot sowat 50 AE van die Son af. Dit bevat ook groter, planeetagtige voorwerpe soos Pluto, wat nou beskou word as die grootste Kuipergordelvoorwerp (KGV). Triton is net groter as Pluto en het ’n feitlik eenderse samestelling. Dit het gelei tot die hipotese dat die twee voorwerpe dieselfde oorsprong het.

Die voorgestelde aantrekking en vasvanging van Triton kan verskeie eienskappe van die Neptunus-stelsel verduidelik, soos die groot eksentrisiteit van die maan Nereid en die gebrek aan baie planete, soos om ander gasreuse. Triton se aanvanklik eksentrieke wentelbaan kon die wentelbane van onreëlmatige mane gekruis en dié van kleiner, reëlmatige mane vanweë swaartekragwisselwerkings versteur het; so sou hulle verstrooi geraak het.

Triton se aanvanklike wentelbaan kon ook gelei het tot die getyverhitting van sy binnekant, wat sou meegebring het dat Triton vir ’n miljard jaar vloeibaar was; dit word ondersteun deur bewyse van differensiasie in sy binnekant. Hierdie bron van interne verhitting het verdwyn toe Triton in ’n ronde wentelbaan gegaan en sy rotasie gesinchroniseerd geraak het.

Twee soorte meganismes kon daartoe gelei het dat Triton in sy huidige wentelbaan vasgevang is. Om deur ’n planeet se swaartekrag aangetrek te word, moet ’n verbybewegende voorwerp genoeg energie verloor sodat dit stadiger beweeg as die snelheid wat nodig is om te ontsnap. ’n Vroeë teorie oor hoekom Triton stadig genoeg beweeg het, is ’n botsing met ’n ander liggaam – óf een wat verby Neptunus beweeg het (onwaarskynlik) óf ’n maan of protomaan in ’n wentelbaan om die planeet (waarskynliker). ’n Meer onlangse hipotese is dat Triton deel van ’n dubbelstelsel was. In ’n wisselwerking met Neptunus het die twee voorwerpe in die stelsel geskei geraak; een van die twee is na buite gewerp en die ander een, Triton, het aan Neptunus gebonde geraak. Dié gebeurlikheid is waarskynliker as die twee voorwerpe in die dubbelstelsel groter is. Soortgelyke meganismes is al voorgestel vir die aantrekking van Mars se mane. 

Hierdie hipotese word ondersteun deur verskeie bewyse, insluitende die feit dat dubbelstelsels algemeen onder groot KGV's voorkom. Die wisselwerking moes kort maar sag gewees het sodat Triton nie daardeur vernietig is nie. Sulke gebeure kon algemeen gewees het tydens die vorming van Neptunus, of later toe dit na ’n groter wentelbaan migreer het.

Simulasies in 2017 het egter gewys dat Triton, nadat hy vasgevang is en voordat sy baaneksentrisiteit afgeneem het, moontlik wel met minstens een ander maan gebots en botsings tussen ander mane veroorsaak het.

Triton is die sewende grootste maan en 16de grootste voorwerp in die Sonnestelsel. Dit is groter as die dwergplanete Pluto en Eris. Dit bevat meer as 99,5% van die massa van al Neptunus se ringe en 13 ander bekende mane. Dit het ook ’n groter massa as die gesamentlike massa van al die bekende mane in die Sonnestelsel wat kleiner as hy is. Met ’n deursnee van 5,5% dié van Neptunus, is dit die grootste maan van ’n gasplaneet in vergelyking met sy planeet wat deursnee betref, hoewel Titaan groter is met betrekking tot Saturnus wat massa betref. Sy radius, digtheid (2,061 g/cm), temperatuur en chemiese samestelling is soortgelyk aan Pluto s'n.

Triton se oppervlak is oortrek met ’n deurskynende laag uitgegloeide bevrore stikstof. Net 40% van sy oppervlak is bestudeer, maar dit is moontlik dat hy geheel en al met so ’n dun laag stikstofys bedek is. Nes Pluto se kors, bestaan Triton s’n uit 55% stikstofys, gemeng met ander yse. Waterys maak 15-35% daarvan uit en bevrore koolstofdioksied (droë ys) die res. Spore van ander yse sluit in 0,1% metaan en 0,05% koolstofmonoksied. Daar kan ook ammoniakys op die oppervlak wees, want daar is tekens van ammoniakdihidraat in die litosfeer. 

Triton se gemiddelde digtheid dui daarop dat dit moontlik uit sowat 30-45% waterys bestaan (insluitende klein hoeveelhede vlugtige yse), met rotsmateriaal wat die res uitmaak. Triton se oppervlakte is 23 miljoen km, wat 4,5% van die Aarde s’n is, of 15,5% van die Aarde se landoppervlakte. Triton het ’n ongewoon hoë albedo; dit weerkaats 60-95% van die sonlig wat dit bereik. (Dit het effens verander sedert die eerste waarnemings.) In vergelyking hiermee weerkaats die Maan net 11%. Triton se rooierige kleur kom vermoedelik van metaanys, wat in toliene verander word as dit aan ultravioletstrale blootgestel word.

Omdat Triton se oppervlak tekens toon van ’n lang geskiedenis van smelting, voorspel modelle van sy binnekant dat Triton, nes die Aarde, bestaan uit ’n soliede kern, ’n mantel en ’n kors. Sy mantel bestaan uit water, die volopste vlugtige stof in die Sonnestelsel, en dit omring ’n kern van rots en metaal. Daar is genoeg rots in Triton se binnekant sodat radioaktiwiteit tot vandag konveksie in sy mantel kan aandryf. Die hitte kan selfs genoeg wees dat ’n oseaan onder die maan se oppervlak kan voorkom, soos vermoedelik onder Europa se oppervlak. Die swart materiaal wat uitgewerp word, bevat vermoedelik organiese verbindings en as vloeibare water in Triton aanwesig is, kan die maan bewoonbaar wees vir die een of ander lewensvorm.

Triton het ’n klein stikstofatmosfeer met spoorhoeveelhede koolstofmonoksied en klein hoeveeelhede metaan naby sy oppervlak. Nes Pluto se atmosfeer bestaan Triton s’n vermoedelik uit stikstof wat van sy oppervlak af verdamp. Sy oppervlaktemperatuur is minstens () want Triton se stikstofys is in die warmer, heksagonale kristaltoestand, en die oorgang van heksagonale na kubieke stikstofys kom by daardie temperatuur voor. ’n Boonste limiet in die lae 40's K kan voorspel word uit dampdrukewewig met stikstofgas in Triton se atmosfeer. Dit is kouer as Pluto se gemiddelde ewewigtemperatuur van (). Triton se oppervlakatmosfeerdruk is net sowat ().

Versteurings by Triton se oppervlak skep ’n troposfeer (’n "weerstreek") tot by ’n hoogte van 8 km. Strepe op Triton se oppervlak wat deur geiserpluime gelaat word, dui daarop dat die troposfeer aangedryf word deur seisoenwinde wat materiaal van meer as ’n mikrometer groot kan beweeg. Anders as ander atmosfere het Triton s’n nie ’n stratosfeer nie; dit het wel ’n termosfeer op ’n hoogte van tussen 8 en 950 km, en bo dit is ’n eksosfeer. Die temperatuur van die maan se boonste atmosfeer, , is hoër as op sy oppervlak vanweë hitte uit sonstrale en Neptunus se magnetosfeer. ’n Dynserigheid trek deur Triton se troposfeer; dit bestaan vermoedelik hoofsaaklik uit koolwaterstowwe en nitriele wat geskep word deur die uitwerking van sonlig op metaan. Triton se atmosfeer het ook wolke gekondenseerde stikstof tussen 1 en 3 km van sy oppervlak af.

In 1997 is Triton waargeneem toe dit voor sterre verbybeweeg het. Dit het gedui op die teenwoordigheid van ’n digter atmosfeer as wat uit Voyager 2-data afgelei is. Ander waarnemings het ’n toename van 5% getoon in die temperatuur tussen 1989 en 1998. Dit alles dui aan Triton nader ’n ongewoon warm somer, wat net elke paar honderd jaar voorkom. Teorieë hiervoor sluit in ’n verandering in ryppatrone op die maan se oppervlak, asook ’n verandering in ys-albedo, wat sal meebring dat meer hitte geabsorbeer word. Nog ’n teorie is dat die verandering in temperatuur veroorsaak word deur donker, rooi materiaal wat die resultaat is van geologiese prosesse. Omdat Triton se Bond-albedo van die hoogstes in die Sonnestelsel is, is dit sensitief vir klein wisselings in spektrale albedo.

Alle besonderhede wat van Triton se oppervlak bekend is, is op ’n afstand van 40 000 km deur Voyager 2 verkry tydens ’n enkele verbyvlug in 1989. Die 40% van die maan se oppervlak wat deur Voyager 2 afgeneem is, toon blokvormige rotsriwwe, slote, plato's, ysvlaktes en ’n paar kraters. Triton is relatief plat; sy waargenome topografie wissel nooit met meer as ’n kilometer nie. Daar is relatief min kraters. Onlangse studies oor die voorkoms van kraters wys Triton se oppervlak is in geologiese terme baie jonk, met streke wat wissel tuusen ’n geraamde 50 miljoen en 6 miljoen jaar. Sowat 55% van sy oppervlak is met bevrore stikstof bedek, met waterys wat 15-35% uitmaak en bevrore koolstofdioksied (droë ys) die res. Die oppervlak toon deposito's van toliene, organiese verbindings wat voorloperchemikalieë van lewe kan wees.

Triton is geologies aktief; sy oppervlak is jonk en het redelik min impakkraters. Hoewel sy kors uit verskeie yse bestaan, is sy suboppervlak se prosesse soortgelyk aan dié wat vulkane en rifvalleie op Aarde laat ontstaan – maar met water en ammoniak in plaas van vloeibare rots. Komplekse valleie en riwwe loop oor Triton se oppervlak. Dit is moontlik die gevolg van tektoniek en vulkanisme. Die meeste oppervlakeienskappe is endogemies – die gevolg van interne geologiese prosesse – eerder as eksterne prosesse soos botsings. Die meeste is vulkanies, eerder as tektonies.
Voyager 2 het in 1989 ’n paar geiser-agtige uitbarstings van stikstofgas en meegesleurde stof van onder Triton se oppervlak in pluime van tot 8 km hoog waargeneem. Triton is dus, nes die Aarde, Io en Enkelados, een van die min liggame in die Sonnestelsel waarop die een of ander vorm van aktiewe uitbarstings waargeneem is. Die bes bestudeerde voorbeelde word "Hili" en "Mahilani" genoem (onderskeidelik ’n tokkelos en ’n Tongaanse seegees).

Al die geisers is tussen 50° en 57°S waargemeen, die deel van Triton se oppervlak naby die punt waar die son direk op die maan skyn. Dit dui daarop dat sonverhitting ’n belangrike rol speel, al is dit relatief flou vanweë die maan se groot afstand van die Son af. Daar word vermoed sy oppervlak bestaan uit ’n deurskynende laag bevrore stikstof wat ’n donkerder onderlaag bedek, en dit skep ’n soort "soliede kweekhuiseffek". Sonstrale skyn deur die dun yslaag en verhit stikstof onder die oppervlak totdat genoeg druk opgebou het dat dit deur die kors kan bars. ’n Styging van net 4 K bo die omringende oppervlaktemperatuur van 37 K kan uitbarstings van dié omvang veroorsaak. Hoewel gewoonlik daarna verwys word as "kriovulkanisme", verskil hierdie stikstofaktiwiteit van Triton se kriovulkaniese aktiwiteit op groter skaal, sowel as van vulkaniese prosesse op ander liggaame, wat aangedryf word deur die interne hitte van die onderskeie liggame. 

Elke uitbarsting van ’n Triton-geiser kan tot ’n jaar duur; dit word aangedryf deur die sublimasie van sowat 100 miljoen kubieke meter stikstofys oor dié tydperk; meegesleurde stof kan tot 150 km of selfs verder windaf in sigbare stepe gedeponeer word. Voyager 2-foto's van die maan se suidelike halfrond toon baie sulke strepe donker materiaal. Tussen 1977 en die Voyager 2-verbyvlug van 1989 het Triton se kleur verander van rooierig, soos Pluto, tot ’n veel dowwer kleur – dit dui daarop dat ligter stikstofryp die ouer, rooier materiaal bedek het. Die uitbarsting van vlugtige stowwe van Triton se ewenaar af en die deponering daarvan by die pole kan oor 10 000 jaar genoeg massa herversprei dat die pole skuif.

Triton se suidpoolstreek word bedek met ’n hoogs reflektiewe kap van bevrore stikstof en metaan, bespikkel met inpakkraters en die openinge van geisers. Min is oor die noordpool bekend omdat dit aan die nagkant was tydens Voyager 2 se verbyvlug, maar daar word vermoed Triton het ook ’n noordpool-yskap.

Die hoë vlaktes in Triton se oostelike halfrond, soos Cipango Planum, bedek die ouer eienskappe en is dus feitlik vir seker die gevolg van ysige lawa wat oor die ouer terrein gespoel het. Die vlaktes is vol gate, soos Leviathan Patera, wat waarskynlik die openinge is waaruit die lawa gekom het. Die samestelling van die lawa is onbekend, hoewel dit vermoedelik ’n mengsel van ammoniak en water is.

Vier rofweg "ommuurde vlaktes" is op Triton waargeneem. Hulle is die platste streke wat tot dusver ontdek is en verskil nie meer as 200 m in hoogte nie. Hulle het vermoedelik gevorm uit uitbarstings van ysige lawa. Die vlaktes naby Triton se oostelike rand is bespikkel met swart vlekke, die "maculae". Sommige maculae is eenvoudige donker kolle met sagte rande, terwyl ander bestaan uit ’n donker middelste deel wat omring is deur ’n wit halo met skerp rande. Die maculae se deursnee is sowat 100 km en die breedte van die halo's tussen 20 en 30 km.

Daar is uitgebreide riwwe en valleie in ingewikkelde patrone dwarsoor Triton se oppervlak wat moontlik die gevolg is van vriesing-ontvriesing-siklusse. Baie lyk ook ook of hulle tektonies van aard is. Daar is lang, dubbele riwwe van ys met slote in die middel wat baie lyk soos lyne op Europa (hoewel hulle groter is), en hulle kan dieselfde oorsprong hê: moontlik skeurverhitting vanweë bewegings met die lang breuke langs. Hierdie breuke met parallelle riwwe het uitgestoot van die binnelandse terrein, met valleie in die ewenaarstreek. Die riwwe en slote het vermoedelik ’n gemiddelde ouderdom en het waarskynlik terselfdertyd gevorm. Hulle kom gewoonlik in groepe voor.

Triton se westelike halfrond bestaan uit ’n vreemde reeks skeure en duike wat ’n gekartelde terrein vorm bekend as "spanspekterrein" omdat dit soos die skil van ’n spanspek lyk. Hoewel dit min kraters bevat, is dit vermoedelik die oudste terrein op Triton. Dit bedek waarskynlik ’n groot deel van Triton se westelike helfte.

Spanspekterrein, wat hoofsaaklik vuil waterys is, bestaan sover bekend net op Triton. Die duike is in deursnee. Hulle is waarskynlik nie impakkraters nie, want hulle is omtrent ewe groot en het gladde rande. Die algemeenste hipotese is dat hulle vanweë diapirisme ontstaan het; dit is wanneer "klonte" minder digte materiaal deur ’n laag digter materiaal opstoot. Alternatiewe hipoteses is dat hulle gevorm is deur insakkings of deur vloede wat deur kriovulkanisme veroorsaak word.

Vanweë voortdurende veranderings wat deur geologiese aktiwiteit veroorsaak word, is impakkraters op Triton relatief skaars. ’n Opname van Triton se kraters deur Voyager 2 toon net 179 wat beslis deur ’n impak veroorsaak is, in vergelyking met 835 op Uranus se maan Miranda, wat net 3% van Triton se oppervlakte het. Die grootste bekende krater op Triton wat vermoedelik deur ’n inpak veroorsaak is, het ’n deursnee van 27 km en word Mazomba genoem. Hoewel groter kraters gesien is, is hulle vermoedelik van vulkaniese oorsprong.

Die paar impakkraters op Triton is feitlik almal in die halfrond wat wys in die rigting waarin die maan beweeg, en die meeste is gekonsentreer om die ewenaar tussen die lengtegrade 30° en 70°. Dit is die gevolg van materiaal wat uit sy wentelbaan om Neptunus aangetrek word. Wetenskaplikes vermoed minder kraters kom in die ander halfrond voor, maar omdat Voyager 2 net 40% van die oppervlak afgeneem het, is dit onseker.

Triton se wenteleienskappe is al in die 19de eeu met hoë akkuraatheid vasgestel. Daar is bepaal dit het ’n retrograde wentelbaan, met ’n groot hellingshoek tot die vlak van Neptunus se wentelbaan. Die eerste gedetailleerde waarnemings is eers in 1930 gemaak. Min was oor die maan bekend voor Voyager 2 se verbyvlug in 1989.
Daar is voor 1989 geglo die maan het oseane van vloeibare stikstof en ’n atmosfeer van stikstof en metaan met ’n digtheid van tot 30% die Aarde s'n. Dit is deur Voyager 2 verkeerd bewys.

Die eerste poging om Triton se deursnee te meet was in 1954 deur Gerard Kuiper. Hy het ’n waarde van 3 800 km gekry. Daaropvolgende metings het gedui op tussen 2 500 en 6 000 km, of van effens kleiner as die Maan s'n (3 474,2 km) tot byna die helfte van die Aarde s'n. Uit data van Voyager 2 toe dit op 25 Augustus 1989 nader aan Neptunus gekom het, het gelei tot ’n akkurater raming van 2 706 km.

In die 1990's is verskeie waarnemings van Triton se rand van die Aarde af gemaak deur middel van die oorgang van nabygeleë sterre, en dit het gedui op die teenwoordigheid van ’n atmosfeer en die eksotiese terrein. Waarnemings laat in 1997 het daarop gedui dat Triton sedert Voyager 2 se verbyvlug warmer en die atmosfeer aansienlik digter geword het.

Nuwe voorstelle vir sendings na Neptunus in die 2010's is die afgelope paar dekades verskeie kere deur Nasa-wetenskaplikes gemaak. Almal het Triton as ’n belangrike teiken geïdentifiseer en ’n voorstel vir ’n aparte landingstuig soos Huygens op Triton was dikwels deel van die voorstelle. Geen planne het egter verby die voorstellingsfase gevorder nie en Nasa se sendings na die buitenste deel van die Sonnestelsel is nou op die Jupiter- en die Saturnus-stelsel gefokus.

’n Voorgestelde landingstuig op Triton genaamd die "Triton-hopper" sou stikstofys van die oppervlak gebruik as brandstof om oor die oppervlak te vlieg of "hop".




</doc>
<doc id="63468" url="https://af.wikipedia.org/wiki?curid=63468" title="Titania (maan)">
Titania (maan)

Titania (ook Uranus III) is die grootste maan van die planeet Uranus, en ook die agste grootste maan in die sonnestelsel ná Triton.

William Herschel het die maan op 11 Januarie 1787 ontdek, saam met Oberon. Die maan is vernoem na die elwekoningin Titania en vrou van Oberon uit William Shakespeare se "Midsomernagdroom".


</doc>
<doc id="63471" url="https://af.wikipedia.org/wiki?curid=63471" title="Anna van Kleef">
Anna van Kleef

Anna van Kleef (Duits: Anna von Jülich-Kleve-Berg, Engels: Anne of Cleves; 22 September 1515 – 16 Julie 1557) was ’n Duitse adellike en van 6 Januarie 1540 tot 9 Julie 1540 die vierde vrou van Hendrik VIII van Engeland. Die huwelik is nooit seksueel voltrek nie en sy is nie gekroon as koningin-gemalin nie. Sy was die laaste oorlewende vrou van Hendrik VIII.

Anna is in 1515 in Düsseldorf gebore as die tweede oudste dogter van Johann III, Hertog van Kleef, en sy vrou, Maria, Hertogin van Jülich. Op 12-jarige leeftyd het Anna verloof geraak aan die latere Franz I, Hertog van Lotharinge, toe hy tien jaar oud was. Die verlowing was dus nie-amptelik en is in 1535 gekanselleer.

Die moontlikheid van ’n verbintenis tussen koning Hendrik en Anna is aangevoor deur sy kanselier, Thomas Cromwell. Die skilder Hans Holbein die Jongere is gestuur om skilderye te maak van Anna en haar jonger suster, Amalia, wat albei oorweeg is as Hendrik se vierde vrou. Die twee weergawes van Holbein se portrette hang tans in die Louvre in Parys en die Victoria en Albert-museum in Londen. Onderhandelings met Kleef was in volle gang teen Maart 1539. Cromwell het toesig oor die onderhandelings gehou en ’n huweliksverdrag is op 4 Oktober gesluit.

Hendrik het opvoeding en kulturele sofistikasie in vroue gewaardeer, maar Anna het nie een van die twee gehad nie: Sy het geen formele opvoeding gekry nie en het gehou van naaldwerk en kaart speel. Sy kon net Duits lees en skryf. Sy is egter as sagmoedig, deugsaam en inskiklik beskou – karaktertrekke wat haar ’n geskikte kandidaat gemaak het.

Hendrik het Anna in Kent ontmoet en volgens beëdigde getuienis van sy geselskap was die koning dadelik teleurgesteld in haar voorkoms. Hy het later gesê hy is mislei, want sy is nie so mooi as wat sy aan hom beskryf is nie. Hendrik het Cromwell gevra om ’n wettige rede te kry om te keer dat die troue plaasvind, maar dit kon nie in dié stadium gedoen word sonder om betrekkinge met Duitsland te skaad nie.

Ondanks Hendrik se gevoel is die twee op 6 Januarie 1540 in die Paleis van Placentia in Greenwich, Londen, getroud deur die aartsbiskop van Kantelberg, Thomas Cranmer. Anna het haar dadelik tot die Anglikaanse geloof bekeer. Ná hul eerste nag saam het Hendrik teenoor Cromwell erken dat die huwelik nie voltrek is nie. Hy het bygevoeg: "Ek het voorheen nie baie van haar gehou nie, maar nou hou ek nog minder van haar."
Anna is op 24 Junie gevra om die hof te verlaat en op 6 Julie is sy ingelig dat haar man hul huwelik heroorweeg. Sy is kort daarna gevra om in te stem tot ’n nietigverklaring en sy het dit gedoen. Die huwelik is op 9 Julie 1540 nietig verklaar op grond van die feit dat dit nie voltrek is nie en van haar vorige verlowing aan Franz van Lotharinge.

Die voormalige koningin het ’n groot bedrag as skikking gekry, onder meer Hever-kasteel, die voormalige tuiste van Anna Boleyn se familie. Sy en Hendrik het groot vriende geword en sy was ’n geëerde lid van die koning se familie. Daar is na haar verwys as "die koning se geliefde suster".

In 1553, toe Hendrik se dogters, Maria en Elizabeth, Londen binnery om lady Jane Grey se bewind oor te neem, was sy daar om hulle te groet. Sy was ook teenwoordig met Maria se kroning as die nuwe koningin. Dit was die laaste keer dat sy in die openbaar verskyn het.

Op 16 Julie 1557, agt weke voor haar 42ste verjaarsdag, is Anna oorlede, waarskynlik aan kanker. Sy is in Westminster-abdy begrawe.



</doc>
<doc id="63472" url="https://af.wikipedia.org/wiki?curid=63472" title="Oberon (maan)">
Oberon (maan)

Oberon (ook Uranus IV) is die tweede grootste maan van die planeet Uranus ná Titania, en ook die tiende grootste maan in die sonnestelsel ná Saturnus se tweede grootste maan Rhea.

William Herschel het die maan op 11 Januarie 1787 ontdek, saam met Titania. Die maan is vernoem na die elwekoning Oberon en man van Titania uit William Shakespeare se "Midsomernagdroom".


</doc>
<doc id="63473" url="https://af.wikipedia.org/wiki?curid=63473" title="Catharina Howard">
Catharina Howard

Catherina Howard (c. 1518–1524 – 13 Februarie 1542) was die vyfde vrou van Hendrik VIII van Engeland. Daar is verskeie spellings van haar naam in Engels, soos Katherine en Katheryn. Haar enigste handtekening wat behoue gebly het, spel haar naam "Kathryn", maar dié archaïese spelling word nou selde gebruik.

Die datum van Catherina se geboorte is nie bekend nie, maar word geskat op tussen 1518 en 1525. Sy is op 28 Julie 1540 met Hendrik VIII getroud, feitlik onmiddellik ná die nietigverklaring van sy huwelik met Anna van Kleef. Sy is egter ná ’n huwelik van korter as twee jaar onthoof op aanklagte van verraad omdat sy owerspel gepleeg het terwyl sy met die koning getroud was.

Catherina Howard was die dogter van lord Edmund Howard en sy vrou, Joyce, en die niggie van Anna Boleyn, Hendrik se tweede vrou. Sy was die kleindogter van Thomas Howard, 2de Hertog van Norfolk en dus van aristokratiese afkoms, maar haar pa was nie welaf nie.

Catherina het by haar stiefouma grootgeword en het nie ’n goeie opvoeding gehad nie. Sy kon wel goed genoeg lees en skryf vir dié tyd. Sy was lewendig en vrolik. Sy het op ’n jong ouderdom ’n seksuele verhouding met haar musiekonderwyser, Henry Mannox, gehad. Dit is in 1538 beëindig toe sy en Francis Dereham, ’n sekretaris in die huishouding, minnaars geword het. Die verhouding het blykbaar in 1539 geëindig toe haar stiefouma daarvan uitvind.

Catherina se oom, Thomas Howard, 3de Hertog van Norfolk, het vir haar werk in die huishouding van die koning se vierde vrou, Anna van Kleef, gekry. As ’n jong, aantreklike diensmeisie is sy vinnig opgemerk deur Hendrik, wat van die begin af nie in Anna belanggestel het nie.

Toe Hendrik sy huwelik met Anna op 9 Julie 1540 nietig laat verklaar, was daar gerugte dat Catherina swanger was met sy kind. Hul vinnige troue net drie weke ná die beëindiging van sy vorige huwelik, wys hoe gretig Hendrik was om wetlike seuns te hê. Hy het net een, Edward, gehad. Hendrik was teen dié tyd amper vyftig jaar oud en taamlik vet en hy het sy nuwe bruid met juwele en rykdom oorlaai.

Vroeg in 1541 het Catherina ’n verhouding aangeknoop met ’n howeling, Thomas Culpeper.
In die somer van 1541 het Hendrik en Catharina saam deur Engeland getoer. In dié tyd het ’n storm egter oor Catharina se kop gedreig. Mense wat van haar ontrou geweet het, het haar begin kontak vir gunste in ruil vir hul stilswye. Baie van hulle is in haar huishouding aangestel. Catharina het ook haar voormalige minnaar, Francis Dereham, as haar persoonlike sekretaris aangestel op aandrang van haar stiefouma.

Teen laat 1541 het John Lascelles, ’n Protestantse hervormer, van Catharina se seksuele eskapades gehoor en inligting daaroor aan Thomas Cranmer, die aartsbiskop van Kantelberg (Canterbury) en een van Hendrik se getrouste raadgewers, oorhandig. Cranmer het ’n brief met aantygings teen Catharina op 1 November 1541 aan die koning oorhandig. Hy wou dit eers nie glo nie, maar het Cranmer nogtans opdrag gegee om dit te ondersoek. Binne dae is bewyse gevind, onder meer getuienis van Dereham en Culpeper nadat hulle waarskynlik in die Londense Tower gemartel is.

Catherina is van verraad aangekla, maar het nooit haar ontrou beken nie. Sy is op 23 November van haar koninklike titel gestroop en is deur die winter van 1541 gevange gehou. Culpeper en Dereham is op 10 Desember 1541 tereggestel.

Catherina self is aangehou tot die parlement op 7 Februarie 1542 ’n nuwe wet deurgevoer het. Kragtens dié wet was dit verraad, strafbaar met die dood, as ’n koningin-gemaal nie binne 20 dae van haar huwelik haar seksuele geskiedenis aan die koning openbaar nie, of as sy iemand uitlok om owerspel met haar te pleeg. Catharina is verhoor en op 13 Februarie onthoof. Sy is in ’n ongemerkte graf begrawe in die Kapel van Sint Peter ad Vincula, waar haar neef en niggie, Anna en George Boleyn, ook begrawe is.



</doc>
<doc id="63481" url="https://af.wikipedia.org/wiki?curid=63481" title="Catharina Parr">
Catharina Parr

Catharina Parr (1512 – 5 September 1548) was die sesde en laaste vrou van Hendrik VIII van Engeland. Sy is op 12 Julie 1543 met hom getroud. Sy was die vierde burgerlike met wie Hendrik getrou het en het hom oorleef. Sy was ook die Engelse koningin wat die meeste kere getroud was: altesaam vier keer. Haar naam word soms Katherine, Kateryn, Katheryne of Kathrine gespel.

Catharina het goed oor die weg gekom met Hendrik se drie kinders en was persoonlik betrokke by die opvoeding van Elizabeth en Edward, wat albei Engelse monarge geword het. Sy het ook ’n groot aandeel daarin gehad dat Elizabeth en haar ouer suster, Maria, hul aanspraak op die Engelse kroon teruggekry het.

Catharina was van Julie tot September 1544 die regent terwyl Hendrik op ’n militêre veldtog in Frankryk was en as hy sou sterf, sou sy die regent bly totdat Edward mondig geword het. Hy het egter nie in sy testament vir haar ’n amp in die regering gelaat nie. Haar boek "Gebede of Meditasies" was die eerste boek wat deur ’n Engelse koningin onder haar eie naam gepubliseer is. Nog ’n boek, "Die Klaagliedere van ’n Sondaar", het later verskyn.

Ses maande ná Hendrik se dood is sy met haar vierde en laaste man, sir Thomas Seymour, getroud. Sy is egter kort daarna, in September 1548, oorlede, waarskynlik weens komplikasies ná haar kind se geboorte.

Catharina was die oudste oorlewende kind van sir Thomas Parr en sy vrou, Maud Green. Die Parrs was ’n gesiene familie. Haar pa was na aan koning Hendrik en haar ma was ’n goeie vriendin van Hendrik se eerste vrou, Catharina van Aragon. Catharina is waarskynlik genoem na die koningin, wat haar peetma was.

Catharina se aanvanklike opvoeding was baie soos dié van ander aanstaande vroue, maar sy het ’n passie vir studeer ontwikkel wat deur haar lewe sou voortduur. Sy kon Frans, Latyn en Italiaans vlot praat en het Spaans geleer terwyl sy koningin was. Sy het niks van handwerk gehou nie.

In 1529 is Catharina getroud met Edward Borough, die kleinseun van die 2de baron Borough. Edward was in sy twintigs en moontlik nie gesond nie. Hy is in die lente van 1533 oorlede. In die somer van 1534 is sy getroud met John Neville, 3de baron Latymer. Op 40 was hy twee keer sou oud soos sy. Sy het egter nou ’n huis van haar eie gehad, asook ’n man met invloed en ’n titel. Sy het probeer om ’n goeie vrou vir hom te wees en het ’n deernis vir hom gehad wat tot met haar dood voortgeduur het.

Latimer het die Katolieke Kerk ondersteun en was teen die koning se egskeiding van Catharina van Aragon en sy huwelik met Anna Boleyn. In 1536 tydens ’n opstand het ’n skare by sy huis opgedaag en geëis dat hy van kant verander. Catharina het toegekyk hoe hulle haar man wegsleep. In Januarie 1537 is Catharina en haar stiefkinders self aangehou.

Teen die winter van 1542 het lord Latimer se gesondheid agteruitgegaan en op 2 Maart 1543 is hy oorlede. Catharina het haar ma se vriendskap met Catharina van Aragon gebruik om haar vriendskap met koning Hendrik se dogter Maria te hernu. Teen 16 Februarie 1543 was Catharina deel van Maria se huishouding. Dit is hier waar die koning haar gesien en gevra het om met hom te trou. Sy het sy huweliksaanbod aanvaar.

Catharina is op 12 Julie 1543 met koning Hendrik getroud. Sy was die eerste Engelse koningin wat ook koningin van Ierland was nadat Hendrik die titel koning van Ierland aangeneem het. As koningin was Catharina deels verantwoordelik daarvoor dat Hendrik versoen geraak het met die dogters uit sy eerste twee huwelike, Maria en Elizabeth. Sy het ook ’n goeie verhouding met sy seun, Edward, gehad.

Hendrik is op 28 Januarie 1547 oorlede te midde van ’n godsdienstige storm om Catharina se kop. Nadat Hendrik se seun op 31 Januarie 1547 as Edward VI gekroon is, het Catharina haar uit die openbare lewe onttrek.

’n Ou liefde van haar, Thomas Seymour, 1ste baron Seymour van Sudeley, het in dié tyd weer sy verskyning in haar lewe gemaak. Hy het haar gevra om te trou en einde Mei 1547 is hulle in die geheim getroud. Koning Edward is nie van die huwelik in kennis gestel voor die somer van 1547 nie, en toe het dit ’n klein skandaal veroorsaak. Die koning en Maria was albei bitter ongelukkig oor die nuus.

In Maart 1548 het Catharina op 35-jarige ouderdom vir die eerste keer verwag. Sy het op 30 Augustus 1548 die lewe geskenk aan haar enigste kind, Maria, en is ses dae later oorlede weens komplikasies.


</doc>
<doc id="63486" url="https://af.wikipedia.org/wiki?curid=63486" title="Protem">
Protem

Protem lê in die hart van die Rûens, die koringproduserende streek in die Overberg, net oos van die R317 tussen Stormsvlei en Bredasdorp en op 263m bo seevlak. Die nedersetting bestaan uit ‘n tiental huise, ‘n skool, ‘n winkel, ‘n koöperasiewinkel en ‘n aantal graansilo’s.

In 1915 is die spoorlyn vanaf Kaapstad na Caledon tot hier verleng. Per spoor is Protem 225 km vanaf Kaapstad. Mettertyd sou die spoor na Swellendam verder gebou word, maar tydelik (in Latyn, "pro tempore") sou Protem die terminus wees. In die middel van die 20ste eeu is selfs die verdere roete uitgemerk. Die tydelik het permanent geword en vandag is die stasie verlate. Graan word teenswoordig per vragmotor vervoer.



</doc>
<doc id="63487" url="https://af.wikipedia.org/wiki?curid=63487" title="Andrei Tsjikatilo">
Andrei Tsjikatilo

Andrei Romanowitsj Tsjikatilo (Oekraïens: Андрі́й Рома́нович Чикати́ло; Russies: Андре́й Рома́нович Чикати́ло; 16 Oktober 1936, Jablotsjnoje, Oekraïense SSR – 14 Februarie 1994, Nowotsjerkassk, Rusland) was ’n Oekraïens gebore Sowjet-reeksmoordenaar met die byname Slagter van Rostof en Rooi Slagter. Hy het tussen 1978 en 1990 minstens 52 vroue en kinders vermoor. Hy is in Oktober 1992 aan die 52 moorde skuldig bevind (hoewel hyself erken het dat hy 56 moorde gepleeg het en hy op aanklag van 53 moorde tereggestaan het). Hy is in Februarie 1994 tereggestel.

Hy was veral bekend as die Slagter van Rostof omdat hy die meeste moorde in die Rostof-oblast in die RSFSR gepleeg het.

Andrei Tsjikatilo is tydens ’n ernstige hongersnood in die Oekraïense SSR gebore as die seun van plaasarbeiders wat in ’n hut met een kamer gewoon het. Hulle het nie geld gekry vir hul werk nie, maar die reg om ’n stuk grond agter hul hut te bewerk. Hulle het selde genoeg kos gehad en Tsjikatilo het later beweer hy was 12 jaar oud toe hy die eerste keer brood eet. Die gesin het dikwels van gras en blare geleef. Sy ma was streng en onvergeeflik, volgens sy suster.

Tsjikatilo se pa is in die Tweede Wêreldoorlog gevange geneem. Tydens die Nazi-besetting moes Tsjikatilo bomaanvalle, brande en skietgevegte aanskou en hul hut is eenkeer afgebrand. In 1943 het Tsjikatilo se ma die lewe geskenk aan ’n dogter, Tatjana. Haar man was steeds in die oorlog en was dus nie die kind se pa nie. Daar is gegis die swangerskap was die gevolg van verkragting deur ’n Duitse soldaat.

Tsjikatilo was ’n skaam en stil kind en het ’n passie vir lees ontwikkel. Hy was ’n ywerige student, maar is deur boelies geteiken. Op 14 was hy redakteur van die skoolkoerant en ’n ywerige Kommunis. Aan die begin van sy tienerjare het Tsjikatilo ontdek hy ly aan chroniese impotensie. Hy was skaam voor meisies. Op 17 het hy op ’n 11-jarige vriendin van sy suster gespring en haar grond toe gestoei. Hy het geëjakuleer terwyl die meisie in sy greep worstel.

Ná skool is Tsjikatilo afgekeur vir ’n beurs aan die Moskouse Staatsuniversiteit en hy het na Koersk gereis. Hy het drie maande lank as arbeider gewerk voordat hy ’n kommunikasie-tegnikus geword het. In dié jaar (1955) het hy met ’n meisie begin uitgaan. Hulle het drie keer probeer seks hê, maar Tsjikatilo kon nie een keer ’n ereksie kry nie en sy het ná 18 maande die verhouding verbreek.

In 1957 is Tsjikatilo opgeroep vir diensplig en hy was in die weermag tot in 1960. Daarna het hy weer by sy ouers gaan woon. Hy het weer ’n verhouding gehad, wat ná drie maande verbreek is weens sy impotensie. Die mense om hom het teen dié tyd almal van sy probleem geweet en volgens hom het hy uit skaamte sy geboortedorp verlaat.

In 1961 het Tsjikatilo werk gekry as kommunikasie-ingenieur op ’n dorp noord van Rostof aan die Don. In dié tyd het sy suster by hom kom bly totdat sy met ’n plaaslike inwoner getroud is. Omdat hy skaam was voor vroue, het sy besluit om vir hom ’n vrou te kry.

Sy het hom aan Feodosia Odnatsjewa voorgestel en hulle is in 1963 getroud. Volgens Tsjikatilo was hy aangetrokke tot Feodosia, maar hul huwelik was basies ’n gereëlde een wat plaasgevind het skaars twee weke nadat hulle mekaar ontmoet het. Die besluite is deur sy suster en haar man geneem. Tsjikatilo het later beweer hul sekslewe was minimaal. Toe sy vrou besef hy kon nie ’n ereksie behou nie, het sy ingestem dat hy ejakuleer en dan die semen met sy vingers in haar vagina druk sodat sy swanger kan raak. In 1965 het Feodosia die lewe geskenk aan ’n dogter, Ljoedmila. Vier jaar later is ’n seun, Joeri, gebore.

In 1970 het Tsjikatilo ’n kurus in Russiese letterkunde voltooi en later ’n graad daarin behaal aan die Rostof-universiteit. ’n Jaar later het hy sy loopbaan as Russies-onderwyser begin in Nowosjachtinsk. Hy was nie ’n goeie onderwyser nie. Hy kon nie dissipline handhaaf nie omdat hy so skaam was en sy studente het hom gespot.

In Mei 1973 het Tsjikatilo vir die eerste keer bekend een van sy studente seksueel aangerand. Hy het na ’n 15-jarige meisie geswem en haar aan haar borste en geslagsdele gegryp. Hy is nie vir die voorval gestraf nie. Maande later het hy nog ’n student in sy klaskamer aangerand. Die skoolhoof het hom gevra om te bedank. Daarna het hy ’n onderwyspos by ’n ander skool in Nowosjachtinsk gekry. Hy het dié pos in 1978 verloor as gevolg van ’n vermindering van personeel en toe ’n ander pos in Sjachti gekry.

Tsjikatilo se loopbaan as onderwyser het in Maart 1981 geëindig ná verskeie klagtes van kindermolestering deur studente van albei geslagte. Hy het daarna werk as ’n verskaffer by ’n fabriek gekry wat konstruksiemateriaal vervaardig. Dit het beteken hy moes baie reis oor ’n groot deel van die Sowjetunie om rou materiaal te koop of verskaffingskontrakte te teken.

In September 1978 het Tsjikatilo na Sjachti naby Rostof aan die Don getrek waar hy sover bekend sy eerste moord gepleeg het. Op 22 Desember het hy ’n negejarige meisie, Jelena Zakotnowa, na ’n ou huis gelok wat hy in die geheim gekoop het; hy het probeer om haar te verkrag, maar kon nie ’n ereksie kry nie. Toe die meisie begin worstel, het hy haar gewurg en drie keer met ’n mes in die onderlyf gesteek; in die proses het hy geëjakuleer. Hy het haar daarna verwurg en haar lyk in die Groesjefka-rivier gegooi. Dit is twee dae later ontdek.

Verskeie getuienis het na Tsjikatilo gewys. Bure het hom gesien by die huis wat hy gekoop het en bloedspatsels is in die sneeu gevind. Mense het ook ’n man met haar sien praat wat aan Tsjikatilo se beskrywing voldoen het. Desondanks is ’n ander man, Aleksandr Krawtsjenko, vir die moord aangekeer. Hoewel hy ’n alibi gehad het, het die polisie getuienis so geknoei dat sy vrou teen hom getuig en hy skuld beken het. Hy is in 1979 van die moord aangekla, skuldig bevind en tot 15 jaar tronkstraf gevonnis. Weens druk van die slagoffer se familie is hy herverhoor en in Julie 1983 die doodstraf opgelê.

Ná die moord op Zakotnowa kon Tsjikatilo net ’n ereksie kry en orgasme bereik deur vroue en kinders dood te maak. Op 3 September 1981 het hy ’n 17-jarige student, Larisa Tkatsjenko, by ’n bushalte gesien en haar na ’n woud aan die Don-rivier gelok. Hy het haar aangeval, maar toe hy nie ’n ereksie kon kry nie het hy modder in haar mond gedruk om haar gille te demp en haar toe geslaan en verwurg. Hy het nie ’n mes by hom gehad nie en het die lyk met sy tande en ’n stok vermink. Hy het ook een van haar tepels met sy tande afgeruk.

Nege maande later, op 12 Junie 1982, is Tsjikatilo per bus na die Bagajefski-distrik van Rostof om groente te koop. Op die dorp Donskoi moes hy ’n ander bus haal en hy het besluit om eerder verder te loop. ’n Ent van daar het hy die 13-jarige Ljoebof Birjoek raakgeloop wat op pad huis toe was. Op ’n beskutte plek het Tsjikatilo haar gegryp en na ’n beboste gebied gesleep. Hy het haar rok afgeruk en haar met ’n mes doodgesteek en -gesny. Sy het 22 meswonde aan haar kop, nek, bors en pelvis gehad.

Tussen Julie en September 1982 het Tsjikatilo nog vyf slagoffers tussen nege en negentien jaar oud vermoor. Hy het ’n patroon ontwikkel: hy het sy slagoffers van ’n bushalte of treinstasie weggelok, en hulle dan op ’n afgeleë plek vermoor. Hulle is gewoonlik met ’n mes gesteek en gesny, en daarna is hul ingewande verwyder. Sommige is ook verwurg of doodgeslaan benewens die talle snywonde aan hul liggaam. Baie van die slagoffers se oogkaste was vermink en dit het gelyk of hy hul oë wou uitsteek.

Tsjikatilo se vroulike slagoffers was dikwels prostitute of hawelose vroue. Hy sou met hulle seks probeer hê en as hy nie ’n ereksie kon kry nie, het hy hulle uit woede vermoor. Sy kinderslagoffers was van albei geslagte.

Teen Januarie 1983 is altesaam vier slagoffers aan dieselfde moordenaar verbind. ’n Polisiespan onder majoor Michail Fetisof is van Moskou na Rostof aan die Don gestuur om die ondersoek te lei. Fetisof het die ondersoek op Sjachti toegespits en ’n nuwe forensiese kenner, Wiktor Boerakof, aangestel. In April is Olga Stalmatsjenok se lyk gevind. Toe Boerakof die verminking aan die oogkaste sien, het hy dadelik geweet hulle het beslis te doen met ’n reeksmoordenaar.

Tsjikatilo het eers weer in Junie 1983 gemoor: die 15-jarige Armeense meisie Laura Sarkisian; haar lyk is langs ’n spoorwegplatform naby Sjachti gevind. Teen September het hy nog vyf mense vermoor. Weens die wreedheid en presisie van die wonde het die polisie begin dink hulle het te doen met ’n groep wat organe verkoop, ’n sataniese kultus of ’n geestelik versteurde. Hulle het gekonsentreer op die feit dat die skuldige óf ’n versteurde óf ’n homoseksueel óf ’n pedofiel was. Hulle het die alibi's begin nagaan van mense wat in psigiatriese inrigtings was of wat weens homoseksuele misdade of pedofilie veroordeel is. Ander seksoortreders is ook ondersoek.

Aan die begin van September 1983 het verskeie geestelik gestremde jong mans onder die onmenslike ondervragings skuld beken. Drie bekende homoseksuele en ’n seksoortreder het selfmoord gepleeg weens die ondersoekers se wrede tegnieke. As gevolg van die ondersoek is meer as 1 000 onverwante misdade, onder meer 95 moorde en 245 verkragtings, opgelos.

Intussen is al hoe meer lyke ontdek. Op 30 Oktober 1983 is die verminkte lyk van ’n 19-jarige prostituut wie se ingewande verwyder is, Wera Sjefkoen, in Sjachti ontdek. In dié geval was daar nie skade aan die oogkaste nie, hoewel baie ander eienskappe van vorige moorde teenwoordig was. Twee maande later is ’n 14-jarige skoolseun, Sergei Markof, van ’n trein af weggelok en in Kazatsji Lagerja vermoor. Sy ingewande is verwyder en hy het meer as 70 meswonde aan sy nek en bolyf gehad.

In Januarie en Februarie 1984 het Tsjikatilo nog twee vroue vermoor. Op 24 Maart het hy die 10-jarige Dmitri Ptasjnikof van ’n kiosk in Nowosjachtinsk weggelok. Verskeie getuies wat hulle saam gesien het, kon ’n beskrywing van die moordenaar gee. Die polisie het ook ’n voetspoor gekry, asook semen en spoeg op die slagoffer se klere. Die semenmonsters is vir ontleding gestuur en het getoon die moordenaar se bloedgroep is tipe AB.

Op 25 Mei het Tsjikatilo ’n vrou wat hy jare lank geken het en haar dogter in ’n beboste gebied buite Sjachti vermoor, en teen 19 Julie het hy nog drie jong vroue tussen 19 en 21 en ’n jong seun van 13 vermoor. In die somer van 1984 is Tsjikatilo afgedank weens diefstal by die werk. en op 1 Augustus het hy ’n ander werk in Rostof gekry.
Op 2 Augustus het hy die 16-jarige Natalja Golosofskaja vermoor en op 7 Augustus die 17-jarige Ljoedmila Aleksejewa op die oewer van die Don-rivier. Aleksejewa het 39 snywonde gekry voordat sy vermink en haar ingewande verwyder is. Haar lyk is die volgende dag gevind met haar afgesnyde bolip in haar mond. Ure ná haar moord het Tsjikatilo na Tasjkent, die hoofstad van Oesbekistan, gevlieg vir besigheid. Teen die tyd dat hy op 15 Augustus na Rostof teruggekeer het, het hy ’n ongeïdentifiseerde jong vrou en ’n 10-jarige meisie vermoor. Binne twee weke daarna is die lyk van ’n 11-jarige seun in Rostof ontdek wat verwurg en gekastreer en wie se oë uitgesteek is. Op 6 September is ’n jong bibliotekaresse, Irina Loetsjinskaja, ook in Rostof vermoor.

Op 13 September 1984, presies ’n week ná sy 15de moord van die jaar, het ’n speurder Tsjikatilo gesien waar hy probeer om ’n jong meisie van ’n bushalte in Rostof weg te lok. Hy is in hegtenis geneem en aangehou. ’n Mes en stuk tou is by hom gevind. Hy was ook ’n diefstalverdagte by ’n vorige werk. Tsjikatilo se twyfelagtige agtergrond is ontdek en hy het voldoen aan die beskrywing wat gegee is van die man wat in Maart saam met Dmitri Ptasjnikof gesien is voor sy moord. ’n Monster van Tsjikatilo se bloed is geneem en dit het gewys sy bloedgroep is tipe A, terwyl semenmonsters wat in 1984 by ses slagoffers geneem het, aangedui het die moordenaar se bloedgroep is tipe AB. Tsjikatilo se naam is gevoeg by dié van die ander 25 000 mense wat ondersoek is en hy is vrygelaat.

Tsjikatilo is skuldig bevind aan die diefstal by sy vorige werk en tot ’n jaar tronkstraf gevonnis. Hy is ná drie maande, op 12 Desember, vrygelaat.

Ná die moord op 6 September van Loetsjinskaja is geen verdere lyke gevind wat aan die saak verbind is nie en die polisie het gemeen die moordenaar het na na ’n ander deel van die Sowjetunie getrek. Hulle het waarskuwings en ’n lys verdagtes oor die hele land versprei.

Ná sy vrylating het Tsjikatilo nuwe werk gekry by ’n lokomotieffabriek in Nowotsjerkassk en ’n lae profiel gehandhaaf. Hy het eers weer op 31 Julie 1985 gemoor, op ’n sakereis na Moskou. Hy het die 18-jarige Natalia Pochlistowa op ’n stasie naby die Domodedowo-lughawe ontmoet. Sy is weggelok na ’n beboste gebied waar sy 38 keer gesteek en toe verwurg is. Die polisie het gemeen die moordenaar het na Moskou gevlieg en alle rekords van passasiers nagegaan. Tsjikatilo het egter per trein gereis. ’n Maand later, op 27 Augustus, het hy nog ’n vrou, Irina Goeljaewa, in Sjachti vermoor.

In November 1985 is die spesiale agent Issa Kostojef aangestel om die ondersoek te lei. Die moorde in Rostov is weer versigtig ondersoek en bekende seksoortreders is weer ondervra. Die polisie het ook weer begin om treinstasies te patrolleer, en ’n psigiater, dr. Alexandr Boechanofski, is aangestel om ’n profiel op te stel. Sy profiel van 65 bladsye het die moordenaar beskryf as ’n man tussen 45 en 50 jaar oud van gemiddelde intelligensie wat waarskynlik getroud is of voorheen getroud was. Hy was ook ’n sadis wat net seksueel geprikkel kan word as hy sy slagoffers sien ly. Hy het gemeen die moordenaar se werk vereis dat hy baie reis en dat hy waarskynlik by ’n produksieskedule hou.

Tsjikatilo, wat die koerante deeglik gelees het, het weer ’n lae profiel gehandhaaf.

Op 18 Augustus 1986 is die lyk van die 18-jarige Irina Pogorjelowa gevind met dieselfde wonde as die vorige slagoffers. Omdat die moordenaar ’n poging aangewend het om die lyk te begrawe, het sommige ondersoekers dit as die rede beskou hoekom daar ’n afname in lyke was.

In 1987 het Tsjikatilo drie keer gemoor. Dit het gebeur op sakereise ver van die Rostof-oblast, en nie een van hulle is aan die Rostof-saak verbind nie. Tsjikatilo se eerste moord in 1987 is in Mei gepleeg: die 13-jarige Oleg Makarenkof op die dorp Rewda in die Oeralgebergte. In Julie het hy die 12-jarige Iwan Bilowetski in die stad Zaporizjia vermoor en op 15 September die 16-jarige student Joeri Teresjonok buite Leningrad (nou Sint Petersburg).

In 1988 het Tsjikatilo drie keer gemoor: ’n ongeïdentifiseerde vrou in April en twee seuns in Mei en Julie. Die ondersoekers was nie seker of die vrou met die saak verbind moes word nie omdat sy met ’n stuk sement vermoor is. Die 9-jarige Aleksei Woronko se wonde het egter daarop gedui dat die moordenaar weer aan die werk is. Die ander seun, Jewgeni Moeratof, se lyk is eers in April 1989 gevind.

Die volgende moord was op 8 Maart 1989: die 16-jarige Tatjana Rizjowa, wat Tsjikatilo in sy eie dogter se leë woonstel vermoor het. Hy het haar ledemate afgesny en in ’n riool weggesteek. Tussen Mei en Augustus het Tsjikatilo nog vier mense vermoor.

Op 14 Januarie 1990 het Tsjikatilo ’n 11-jarige seun, Andrei Krawtsjenko, buite die Sjachti-teater raakgeloop. Sy ontmande lyk is die volgende maand ontdek. Sewe weke later, op 7 Maart, het Tsjikatilo die 10-jarige Jaroslaf Makarof van ’n Rostof-treinstasie na die stad se botaniese tuin gelok. Die lyk, waarvan die ingewande verwyder is, is die volgende dag ontdek.

Die ondersoeker was nou onder groot druk van die publiek, pers en minister van binnelandse sake om die saak op te los. Teen Augustis 1990 is nog drie lyke gevind, dié van ’n vrou en twee seuns.

Die ondersoekers het nou besluit om polisiemanne in uniforms al die groot stasies te laat patrolleer in die hoop dat dit die moordenaar na die kleiner stasies sou dryf, waar polisiemanne in privaat klere sou patrolleer en waar dit makliker sou wees om verdagtes te sien. Alle mans in die geselskap van vroue en kinders se naam en paspoortnommer moes neergeskryf word.

Op 30 Oktober het die polisie die lyk van ’n 16-jarige seun, Wadim Gromof, by die Donleschoz-stasie gekry – hy is vermoor 10 dae voor hul nuwe plan in werking gestel is. Op dieselfde dag dat Gromof se lyk ontdek is, het Tsjikatilo nog ’n 16-jarige seun, Wiktor Tisjtsjenko, van die Kirpitsjnaja-stasie, wat deur polisiemanne in privaat klere gepatrolleer is, weggelok en hom in ’n nabygeleë word vermoor.

Op 6 November 1990 het Tsjikatilo ’n 22-jarige vrou, Swetlana Korostik, naby die Donleschoz-stasie vermoor. Toe hy die toneel verlaat, het ’n polisieman in privaat klere hom gesien. Hy het gesien hoe Tsjikatilo sy hande en gesig in ’n fontein was. Sy jas het gras- en grondvlekke gehad en op sy wang was ’n rooi streep. Die polisieman het hom voorgekeer en na sy dokumente gekyk, maar nie gedink daar is rede om hom in hegtenis te neem nie. Terug by die kantoor het hy ’n roetineverslag geskryf. Dit het die naam bevat van die persoon wat hy by die stasie voorgekeer het.

Korostik se lyk is op 30 November ontdek. Toe die polisie deur die vorige week se verslae van die Donleschoz-stasie gaan, het hulle op Tsjikatilo se naam afgekom. Verskeie polisiemanne het die naam erken omdat hy in 1984 ondervra is en sy naam later op ’n lys geplaas is wat deur die Sowjetunie versprei is. Navrae by sy huidige en vorige werke het Tsjikatilo se verteenwoordigheid verraai by baie van die dorpe en stede waar lyke ontdek is. Voormalige onderwyskollegas het vertel hy is gevra om te bedank weens verskeie klagtes van seksuele aanranding.

Op 14 November het die polisie Tsjikatilo begin dophou. Hy is verskeie kere gesien waar hy naby busse of treine vroue en kinders nader en met hulle begin gesels. Op 20 November, nadat hy ses dae lank dopgehou is, is Tsjikatilo by sy huis weg met ’n groot fles wat hy by ’n kiosk in ’n plaaslike park met bier gevul het voordat hy in Nowotsjerkassk begin rondloop het en met kinders op sy pad gepraat het. Hy is in hegtenis geneem toe hy by ’n kafee uitkom.

Toe hy in hegtenis geneem word, het Tsjikatilo ’n verklaring afgelê waarin hy sê die polisie maak ’n fout en kla dat hy in 1984 vir dieselfde reeks moorde gearresteer is. ’n Ondersoek van Tsjikatilo se persoon het gewys hy het ’n wond aan sy vingers. Mediese ondersoekers het afgelei hy is deur ’n mens gebyt. Tsjikatilo se tweede laaste slagoffer was ’n sterk 16-jarige seun. Op die toneel het die polisie verskeie bewyse gekry van ’n woeste geveg tussen die slagoffer en sy moordenaar. Hoewel Tsjikatilo se vinger gebreek en die vingernael afgebyt is, het hy nooit mediese behandeling daarvoor gekry nie.

Tussen sy besittings was ook ’n mes en stuk tou. ’n Monster van sy bloed is geneem en hy is in ’n sel van die KGB-hoofkwartier in Rostof aangehou. Die volgende dag, op 21 November, het die formele ondervraging van Tsjikatilo begin, deur Issa Kostojef. Die polisie se strategie was om Tsjikatilo te laat glo hy is ’n baie siek man en het mediese hulp nodig. Die doel was om Tsjikatilo te laat hoop dat as hy skuld beken, hy weens 'n pleit van waansin nie aangekla sou word nie. Die polisie het geweet hulle het net omstandigheidsgetuienis gehad en kragtens Sowjet-wette moes hulle ’n aangehoudene binne 10 dae óf aankla óf vrylaat.

Op 21 November het die resultate van Tsjikatilo se bloedtoets weer eens gewys sy bloed is tipe A en nie tipe AB nie. Tot toe het die polisie semen gebruik om die moordenaar se bloedgroep vas te stel. Nou het hulle van Tsjikatilo se semen laat toets, en dit het bevestig sy semen is tipe AB, terwyl sy bloed en spoeg tipe A is.

Op 29 November het Boerakof en Fetisof vir dr. Aleksandr Boechanofski, die psigiater wat destyds die profiel opgestel het, gevra om te help met die verdagte se ondervraging. Boechanofski het uittreksels uit sy verslag van 65 bladsye aan Tsjikatilo voorgelees en binne twee uur het Tsjikatilo teenoor Boechanofski beken hy het die moorde gepleeg. Die dokter het aan Boerakof en Fetisof gerapporteer Tsjikatilo is gereed om skuld te beken.

Op 30 November, die laaste dag dat Tsjikatilo aangehou kon word, het hy skuld beken op 34 van die 36 moorde waarmee die polisie hom verbind het, maar skuld ontken op die ander twee. Hy het ’n volle beskrywing gegee van elke moord. Hy kon ook ’n skets teken van verskeie misdaadtonele en die ligging van verskeie moorde aandui.

In sy beskrywing van sy slagoffers het hy na hulle verwys as "laeklas-elemente" wat hy na afgeleë gebiede gelok en vermoor het. Hy het ook beskryf hoe hy dit gedoen het. Hy het vertel die slagoffers se "geskree, die bloed en die lyding het my laat ontspan en ’n mate van plesier gegee." Toe hy gevra is hoekom hy die eerste slagoffers se oë uitgesteek het, maar nie die lateres s’n nie, het hy gesê hy het aanvanklik ’n ou bygeloof geglo dat die beeld van ’n moordenaar op die slagoffer se oë afgeëts word. Hy was later egter oortuig dis ’n ouvroustorie en toe het hy dit gestaak.

Volgens Tsjikatilo het hy ook dikwels sy slagoffers se bloed geproe. Hy het die slagoffers se geslagsdele, lippe, tepels en tonge met sy tande geskeur. Hy het erken hy het aan die baarmoeder en testikels van sy slagoffers gekou.

Op 30 November is Tsjikatilo amptelik aangekla van elk van die 34 moorde waarop hy skuld beken het – almal gepleeg tussen Junie 1982 en November 1990. In die loop van die volgende dae het hy skuld beken aan nog 22 moorde wat nie deur die ondersoekers met die saak verbind is nie omdat hulle buite die Rostof-oblast gepleeg is. (Aleksandr Krawtsjenko is nadoods vrygespreek van die moord op die eerste slagoffer, Jelena Zakotnowa.)

Tsjikatilo is eindelik aangekla van die moord op 53 vroue en kinders tussen 1978 en 1990. Nadat hy vir sielkundige waarneming gestuur is, is besluit hy is by sy volle verstand en kan dus aangekla word, hoewel hy aan ’n geestesteuring met sadistiese eienskappe ly.

Tsjikatilo het op 14 April 1992 die eerste keer in die hof verskyn. Dit was die eerste groot mediagebeurtenis ná die verbrokkeling van die Sowjetunie. Die aangeklaagde het in ’n ysterhok in die hof verskyn om hom te beskerm teen woedende en histeriese familielede van sy slagoffers.

Hy het regdeur die hofverskyning nie sy samewerking gegee nie. Hy het soms die regter doodgeskree, gesê die hof is ’n klug en onsamehangend gebabbel. Hy sou hom ook tydens die verrigtinge ontbloot of sosialistiese liedere sing. Hy is soms na sy sel teruggeneem voordat die hofverrigtinge hervat is.

Op 15 Oktober is Tsjikatilo skuldig bevind aan 52 moorde en vir elke oortreding tot lewenslange tronkstraf gevonnis. Hy is ook skuldig bevind aan vyf aanklagte van seksuele aanranding in sy jare as onderwyser in die 1970's. Die regter se finale vonnis was die doodstraf.

Op 4 Januarie 1994 het die destyde Russiese president, Boris Jeltsin, ’n laaste aansoek om begenadiging afgekeur. Op 14 Februarie is Tsjikatilo in die Nowotsjerkassk-gevangenis met ’n enkele skoot agter die regteroor doodgeskiet.

Voetnoot
Regter Leonid Achobzjanof het Tsjikatilo vrygespreek van die moord op die 15-jarige Laoera Sarkisian weens onvoldoende getuienis. Sarkisian, wat van Armenië af weggeloop het, is die laaste keer op 18 Junie deur haar familie gesien. Hoewel Tsjikatiilo beken het hy het ’n Armeense meisie in 1983 vermoor en baie van sy beskrywings ooreengestem het met van die bewyse wat gevind is by die gedeeltelike skelet van ’n meisie van haar middel- tot laat tienerjare, kon haar identiteit nie vir seker vasgestel word nie.







</doc>
<doc id="63493" url="https://af.wikipedia.org/wiki?curid=63493" title="Electrocompaniet">
Electrocompaniet

Electrocompaniet is 'n Noorse vervaardiger van gesofistikeerde oudio-toerusting wat in die vroeë 1970's deur Per Arild Abrahamsen gestig is. Die onderneming het aanvanklik onder meer luidsprekers vervaardig, maar dit staan veral bekend vir sy sogenaamde Otala-versterker, die eerste industrieel vervaardigde effekversterker ter wêreld wat vry van kortstondige intermodulasie of klankverwringing was.

In 1970 het die Finse ingenieur Matti Otala, wat destyds aan die Universiteit van Uleåborg (Oulu) verbonde was, die resultate van sy baanbrekende navorsing oor versterker-tegnologie gepubliseer. Aanvanklik het sy werk min belangstelling by deskundiges gewek. Die prentjie het eers begin verander toe hy in 1973 'n voordrag oor kortstondige intermodulasie (Engels: "transient intermodulation, TIM") by 'n byeenkoms van die Amerikaanse "Audio Engineering Society (AES)" gelewer het.

Een van die kongresgangers was die Noorse klanktegnikus Svein Erik Børja. Børja was soos baie ander musiekliefhebbers in dié tyd ontevrede met die klankgehalte van nuwe transistorversterkers wat dikwels as hard en metalliek beskou is. Ná die konferensie het hy Abrahamse in hierdie verband gekontakteer, en hulle het besluit om saam met Nils Jørgen Kjærnet, 'n medewerker van die Noorse onderneming "Nera", 'n versterker volgens Otala se spesifikasies te ontwikkel.

Toe met die vervaardiging van die nuwe versterker begin is, is dit "The 2 Channel Audio Power Amplifier" genoem. Die produk het gunstige reaksie by deskundiges in Noorweë en in die buiteland uitgelok en 'n goeie reputasie aan "Electrocompaniet" besorg. Aangesien die tegnologie op Matti Otala se navorsing berus het, is na die versterker in die omgangstaal dikwels as "Otala-versterker" verwys. Die onderneming het sy produksieprogram vervolgens uitgebrei, waarby die meeste produkte uitgevoer is.

Nadat dit sowat dertig jaar in die hoëtroubedryf besig was, het "Electrocompaniet" ekonomiese moeilikhede ondervind en uiteindelik in 2004 bankrot gespeel. Dit is deur "WestControl", 'n onderneming uit Stavanger, oorgeneem wat nuwe kapitaal beskikbaar gestel en "Electrocompaniet" weer aan die gang gekry het.



</doc>
<doc id="63495" url="https://af.wikipedia.org/wiki?curid=63495" title="Catharina van Aragon">
Catharina van Aragon

Catharina van Aragon (Spaans: Catalina de Aragón, Engels: Catherine of Aragon; 16 Desember 1485 – 7 Januarie 1536), ook bekend as Katherine of Katharine, was die eerste vrou van Hendrik VIII van Engeland en voor dit die vrou van sy oudste broer, Arthur, Prins van Wallis. In 1507 was sy die ambassadeur vir die Spaanse hof in Engeland toe haar pa niemand anders gehad het nie – sy was dus die eerste vroulike ambassadeur in die geskiedenis van Europa. Sy was ook ses maande lank die regent van Engeland terwyl Hendrik in Frankryk was. Sy het opdrag gegee vir die skryf van die omstrede boek "The Education of Christian Women" deur Juan Luis Vives, wat beweer het vroue het die reg op ’n opvoeding, en dit is aan haar opgedra. Sy het so ’n indruk op mense gemaak dat selfs haar vyand Thomas Cromwell gesê het as sy nie ’n vrou was nie, sou sy alle helde van die geskiedenis opdraand gegee het.

Op driejarige ouderdom is Catharina as vrou belowe aan prins Arthur, die erfgenaam van die Engelse troon. Hulle is in 1501 getroud, maar Arthur het vyf maande later gesterf. Catharina is toe in 1509 getroud met Arthur se jonger broer, wat koning Hendrik VIII geword het. Teen 1525 was Hendrik smoorverlief op sy minnares Anna Boleyn en ontevrede met sy huwelik omdat Catharina nie vir hom ’n seun gegee het nie. Hendrik se opvolger was dus in dié stadium sy dogter, Maria, in ’n tyd toe dit ongehoord was dat ’n vrou die troon bestyg. Hy wou sy huwelik nietig laat verklaar en dit het eindelik gelei tot die breuk tussen Engeland en die Rooms-Katolieke Kerk. Toe pous Clemens VII weier om die huwelik nietig te verklaar, het Hendrik self beheer oor kerksake in Engeland geneem. In 1533 is sy huwelik nietig verklaar deur Thomas Cranmer, die biskop van Kantelberg (Canterbury), sonder om die pous te raadpleeg.

Catharina het geweier om Hendrik te aanvaar as die hoof van die Anglikaanse Kerk en het haarself as Hendrik se wettige vrou beskou tot met haar dood. Sy het die res van haar lewe in Kimbolton-kasteel in Cambridgeshire gewoon en is op 7 Januarie 1536 daar oorlede.

Catharina is op 16 Desember 1485 naby Madrid gebore as die jongste oorlewende kind van koning Ferdinand II van Aragon en sy vrou, Isabella I van Kastilië. Deur haar ma se familie was sy ’n afstammeling van Jan van Gent en Eduard III van Engeland. Sy was dus ’n verlangse niggie van beide haar skoonpa, Hendrik VII, en skoonma, Elizabeth van York.

Catharina is opgevoed in godsdiens, klassieke letterkunde, Latynse geskiedenis, die reg, wapenkunde en familiegeskiedenis. Sy het Spaans, Latyn, Frans en Grieks gepraat. Sy is ook opgelei in huishouding, naaldwerk, borduurwerk, musiek en dans.

Op ’n jong ouderdom is Catharina beskou as ’n geskikte vrou vir Arthur, Prins van Wallis, die oudste seun van Hendrik VII van Engeland, vanweë die Engelse afkoms van haar ma. Catharina het eintlik ’n groter aanspraak op die Engelse troon gehad as Hendrik VII self, omdat sy van Jan van Gent se eerste twee vroue afgestam het, terwyl Hendrik ’n afstammeling was van Gent se derde vrou, wie se kinders buite-egtelik gebore is en eers wettig verklaar is nadat hulle getrou het. Hulle het egter steeds geen aanspraak op die troon gehad nie, hoewel dié verbod in latere generasies geïgnoreer is. Om dié rede is die Tudor-monargie nie deur alle Europese koninkryke aanvaar nie.

Die huwelik tussen Arthur en Catharina is dus beskou as ’n wettiging van die Huis van Tudor in die oë van die Europese koninklikes asook die versterking van die Tudors se aanspraak op die Engelse troon deur Catharina se afstammelinge. Die twee is op 19 Mei 1499 met die handskoen getroud en het in Latyn gekorrespondeer tot Arthur 15 geword het en daar besluit is hy is oud genoeg om te trou.

Ná hul troue is Arthur na die grens met Wallis gestuur om ’n plig as Prins van Wallis na te kom. Catharina het hom vergesel. ’n Paar maande later het hulle albei siek geword, waarskynlik met die sweetsiekte wat in dié tyd deur die gebied versprei het. Arthur is op 2 April 1502 oorlede, maar Catharina het herstel.

Daar is besluit dat Catharina sou trou met Hendrik VII se tweede oudste seun, Hendrik, wat nou die eerste aanspraakmaker op die troon was. Hy was vyf jaar jonger as sy. Die huwelik het egter afgehang van die besluit van pous Julius II omdat ’n teksvers in Levitikus ’n man blykbaar verbied om met sy broer se weduwee te trou. Catharina het getuig dat haar en Arthur se huwelik nooit seksueel voltrek is nie, wat beteken het die huwelik was nie geldig nie.

Catharina is op 11 Junie 1509, sewe jaar ná Arthur se dood, getroud met Hendrik VIII, wat toe pas die troon bestyg het. Sy was 23 en hy pas 18.

Op 31 Januarie 1510 het sy die lewe geskenk aan ’n doodgebore dogter. ’n Seun, Hendrik, Hertog van Cornwall, is op Nuwejaar 1511 gebore. Hy het net 52 dae oud geword. In 1513 was Catharina weer swanger. Op 11 Junie 1513 het Hendrik haar aangewys as regent terwyl hy op ’n militêre veldtog in Frankryk was.

Teen die tyd dat Hendrik van Frankryk af teruggekom het, het Catharina nog ’n seun verloor. Hy is óf doodgebore óf kort ná sy geboorte dood. In Desember 1514 het sy nog ’n seun, Hendrik, gehad wat kort ná sy geboorte dood is. Op 18 Februarie 1516 is ’n gesonde dogter gebore. Sy is Maria gedoop. In 1518 het Catharina die laaste keer verwag. Sy het op 10 November die lewe aan ’n dogter geskenk, maar die baba is kort daarna oorlede. Catharina was altesaam ses keer swanger.

Catharina se belangstelling in godsdiens en akademie het gegroei namate sy ouer geword het. Sy het haar kennis voortdurend uitgebrei en haar dogter opgelei. Opvoeding onder vroue het gewild geword, deels danksy Catharina se invloed. Sy het ook groot bedrae aan verskeie kolleges geskenk. Hendrik het egter steeds gedink ’n manlike erfgenaam is noodsaaklik, veral omdat die Tudor-monargie nog jonk was en sy geldigheid soms bevraagteken is.

In 1525 het Hendrik verlief geraak op Anna Boleyn, ’n diensmeisie van die koningin, en hy het haar die hof begin maak. Teen dié tyd kon Catharina nie meer kinders hê nie. Hendrik het geglo sy huwelik is vervloek en het antwoorde in die Bybel gesoek. Hy het die vers in Levitikus geïnterpreteer dat wanneer ’n man met sy broer se weduwee trou, hulle kinderloos sal wees. Hy het dus geglo hul huwelik was verkeerd in God se oë. Hy het ook besluit pous Julius het nie destyds die reg gehad om die teksvers ongeldig te verklaar nie. Dit is heel moontlik dat sy begeerte om ’n seun te hê, die eintlike rede vir sy ommekeer was. Voor Hendrik se pa koning geword het, was Engeland betrokke in die Oorlog van die Rose weens die aanspraak van verskeie mense op die troon en hy wou ’n soortgelyke situasie ná sy dood voorkom.

Dit het gou sy allesoorheersende begeerte geword om die huwelik nietig te laat verklaar. Catharina het geweier om stilweg in ’n klooster te gaan bly en daarop aangedring dat sy die koning se "ware en wettige" vrou was. Die koning se sekretaris is na pous Clemens VII gestuur in die hoop dat hy die uitspraak van pous Julius II sou veroordeel en die huwelik nietig sou verklaar. Die pous was egter in daardie stadium die gevangene van Karel V van die Heilige Romeinse Ryk, die neef van Catharina. Die pous het Hendrik verbied om weer te trou tot daar ’n besluit in Rome geneem is en nie in Engeland nie. ’n Jaar later, in 1531, is Catharina uit die paleis gestuur en haar kamers aan Anna gegee.

In 1532 het die Engelse hoofminister, Thomas Cromwell, ’n aantal wette aan die parlement voorgelê wat die koning se gesag bo dié van die kerk erken, en so is die breuk met die Rooms-Katolieke Kerk gefinaliseer.

Hendrik is daarna op ’n geheime seremonie met Anna Boleyn getroud. Anna was vermoedelik reeds swanger teen dié tyd. Op 23 Mei 1533 het Thomas Cranmer die koning se huwelik met Catharina nietig verklaar op grond daarvan dat sy vroeër met Arthur getroud was. Vyf dae later, op 28 Mei 1533, het hy Hendrik en Anna se huwelik geldig verklaar.

Tot met haar dood het Catharina na haarself verwys as Hendrik se enigste wettige vrou. Hendrik het haar egter slegs die titel "Weduwee-prinses van Wallis" toegelaat in erkenning van haar posisie as sy broer se weduwee.

Catharina het daarna in Kimbolton-kasteel in Cambridgeshire gaan woon. Sy het net in een vertrek gebly, wat sy net vir kerkdienste verlaat het en het voortdurend gevas. Sy kon nou en dan besoekers ontvang, maar is verbied om haar dogter, Maria, te sien. Hendrik het Catharina en Maria beter blyplek aangebied asook die reg om mekaar te sien as hulle Anna as die nuwe koningin aanvaar, maar albei het geweier.

Catharina is op 7 Januarie 1536 daar oorlede. Hendrik en Anna het die volgende dag, nadat hulle die nuus gekry het, geel gedra. Dit is op verkillende manier geïnterpreteer. Geel was in Engeland die kleur van vreugde is dit is deur baie beskou as blydskap oor Catharina se dood. Ander het gemeen dit was uit respek vir Catharina omdat geel in Spanje die kleur van rou is. Op die dag van haar begrafnis het Anna, wat ’n seun verwag het, ’n miskraam gehad. Dit was een van die faktore wat later gelei het tot haar teregstelling ’n paar maande later.

Nadat gevind is dat daar ’n swart groeisel aan Catharina se hart was, was daar gerugte dat Hendrik of Anna, of albei, Catharina laat vergiftig het. Moderne mediese kenners meen egter dit was die gevolg van kanker, iets wat nie in daardie tyd verstaan is nie.

Catharina is in die Peterborough-katedraal begrawe tydens ’n seremonie vir ’n weduwee-Prinses van Wallis en nie ’n koningin nie. Hendrik was nie op die begrafnis nie en het Maria ook verbied om dit by te woon.





</doc>
<doc id="63497" url="https://af.wikipedia.org/wiki?curid=63497" title="Ariel (maan)">
Ariel (maan)

Ariel (ook Uranus I) is die vierde grootste maan van die planeet Uranus ná Umbriel.

William Lassell het die maan op 24 Oktober 1851 ontdek, saam met Umbriel. Die maan is vernoem ná die Sylphe Ariel uit Alexander Pope se epiese gedig "The Rape of the Lock", nie van William Shakespeare se toneelstuk "Die Storm" nie. Die meeste van Uranus se mane is vernoem ná figure uit William Shakespeare se werke en slegs Ariel, Belinda en Umbriel is vernoem na figure uit Alexander Pope se werke.


</doc>
<doc id="63498" url="https://af.wikipedia.org/wiki?curid=63498" title="Audio Engineering Society">
Audio Engineering Society

Die Audio Engineering Society (AES) is 'n internasionale beroepsvereniging van lede uit die klankbedryf soos klankingenieurs, wetenskaplikes en ander professioneles wat by dié bedryf betrokke is of belang daarin stel. Die meeste lede is navorsings- en ontwikkelingsingenieurs uit die oudiobedryf of professioneles uit die musiekbedryf.
Die AES, wat in 1948 gestig is en sy hoofkwartier in New York het, het verenigings in 41 lande en geografiese streke dwarsoor die wêreld. Dit is die enigste internasionale vereniging wat hom uitsluitlik op klanktegnologie toespits. Die AES ontwikkel, bespreek, beoordeel en publiseer tegniese standaarde vir die klank- en verwante bedrywe, soos die digitale koppelvlak AES3 (ook bekend as AES/EBU). 

Jaarliks word twee kongresse ("AES Conventions") georganiseer wat om die beurt in gasheerstede in Europa (in die lente) en die Verenigde State (in die najaar) gehou word. Gasheerstad van die respektiewelik 144ste en 145ste kongres in 2018 was Milaan in Italië en New York, Verenigde State. Gasheerstede in 2019 sal Dublin en New York wees. Uitstallings maak deel uit van die kongresse. Konferensies oor spesifieke onderwerpe word onreëlmatig deur die AES of sy streeks- of nasionale verenigings gehou. Die AES publiseer daarnaas sedert 1953 'n wetenskaplike joernaal, die "Journal of the Audio Engineering Society (JAES)", met aanvanklik vier en sedert 1971 tien uitgawes per jaar.

Die grootste AES-vereniging buite die Verenigde State is die "Audio Engineering Society UK" in die Verenigde Koninkryk met sowat 900 lede. Die Britse vereniging gee 'n maandelikse nuusbrief uit en hou gereeld lesings (gewoonlik in Londen). Soms word besoeke gebring aan klankateljees en ander plekke en instellings van belang. Lesings word meestal opgeneem en beskikbaar gestel as MP3-lêers wat afgelaai mag word en soms van begeleidende skyfies in PDF-formaat voorsien.



</doc>
<doc id="63500" url="https://af.wikipedia.org/wiki?curid=63500" title="Umbriel (maan)">
Umbriel (maan)

Umbriel (ook Uranus II) is die derde grootste maan van die planeet Uranus ná Titania en Oberon.

William Lassell het die maan op 24 Oktober 1851 ontdek, saam met Ariel. Die maan is vernoem na die kwaadwillige donker gees Umbriel uit Alexander Pope se epiese gedig "The Rape of the Lock". Die meeste van Uranus se mane is vernoem na figure uit William Shakespeare se werke en slegs Ariel, Belinda en Umbriel is vernoem na figure uit Alexander Pope se werke.


</doc>
<doc id="63502" url="https://af.wikipedia.org/wiki?curid=63502" title="Arthur, Prins van Wallis">
Arthur, Prins van Wallis

Arthur Tudor, Prins van Wallis (19/20 September 1486 – 2 April 1502) was die oudste seun van Hendrik VII van Engeland en Elizabeth van York en dus die erfgenaam van die troon van Engeland. Hy is voor sy pa dood en het daarom nooit koning geword nie. Met Hendrik VII se dood het sy tweede oudste seun koning Hendrik VIII geword.

Arthur se ouers, koning Hendrik VII en Elizabeth van York, is in Januarie 1486 getroud. Om sy aanspraak op die Engelse troon te versterk, het Hendrik sy persoonlike genealoë gelas om sy afstamming van antieke Britse konings na te speur. Die koninklike historici het aangekondig dat Hendrik verwant was aan koning Arthur en het Winchester in Hampshire geïdentifiseer as Camelot. Hendrik was vas oortuig dat sy vrou, wat teen dié tyd swanger was, die lewe aan ’n seun sou skenk en het besluit om die seun Arthur te noem ter ere van sy "voorvader".

Hendrik het die hof na Winchester verskuif vir die geboorte van sy seun. Dit was ’n groot waagstuk, want die baba kon net sowel ’n dogter gewees het. Dit was toe ’n seun: die eerste Prins van Wallis van die Huis van Tudor.

Hendrik wou sy land versterk teen Frankryk en het steun gesoek by koningin Isabella I van Kastilië en koning Ferdinand II van Aragon. Toe Arthur twee jaar oud was, is ’n huwelik tussen hom en die Spaanse prinses Catharina van Aragon gereël. Catharina was die jongste dogter van Isabella en Ferdinand.

In 1489, net nadat Arthur drie geword het, het Hendrik hom die titel Prins van Wallis gegee. Hy het ’n goeie opvoeding ontvang en was leergierig en ingetoë. Op ses is hy na Wallis gestuur waar sy opleiding as toekomstige koning in alle erns begin het.

Toe Arthur 15 was, is hy beskou as oud genoeg om te trou en Catharina is na Engeland gestuur. Hulle is 10 dae later, op 14 November 1501, in die Sint Paulus-katedraal getroud.

Kort daarna het die paartjie na die Walliese grens vertrek waar Arthur pligte as die Prins van Wallis sou nakom. Hy is skielik op 15-jarige ouderdom dood, moontlik aan tering, diabetes of die geheimsinnige sweetsiekte. Catharina het ook siek geword, maar het herstel. Sy het daarna in taamlike afsondering gewoon tot sy Hendrik VIII se eerste vrou geword het kort nadat hy koning geword het.

Die vraag of Arthur en Catharina hul huwelik seksueel voltrek het, was nog altyd baie omstrede omdat dit ’n groot invloed op die Engelse geskiedenis en selfs die kerk gehad het. As hulle dit wel gedoen het, sou Hendrik VIII nie met haar kon getrou het nie omdat die Bybel ’n huwelik van ’n man met sy broer se weduwee afkeur. Hy het dit juis gebruik om eindelik die huwelik nietig te laat verklaar en dit het ’n breuk tussen die Rooms-Katolieke en die Kerk van Engeland tot gevolg gehad.

Arthur self het op ’n spottende manier teenoor een van sy diensknegte geskimp dat die huwelik wel voltrek is, maar hy kon ook ’n grap gemaak het om die feit te verbloem dat hy in die bed misluk het.

Baie mense vind dit ook moeilik om te glo dat die godsdienstige Catharina sou gejok het oor so ’n belangrike feit, maar ander glo dat sy dit wel kon gedoen het gegewe die moeilike omstandighede waarin sy haar bevind het. Die saak het eers ter sprake gekom toe Hendrik hul huwelik nietig wou laat verklaar en Catharina kon probeer het om haar reputasie te red en te voorkom dat hul dogter, Maria, buite-egtelik verklaar word.

 Hierdie artikel is vertaal uit die 


</doc>
<doc id="63503" url="https://af.wikipedia.org/wiki?curid=63503" title="Hoërskool Schweizer-Reneke">
Hoërskool Schweizer-Reneke

Hoërskool Schweizer-Reneke is ’n skool in Schweizer-Reneke in Noordwes. Die skool is in 1952 gestig nadat ds. Eybers, vader van die digteres Elisabeth Eybers ’n versoekskrif aan die Departement van Onderwys gerig het vir ’n hoërskool op die dorp.


</doc>
<doc id="63508" url="https://af.wikipedia.org/wiki?curid=63508" title="Elizabeth van York">
Elizabeth van York

Elizabeth van York (11 Februarie 1466 – 11 Februarie 1503) was van 1486 tot 1503 die vrou van Hendrik VII van Engeland. Sy was ook die ma van Hendrik VIII.

Sy is die enigste koningin wat die dogter (van Eduard IV), suster (van Eduard V), niggie (van Richard III), vrou (van Hendrik VII), ma (van Hendrik VIII) en ouma (van Maria I, Elizabeth I en Eduard VI) van Engelse monarge was.

Toe sy 17 jaar oud was, is haar pa aan longontsteking oorlede, wat die bekende Rose-oorlog ontketen het.


</doc>
<doc id="63513" url="https://af.wikipedia.org/wiki?curid=63513" title="Nude">
Nude

Nude (ook De Nude) is ’n nedersetting in die munisipaliteit Wageningen in die provinsie Gelderland in Nederland.


</doc>
<doc id="63514" url="https://af.wikipedia.org/wiki?curid=63514" title="Nunspeet">
Nunspeet

Nunspeet is ’n dorp en munisipaliteit in die provinsie Gelderland in Nederland.



</doc>
<doc id="63516" url="https://af.wikipedia.org/wiki?curid=63516" title="Noordink">
Noordink

Noordink is ’n nedersetting in die munisipaliteit Bronckhorst in die provinsie Gelderland in Nederland.


</doc>
<doc id="63517" url="https://af.wikipedia.org/wiki?curid=63517" title="Noordijkerveld">
Noordijkerveld

Noordijkerveld is ’n nedersetting in die munisipaliteit Berkelland in die provinsie Gelderland in Nederland.


</doc>
<doc id="63518" url="https://af.wikipedia.org/wiki?curid=63518" title="Noordijk, Gelderland">
Noordijk, Gelderland

Noordijk is ’n nedersetting in die munisipaliteit Berkelland in die provinsie Gelderland in Nederland.


</doc>
<doc id="63519" url="https://af.wikipedia.org/wiki?curid=63519" title="Noordeinde, Gelderland">
Noordeinde, Gelderland

Noordeinde is ’n dorp in die munisipaliteit Oldebroek in die provinsie Gelderland in Nederland.


</doc>
<doc id="63520" url="https://af.wikipedia.org/wiki?curid=63520" title="Noord-Empe">
Noord-Empe

Noord-Empe is ’n nedersetting in die munisipaliteit Voorst in die provinsie Gelderland in Nederland.


</doc>
<doc id="63521" url="https://af.wikipedia.org/wiki?curid=63521" title="Nijkerkerveen">
Nijkerkerveen

Nijkerkerveen is ’n dorp in die munisipaliteit Nijkerk in die provinsie Gelderland in Nederland.


</doc>
<doc id="63522" url="https://af.wikipedia.org/wiki?curid=63522" title="Nijkerk">
Nijkerk

Nijkerk is ’n stad en munisipaliteit in die provinsie Gelderland in Nederland.

Achterhoek, Appel, De Veenhuis, Doornsteeg, Driedorp, Hoevelaken, Holk, Holkerveen, Kruishaar, Nekkeveld, Nijkerkerveen, Prinsenkamp, Slichtenhorst, 't Woud en Wullenhove.

Spoorwegstasie: Nijkerk

In 2000, het die ou munisipaliteite Nijkerk en Hoevelaken saamgesmelt, om die nuwe munisipaliteit Nijkerk te vorm. sedertdien het die stadsraad 25 setels.





</doc>
<doc id="63523" url="https://af.wikipedia.org/wiki?curid=63523" title="Nijbroek">
Nijbroek

Nijbroek is ’n dorp in die munisipaliteit Voorst in die provinsie Gelderland in Nederland.


</doc>
<doc id="63524" url="https://af.wikipedia.org/wiki?curid=63524" title="Niftrik">
Niftrik

Niftrik is ’n dorp in die munisipaliteit Wijchen in die provinsie Gelderland in Nederland.


</doc>
<doc id="63525" url="https://af.wikipedia.org/wiki?curid=63525" title="Nieuwgraaf">
Nieuwgraaf

Nieuwgraaf is ’n nedersetting in die munisipaliteit Duiven in die provinsie Gelderland in Nederland.


</doc>
<doc id="63526" url="https://af.wikipedia.org/wiki?curid=63526" title="Nieuwe Schans, Gelderland">
Nieuwe Schans, Gelderland

Nieuwe Schans is ’n nedersetting in die munisipaliteit West Maas en Waal in die provinsie Gelderland in Nederland.


</doc>
<doc id="63527" url="https://af.wikipedia.org/wiki?curid=63527" title="Nieuwaal">
Nieuwaal

Nieuwaal is ’n dorp in die munisipaliteit Zaltbommel in die provinsie Gelderland in Nederland.


</doc>
<doc id="63528" url="https://af.wikipedia.org/wiki?curid=63528" title="Nieuw-Wehl">
Nieuw-Wehl

Nieuw-Wehl is ’n dorp in die munisipaliteit Doetinchem in die provinsie Gelderland in Nederland.


</doc>
<doc id="63529" url="https://af.wikipedia.org/wiki?curid=63529" title="Nieuw-Milligen">
Nieuw-Milligen

Nieuw-Milligen is ’n nedersetting in die munisipaliteit Apeldoorn in die provinsie Gelderland in Nederland.


</doc>
<doc id="63530" url="https://af.wikipedia.org/wiki?curid=63530" title="Nieuw-Dijk">
Nieuw-Dijk

Nieuw-Dijk is ’n dorp in die munisipaliteit Montferland in die provinsie Gelderland in Nederland.


</doc>
<doc id="63531" url="https://af.wikipedia.org/wiki?curid=63531" title="Niersen">
Niersen

Niersen is ’n nedersetting in die munisipaliteit Epe in die provinsie Gelderland in Nederland.


</doc>
<doc id="63532" url="https://af.wikipedia.org/wiki?curid=63532" title="Netterden">
Netterden

Netterden is ’n dorp in die munisipaliteit Oude IJsselstreek in die provinsie Gelderland in Nederland.


</doc>
<doc id="63533" url="https://af.wikipedia.org/wiki?curid=63533" title="Nekkeveld">
Nekkeveld

Nekkeveld is ’n nedersetting in die munisipaliteit Nijkerk in die provinsie Gelderland in Nederland.


</doc>
<doc id="63534" url="https://af.wikipedia.org/wiki?curid=63534" title="Neede">
Neede

Neede is ’n dorp in die munisipaliteit Berkelland in die provinsie Gelderland in Nederland.


</doc>
<doc id="63535" url="https://af.wikipedia.org/wiki?curid=63535" title="Nederhemert">
Nederhemert

Nederhemert is ’n dorp in die munisipaliteit Zaltbommel in die provinsie Gelderland in Nederland.


</doc>
<doc id="63536" url="https://af.wikipedia.org/wiki?curid=63536" title="Nederbiel">
Nederbiel

Nederbiel is ’n nedersetting in die munisipaliteit Berkelland in die provinsie Gelderland in Nederland.


</doc>
<doc id="63537" url="https://af.wikipedia.org/wiki?curid=63537" title="Nederasselt">
Nederasselt

Nederasselt is ’n dorp in die munisipaliteit Heumen in die provinsie Gelderland in Nederland.


</doc>
<doc id="63538" url="https://af.wikipedia.org/wiki?curid=63538" title="Neerijnen">
Neerijnen

Neerijnen is ’n dorp en voormalige munisipaliteit in die provinsie Gelderland in Nederland.

Op 1 Januarie 2019 is Neerijnen opgegaan in die nuwe munisipaliteit West Betuwe.


</doc>
<doc id="63539" url="https://af.wikipedia.org/wiki?curid=63539" title="Neder-Betuwe (munisipaliteit)">
Neder-Betuwe (munisipaliteit)

Neder-Betuwe is 'n munisipaliteit in die provinsie Gelderland in Nederland.



</doc>
<doc id="63542" url="https://af.wikipedia.org/wiki?curid=63542" title="Robert Shand">
Robert Shand

Ds. Robert Shand (Aberdeenshire, Skotland, 1803 - Rhenosterfontein, Port Beaufort, 21 November 1876) was een van die Skotse predikante wat deur die loop van die 19de eeu na Suid-Afrika gekom het om die tekort aan predikante in die Nederduitse Gereformeerde Kerk aan te vul, goewerneur lord Charles Somerset se verengelsingbeleid uit te voer en later ook die liberale neigings in die Nederlandse teologiese seminariums teen te werk. Hy was die voorlaaste van die groep van sewe wat stuksgewys tussen 1828 en 1836 na die Kaap gekom het en predikante soos di. James Edgar, John Pears, Alexander Welsh en Thomas Reid ingesluit het.

Shand ontvang sy voorbereidende opleiding aan die King's College en studeer in die teologie aan die Universiteit van Aberdeen, Skotland. In 1834 kom hy na Suid-Afrika en word ná sy legitimering aangestel as leraar op Tulbagh as die opvolger van dr. George Thom, voormalige waarnemende superintendent van die Londense Sendinggenootskap aan die Kaap wat, nadat hy uit die genootskap getree het, die eerste Skotse predikante op versoek van lord Charles gaan werf het. Thom het van 1825 op Tulbagh gearbei, maar in die begin van 1833 het die kerkraad hom genoodsaak gesien om die goewerneur te versoek om dr. Thom op volle pensioen te laat aftree "daar hy die laaste vier jaar aan herhaalde vlae van kranksinnigheid gely het, en dus nie in staat was om sy ampspligte na behore waar te neem nie". 

Op 1 November 1835 tree hy in diens op Tulbagh en sit sy werk getrou voort tot hy in 1871 voel dat sy kragte aan die afneem is weens sy hoë ouderdom. Hy gaan woon op Stellenbosch en sterf vyf jaar later in die Oostelike Provinsie terwyl hy om gesondheidsredes op besoek was by sy seun, 'n geneesheer op Rhenosterfontein naby Port Beaufort. Sy graf is in die kerkhof naasaan die NG kerk op Swellendam en op die hoeksteen staan uitgebeitel: "Hij wandelde met God." 

Eerw. Andries Dreyer skryf in die "Eeuwfeest-Album van de Nederduits Gereformeerde-Kerk in Zuid-Afrika 1824 - 1924" (uit die Hollands vertaal) dat dié getuienis waar is. "Almal wat ds. Shand geken het, ag hom, nie alleen as 'n ware evangeliese leraar nie, maar veral as 'n baie godvrugtige man. Hoewel nederig en ingetoë in sy gewone lewenswandel, was hy baie vrymoedig en beslis in die verdediging van die waarhede van die evangelie wanneer hy hom in die Sinode of elders geroepe gevoel het om sy gevoelens te verwoord. Ofskoon daar weens sy optrede aan die begin van sy dienstyd op Tulbagh 'n skeuring in die gemeente gekom het, betoon selfs die afgeskeide party, toe hulle hom beter leer ken en verstaan, aan hom die grootste agting. Deur sy eie gemeente word hy hoog geag, nie net as 'n ywerige prediker en 'n troue herder nie, maar ook as vader en vriend."

'n Jaar voor sy dood word 'n deel van sy preke in druk uitgegee deur 'n vriend wat verlang het dat 'n "duursame aandenking van sy predikrant bewaar moes bly". Dié preke wys hoe sorgvuldig hy sy kanselwerk voorberei het. Die Bybel en "Kalvijns Instituten" was sy vernaamste bronne en sy gepubliseerde en ander preke toon in hoe 'n mate hy van hulle gees deurdrenk was. 

Die gemeente Kruisvallei op Tulbagh het op 21 Januarie 1843 ontstaan uit geskille tussen 'n groot gedeelte van die lidmate van die moedergemeente en ds. Robert Shand. Hy was 'n man van puriteins godsdienstige strengheid en 'n onbuigsame geaardheid. Die ontevredenheid was veral weens ds. Shand se weiering om huwelike op Sondae te voltrek, om Nagmaal aan onbekendes te bedien en hul kinders te doop. Ook het hy die doop, katkisasie en voorstelling van nuwe lidmate geweier, tensy hulle na sy mening toegewyde Christene was. Dit het aanleiding gegee tot allerlei onaangenaamhede. Die goewerneur is selfs betrek, maar volgens ds. J.H. van Aarde, Kruisvallei se leraar van 1895 tot 1924, is die kerklike regte ondergeskik geag aan persoonlike regte en lei die geskille, wat maklik opgelos kon word deur die kerklike bestuur, tot die skeuring op Tulbagh.

Die ontevredenes was agt jaar lank in onderhandelinge met die Ring, Sinode en regering om 'n verbetering van die toestande te probeer bewerkstellig en die vrede te herstel. Alle pogings was vrugteloos en sonder die verlangde uitkoms sodat die ontevredenes eindelik gedwonge gevoel het om af te skei. Dit het gebeur op 21 Januarie 1843. Die afgeskeidenes beroep ds. H.A. Moorrees, wat tydelik tydens die skorsing van ds. Robert Shand twee en 'n half jaar in die moedergemeente waargeneem het. Hy laat hom die keuse welgeval. 



</doc>
<doc id="63543" url="https://af.wikipedia.org/wiki?curid=63543" title="Golden Arrows">
Golden Arrows

Die Golden Arrows is 'n sokkerspan in Durban wat in die Nasionale Eerste Divisie speel. Die "Arrows" se tuisveld is die Koning Zwelithini Stadion, wat 'n kapasiteit van 10 000 toeskouers het. 


 Katlego Mashego


</doc>
<doc id="63544" url="https://af.wikipedia.org/wiki?curid=63544" title="Black Leopards">
Black Leopards

Die Black Leopards is 'n sokkerklub wat in die National First Division speel. Hulle tuisveld is die Peter Mokaba Stadion in Polokwane, wat 'n kapasiteit van byna 42 000 toeskouers het.




</doc>
<doc id="63550" url="https://af.wikipedia.org/wiki?curid=63550" title="WP Nel">
WP Nel

WP Nel (gebore in Loeriesfontein, 30 April 1986) is ’n Suid-Afrikaansgebore Skotse rugbyspeler wat vir Edinburgh Rugby as stut speel in die RaboDirect Pro12. Hy het vroeër in sy loopbaan vir die Westelike Provinsie, Boland Kavaliers en Vrystaat Cheetahs gespeel.

Nel het hom in Julie 2012 in Edinburg gevestig. Hy het in Junie 2015 in aanmerking gekom om vir die Skotse nasionale rugbyspan gekies te word. Hy is ook ingesluit by Skotland se groep vir die Rugbywêreldbeker 2015 en die Rugbywêreldbeker 2019.


</doc>
<doc id="63555" url="https://af.wikipedia.org/wiki?curid=63555" title="Markus Aurelius">
Markus Aurelius

Marcus Aurelius Antoninus (26 April 121 – 17 Maart 180) was 'n Romeinse keiser vanaf 161 tot 180. Hy het saam met Lucius Verus as mede-keiser regeer vanaf 161 tot Verus se dood in 169 en saam met Commodus vanaf 177 tot en met sy dood in 180. 

In die 170s n.C. het die Romeinse keiser Marcus Aurelius twaalf 'boeke' van morele aforismes in Grieks neergepen. Hierdie sogenaamde "Meditasies" bied 'n uitdaging aan die vertaler weens die onewe aard van die materiaal - soms staccato, soms ietwat warrig; soms filosofies-teoreties, dan weer prakties.

Aurelius se "Meditasies" is direk uit die Grieks na Afrikaans vertaal deur "Francois Bredenkamp", 'n klassikus verbonde aan die TUT, en in 2007 is die boek deur Protea Boekhuis uitgegee.




</doc>
<doc id="63556" url="https://af.wikipedia.org/wiki?curid=63556" title="Belvis">
Belvis

Die Belvis ("Johnius fuscolineatus") is 'n vis wat voorkom in die suid-westelike Indiese Oseaan, Madagaskar en aan die ooskus van Afrika vanaf Mosambiek tot by KwaZulu-Natal. In Engels staan die vis bekend as die "Bellfish".





</doc>
<doc id="63557" url="https://af.wikipedia.org/wiki?curid=63557" title="Koraalmooie">
Koraalmooie

Die Koraalmooie ("Centropyge bispinosa") is 'n vis wat voorkom in die Indiese-Pasifiese area en aan die ooskus van Afrika suidwaarts tot by Sodwanabaai. In Engels staan die vis bekend as die "Coral beauty".





</doc>
<doc id="63570" url="https://af.wikipedia.org/wiki?curid=63570" title="Garingboom">
Garingboom

Die Garingboom ("Agave sisalana") is 'n agave wat 'n stywe vesel lewer wat tradisioneel vir die vervaardiging van tou gebruik word.



</doc>
<doc id="63575" url="https://af.wikipedia.org/wiki?curid=63575" title="Andries Strauss">
Andries Strauss

Andries Strauss (gebore in Pretoria, 5 Maart 1984) is ’n rugbyspeler wat vir die Southern Kings as ’n senter speel in die Superrugbyreeks. Hy het in 2010 saam met die Springbokke na Europa getoer en het een wedstryd vir sy land gespeel teen die Barbarians.


</doc>
<doc id="63576" url="https://af.wikipedia.org/wiki?curid=63576" title="Willie le Roux">
Willie le Roux

Willie le Roux (gebore in Stellenbosch, 18 Augustus 1989) is ’n Springbokrugbyspeler wat vir die op vleuel of heelagter gespeel het in die Superrugbyreeks en vir die Vrystaat Cheetahs in die Curriebekerreeks. Hy was ook deel van Suid-Afrika se span tydens die Rugbywêreldbeker 2015 en die Rugbywêreldbeker 2019.

Hy verteenwoordig sy land die eerste keer op heelagter op 8 Junie 2013 gedurende die mini-reeks van toetse in Suid-Afrika teen Italië, Skotland en Samoa. Hy speel puik in al drie toetse vir die volle 80 minute op die veld. Op 22 Junie 2013 het hy 'n groot aandeel in die reekssege vir die Springbokke (teen Samoa op Loftus Versfeld in Pretoria), waartydens hy 'n paar drieë help skep het nadat hy as heelagter by die agterlynbeweging aangesluit het.



</doc>
<doc id="63577" url="https://af.wikipedia.org/wiki?curid=63577" title="Tewis de Bruyn">
Tewis de Bruyn

Tewis de Bruyn (gebore in Hoopstad, 5 Augustus 1982) is ’n rugbyspeler wat vir die Vrystaat Cheetahs as ’n skrumskakel en losskakel speel in die Curriebeker en vir die Cheetahs in die Superrugbyreeks.

Hy het in die verlede ook vir die Luiperds, Arende en Boland Kavaliers gespeel.



</doc>
<doc id="63578" url="https://af.wikipedia.org/wiki?curid=63578" title="Myddleton">
Myddleton

Myddleton Glebe (die Myddleton-kerkgronde) lê 5km oos van Caledon aan weerskante van die N2 nasionale pad.

Op 20 Februarie 1850 skenk sir Harry Smith, die goewerneur van die Kaapkolonie, 350 morg grond aan die Anglikaanse kerk om vrygestelde slawe te huisves. Elke bewoner het 'n erf gekry wat gewissel het tussen die 1 000 en 2 000 vierkante meter, maar dit sou die eiendom van die kerk bly. Bewoners kon huise bou, vee aanhou en graan en groente verbou. Slegs nasate van die oorspronklike erfhouers kon om verdere grond aansoek doen. Tot 1965 moes die bewoners 25c huur per maand aan die kerk betaal. Die kerk het streng reëls neergelê wat die lewe op die dorpie bepaal het. 

Die bou van die N2 nasionale pad het die dorpie in twee verdeel. Voorheen het die hoofpad teen die spoorlyn verby geloop. In 1980 is die dorpie tot gekleurde woongebied verklaar en onder die afdelingsraad van Caledon geplaas. Sedert 1995 is dit 'n woonbuurt van Caledon en huisves dit ongeveer 140 gesinne.

Oor die oorsprong van die naam Myddleton bestaan meningsverskil. Eerw. Myddleton Wilshere het die dorpie aanvanklik uitgelê. Die nooiensvan van die bekende argitek Sophy Gray, vrou van biskop Robert Gray van Kaapstad, was ook Myddleton.


</doc>
<doc id="63579" url="https://af.wikipedia.org/wiki?curid=63579" title="Noordwes-stadion">
Noordwes-stadion

Die Noordwes-stadion is 'n sportstadion in Welkom, Suid-Afrika. Dit is die tuisveld van die Down Touch Griffons in die Curriebeker-reeks. Die stadion het sitplek vir 17 000 mense.



</doc>
<doc id="63580" url="https://af.wikipedia.org/wiki?curid=63580" title="SV Zulte Waregem">
SV Zulte Waregem

SV Zulte Waregem is 'n Belgiese sokkerspan in Waregem wat sedert 2005 in die Eerste Klasse speel. Die klub is 'n saamsmelting van Zultse VV uit die naburige dorp Zulte en KSV Waregem. Die "Boeren" (hulle bynaam) speel in die Regenboogstadion (kapasiteit: 10 200 toeskouers). In 2006 het die span die Beker van België gewen.



</doc>
<doc id="63581" url="https://af.wikipedia.org/wiki?curid=63581" title="Beker van België">
Beker van België

Die Beker van België is die nasionale beker-toernooi vir sokker in België. Daar word sedert 1908 om die "Beker van België" meegeding. 

Die "Beker van België" is 'n uitkloptoernooi, waarby die spanne net een keer teen mekaar speel (loting bepaal wie tuis speel). Die kampioen plaas homself vir die Europa League en die Belgiese Supercup.

Die huidige kampioene is KV Mechelen (2019).


</doc>
<doc id="63582" url="https://af.wikipedia.org/wiki?curid=63582" title="Suid-Afrikaanse Beker">
Suid-Afrikaanse Beker

Die Suid-Afrikaanse Beker (wat ook die "Nedbank Cup" genoem word, na die hoofborg Nedbank), is 'n sokkeruitkloptoernooi. Die toernooi word sedert 1971 georganiseer en staan internasionaal bekend as die belangrikste bekertoernooi in Suid-Afrika.

Vir die toernooi kwalifiseer 32 klubs; 16 uit die Premier Sokkerliga (alle spanne kwalifiseer outomaties), 8 uit die Eerste Afdeling (alle spanne speel een voorronde teen mekaar) en 8 uit die amateursokker (aparte kwalifikasietoernooi). In die hooftoernooi speel die spanne net een keer teen mekaar. Die kampioen kwalifiseer vir die CAF Confederation Cup.

Die huidige kampioen is Free State Stars (2018).



</doc>
<doc id="63583" url="https://af.wikipedia.org/wiki?curid=63583" title="Japannese robynvis">
Japannese robynvis

Die Japannese robynvis ("Erythrocles schlegelii") is 'n vis wat voorkom in die Indiese-Pasifiese area en aan die ooskus van Afrika vanaf Kenia tot by Port Alfred. In Engels staan die vis bekend as die "Japanese rubyfish".





</doc>
<doc id="63584" url="https://af.wikipedia.org/wiki?curid=63584" title="Robynvis">
Robynvis

Die Robynvis ("Plagiogeneion rubiginosum") is 'n vis wat voorkom in die Indiese-Pasifiese area en aan die suidkus van Afrika van Kaapstad tot by Algoabaai. In Engels staan die vis bekend as die "Rubyfish".





</doc>
<doc id="63585" url="https://af.wikipedia.org/wiki?curid=63585" title="Lys van bergpasse in Suid-Afrika">
Lys van bergpasse in Suid-Afrika

Hierdie bladsy is ’n lys van bergpasse in Suid-Afrika gerangskik volgens provinsie.













</doc>
<doc id="63588" url="https://af.wikipedia.org/wiki?curid=63588" title="Commodus">
Commodus

Commodus (31 Augustus 161 - 31 Desember 192) was die 18de keiser van die Romeinse ryk vanaf 180 tot en met sy dood in 192. Hy het ook as mede-keiser saam met sy pa Marcus Aurelius regeer vanaf 177 tot sy pa se dood in 180.



</doc>
<doc id="63600" url="https://af.wikipedia.org/wiki?curid=63600" title="Tropiese pomfret">
Tropiese pomfret

Die Tropiese pomfret ("Brama orcini") is 'n vis wat voorkom in die Indiese-Pasifiese area en aan die ooskus van Afrika tot by KwaZulu-Natal. In Engels staan die vis bekend as die "Tropical pomfret".





</doc>
<doc id="63601" url="https://af.wikipedia.org/wiki?curid=63601" title="Mosambiekse kraaibek">
Mosambiekse kraaibek

Die Mosambiekse kraaibek ("Oplegnathus peaolopesi") is 'n vis wat voorkom noordwaarts vanaf Sodwanabaai. In Engels staan die vis bekend as die "Mozambique knifejaw". Die vis is 'n rare spesie.





</doc>
<doc id="63602" url="https://af.wikipedia.org/wiki?curid=63602" title="Boogskutter-vlindervis">
Boogskutter-vlindervis

Die Boogskutter-vlindervis ("Chaetodon bennetti") is 'n vis wat voorkom in die Indiese-Pasifiese area en is raar in Suid-Afrikaanse waters maar kom voor by Sodwanabaai. In Engels staan die vis bekend as die "Archer butterflyfish".





</doc>
<doc id="63603" url="https://af.wikipedia.org/wiki?curid=63603" title="Skoolkoetsier">
Skoolkoetsier

Die skoolkoetsier ("Heniochus diphreutes") is 'n vis wat in die Indiese-Pasifiese area voorkom, aan die ooskus van Afrika vanaf die Rooisee tot by Durban in Suid-Afrika. In Engels staan die vis bekend as die "Schooling coachman". Die vis word maklik verwar met die Moorse afgod ("Zanclus canescens").





</doc>
<doc id="63604" url="https://af.wikipedia.org/wiki?curid=63604" title="Spits slymvis">
Spits slymvis

Die Spits slymvis ("Leiognathus elongatus") is 'n vis wat voorkom in die Indiese-Pasifiese area en aan die ooskus van Afrika suidwaarts tot by Maputo. In Engels staan die vis bekend as die "Elongate ponyfish".





</doc>
<doc id="63605" url="https://af.wikipedia.org/wiki?curid=63605" title="Ronde vlermuisvis">
Ronde vlermuisvis

Die Ronde vlermuisvis ("Platax orbicularis") is 'n vis wat voorkom in die Indiese-Pasifiese area en aan die ooskus van Afrika vanaf Oman tot by Durban. In Engels staan die vis bekend as die "Orbicular batfish".




</doc>
<doc id="63606" url="https://af.wikipedia.org/wiki?curid=63606" title="Wilhelm Gustloff (skip)">
Wilhelm Gustloff (skip)

Die Wilhelm Gustloff was 'n Duitse passasierskip wat tydens die Tweede Wêreldoorlog betrokke was in die grootste ramp in die seevaartgeskiedenis. Meer as 9 000 mense het in hierdie seeramp in die Baltiese See (ook Oossee genoem) omgekom.

Op 15 Maart 1938 het die "Wilhelm Gustloff" op sy eerste toetsvaart vertrek. Op daardie stadium was dit die grootste passasierskip ter wêreld. Dit het plek gehad vir 1 463 passasiers en 'n personeel van 417. Die 10 dekke het 'n gesamentlike oppervlakte van 5 000 vierkante meter beslaan. Alle moderne geriewe was beskikbaar: swembad, danssale, biblioteek, teater, rookkamer, haarsalon, hospitaal, bakkery, gimnasium, ens. Die plesierbooot is gebou vir die Nasionaal-Sosialistiese Duitse Werkersparty se arbeidsorganisasie Kraft durch Freude (krag deur vreugde) om getroue party-ondersteuners op vakansies te neem. Londen, Italië, Libië en Noorweë is besoek.

Toe die oorlog uitbreek, is die boot omskep in 'n hospitaalskip. Maar reeds vanaf 1940 en vir die grootste deel van die oorlog was die boot vasgemeer in die hawe van Gotenhafen (Gdynia), noord van Danzig (vandag Gdansk) en Sopot aan die Baai van Gdansk in die huidige Pole. Daar is dit gebruik om akkommodasie te verskaf aan die duikbootbemannings.

Teen die einde van 1944 het die Sowjetleër weswaarts opgeruk. Oos-Pruise (vandag deel van Pole en Rusland) was afgesny van die res van Nazi-Duitsland. As deel van Operasie Hannibal is die Wilhelm Gustloff gereed gemaak om gewonde Duitse soldate en vlugtelinge te ontruim en weswaarts na Kiel en Flensburg te neem om te verhoed dat hulle in Russiese hande val. Inskeping het vinnig geskied en op die laaste oomblik het nog vlugtelinge hulle aangemeld om saam te reis. Daarom is presiese getalle van opvarendes nie beskikbaar nie. Navorsing tot die jaar 2000 deur Heinz Schön, wat self 'n oorlewende van die ramp was, toon nou aan dat daar 10 582 passasiers was.

Op 30 Januarie 1945 het die skip, vergesel van die oorlogskip "Löwe", die hawe van Gotenhafen verlaat. Onder die vier kapteins aan boord was daar nie eenstemmigheid oor die veiligste roete wat gevolg moes word nie. Vlootkaptein Wilhelm Zahn wou in die vlak kuswater en sonder groot ligte vaar om 'n duikbootaanval te vermy. Kapt. Friedrich Petersen het egter na diep waters gevaar onder andere ook omdat die skip oorlaai was. Ook het hy die ligte laat aanskakel toe hy verneem dat 'n Duitse konvooi mynveërs in hul rigting vaar. Om 9:15 die aand word vier torpedo's vanaf 700 m uit 'n Sowjetduikboot op die Wilhelm Gustloff afgevuur. Drie was voltreffers. Binne 'n uur sink die skip met die meeste van sy opvarendes op 'n afstand van 23 seemyl van die Pommerse kus (vandag Pole).

Weens die ontploffings het paniek aan boord uitgebreek. Baie mense was in die skip vasgekeer omdat die versterkte glas nie wou breek nie. Ander het in die yskoue Baltiese See tussen ysblokke beland. Die watertemperatuur was net bo vriespunt en die lugtemperatuur ver onder 0 grade. Weens die sneeu en ys is gesukkel om die reddingsbote neer te laat. Daarby was die reddingsbote te klein en gans te min vir die groot passasiersgetal. Oorlewingskanse was skraal.

Die "Löwe" en ander Duitse skepe wat toevallig in die omgewing was, het drenkelinge uit die see, van vlotte en uit reddingsbootjies gered. Volgens die jongste navorsing (ook deur Heinz Schön) is 1252 mense insluitende die vier kapteins gered en het 9 343 in die ramp omgekom. Dit maak die sinking van die "Wilhelm Gustloff" die grootste skeepsramp in die geskiedenis gemeet in terme van hoeveelheid slagoffers afkomstig van een skip. Die Nazi-bewind het die ramp 'n geheim probeer hou. Hierdie oorlogsgraf lê op 'n diepte van 42 m en geniet beskerming. Slegs die skeepsklok is geberg.

Was die optrede van die Sowjet-duikboot geregverdig? Die Wilhelm Gustloff was 'n oorlogskip en in die kleure van die vloot geverf en nie as 'n hospitaalskip nie. Daar was soldate en twee lugafweerkanonne aan boord. Die skip was verduister soos in oorlogtyd dikwels die geval is. Daarby was die Löwe 'n begeleidende oorlogskip. Volgens die volkereg het die Russe geregverdig opgetree. Ná die oorlog is die kaptein van die duikboot, kapt. A.I. Marinesko, oneervol ontslaan. In 1990 is hy egter in sy eer herstel toe hy postuum tot Held van die Sowjetunie verhef is.

Wilhelm Gustloff was die leier van Switserland se Nazi's. Hy het in 'n sluipmoordaanval die lewe gelaat en Hitler het onderneem om Gustloff se naam te verewig. Die te waterlating op 5 Mei 1937 is deur Gustloff se weduwee, Hedwig, in Hitler se aanwesigheid waargeneem.

Op sy nooiensvaart bots die Titanic op 15 April 1912 met 'n ysberg en 1 522 mense verdrink. Dit is die bekendste skeepsramp bloot omdat die skip as onsinkbaar beskryf is.



</doc>
<doc id="63608" url="https://af.wikipedia.org/wiki?curid=63608" title="Boesmanshoekpas">
Boesmanshoekpas

Die Boesmanshoekpas is 'n bergpas op 'n ondergeskikte geteerde pad tussen Molteno en Sterkstroom. Die pas is 10 km noordwes van Sterkstroom en gaan tussen die Bamboesberg en Stormberg deur. Hierdie roete word ook deur die spoorlyn gevolg. Die pas bereik sy hoogste punt op 1707 m bo seespieël en dit het 'n maksimumhelling van 1:10.



</doc>
<doc id="63609" url="https://af.wikipedia.org/wiki?curid=63609" title="Bomapas">
Bomapas

Die Bomapas is 'n bergpas in die Oos-Kaap wat op 'n grondpad in die Amatolaberge wes van Keiskammahoek lê. Dit is in 1850 gebou, bereik 'n hoogte van 673 m bo seevlak en die grootste helling is 1:10.



</doc>
<doc id="63610" url="https://af.wikipedia.org/wiki?curid=63610" title="Bongolonek">
Bongolonek

Bongolonek (ook "Bonkolonek") is 'n bergpas in die Oos-Kaap op die R392 pad tussen Dordrecht en Queenstown. Die pas bereik sy hoogste punt bo seevlak op 1384m en dit het 'n maksimum steilte van 1:11.



</doc>
<doc id="63611" url="https://af.wikipedia.org/wiki?curid=63611" title="Bottelnekpas">
Bottelnekpas

Bottelnekpas (ook "Battlenekpas" genoem) is 'n bergpas in die Oos-Kaap op 'n grondpad in die suidelike Drakensberge tussen die R58 en R393 paaie, noord van Elliot en suidoos van Barkly-Oos.



</doc>
<doc id="63612" url="https://af.wikipedia.org/wiki?curid=63612" title="Braambospas">
Braambospas

Die Braambospas is 'n bergpas in die Oos-Kaap wat op die R344 tussen Tarkastad en Adelaide en noord van die Bosnekpas lê. Die pas bereik 'n hoogte van 1180 m bo seespieël en 'n maksimum steilte van 1:12.



</doc>
<doc id="63616" url="https://af.wikipedia.org/wiki?curid=63616" title="Marjorie Courtenay-Latimer">
Marjorie Courtenay-Latimer

Marjorie Courtenay-Latimer (24 Februarie 1907 - 17 Mei 2004) was die kurator van die Oos-Londense museum. Sy het die Selakant op 22 Desember 1938 ontdek. Die vis is na haar vernoem: "Latimeria chalumnae".


</doc>
<doc id="63617" url="https://af.wikipedia.org/wiki?curid=63617" title="Buffelshoeknek">
Buffelshoeknek

Buffelshoeknek in die Groot-Bruintjieshoogte is 'n bergpas wat op die R337-grondpad noordoos van Pearston op die pad na Cradock lê. Dit staan ook bekend as Buffelshoekpas en Buffelshoekkloof. Op 1 310 m bereik die pas sy hoogste punt. Die maksimum helling van die pas is 1:8. Dit is in 1824 gebou. 

Let op dat daar in die Sederberge op die R303 ook 'n Buffelshoekpas lê.


</doc>
<doc id="63618" url="https://af.wikipedia.org/wiki?curid=63618" title="Bosnekpas">
Bosnekpas

Bosnekpas (of "Bushnekpas") is 'n bergpas in die Oos-Kaap wat noord van Adelaide op pad R344-grondpad na Tarkastad lê. Die pas bereik sy hoogste punt op 1 022m bo seevlak en het 'n maksimum helling van 1:10.



</doc>
<doc id="63620" url="https://af.wikipedia.org/wiki?curid=63620" title="Sander Boschker">
Sander Boschker

Sander Bernard Jozef Boschker (gebore op 20 Oktober 1970 in Lichtenvoorde) is 'n Nederlandse professionele sokkerspeler. Hy speel sedert 1989 by FC Twente as doelwagter. Hy het in seisoen 2003/04 vir AFC Ajax gespeel en het een keer vir die Nederlandse nasionale sokkerspan uitgedraf. Tydens die FIFA Sokker-Wêreldbekertoernooi in 2010 in Suid-Afrika het hy deel van die Nederlandse span uitgemaak, maar het egter nie gespeel nie.

Daar is nie 'n speler wat meer wedstryde vir "FC Twente" gespeel het as "Boschker" nie. Slage vier spelers (almal doelwagters) het al meer wedstryde as hy in die Eredivisie gespeel.

Hy het 1 keer vir die nasionale sokkerspan uitgedraf (teen Ghana), waartydens hy geen doelpunte aangeteken het nie.



</doc>
<doc id="63621" url="https://af.wikipedia.org/wiki?curid=63621" title="Ruud Gullit">
Ruud Gullit

Rudi Dil (gebore op 1 September 1962 in Amsterdam), beter bekend as Ruud Gullit, is 'n voormalige Nederlandse sokkerspeler, wat as aanvaller vir die Nederlandse nasionale sokkerspan, HFC Haarlem, Feyenoord, PSV Eindhoven, AC Milan, Sampdoria en Chelsea FC gespeel het.

Hy word algemeen gesien as een van die beste sokkerspelers van alle tye. Hy het onder ander die Europees Kampioenskap (met "Nederland") en twee keer die Champions League (met "AC Milan") gewen. Hy is ook deur FIFA as die beste sokkerspeler ter wêreld aangewys in 1988 en 1989.

"Ruud Gullit" was ook 'n afrigter by "Chelsea", Newcastle United, "Feyenoord", LA Galaxy en Terek Grozny gewees. Slegs by "Chelsea" kon hy as afrigter tydens FA Cup in 1997 'n prys wen.

"Ruud Gullit" het 66 keer vir "Nederland" uitgedraf, waarby hy 17 doelpunte het aangeteken.



</doc>
<doc id="63622" url="https://af.wikipedia.org/wiki?curid=63622" title="Germanicus">
Germanicus

Germanicus Julius Caesar (24 Mei 15 v.C. - 10 Oktober 19) was 'n generaal van die Romeinse Ryk. Hy is in Rome, hedendaagse Italië gebore. Hy was Nero Claudius Drusus na sy pa, of Tiberius Claudius Nero na sy oom vernoem. Hy ontvang die titel "Germanicus" in 9 v.C., nadat dit postuum aan sy pa ter ere van sy oorwinnings in Germanië toegeken is.


</doc>
<doc id="63623" url="https://af.wikipedia.org/wiki?curid=63623" title="Daggaboersnek">
Daggaboersnek

Daggaboersnek is 'n bergpas by Daggaboerhoek op die N10 nasionale pad in die Oos-Kaap en is 30km noord van Kookhuis (Cookhouse) in die rigting van Cradock. Die pas dateer uit 1850.



</doc>
<doc id="63624" url="https://af.wikipedia.org/wiki?curid=63624" title="Chelsea FC">
Chelsea FC

Chelsea is 'n Engelse sokkerspan in Londen, wat in die Premier League speel. "Die Bloue" speel hulle tuiswedstryde in Stamford Bridge, wat 'n kapasiteit van byna 42 000 sitplekke het. Sedert die Russiese eienaar Roman Abramovitsj die klub oorgeneem het, het "Chelsea" baie pryse gewen, soos drie keer die kampioenskap van Engeland. 





</doc>
<doc id="63626" url="https://af.wikipedia.org/wiki?curid=63626" title="Devil's Bellows Nek">
Devil's Bellows Nek

Devil's Bellows Nek is 'n bergpas in die Oos-Kaap op die R351-grondpad noord van Balfour in die rigting van Whittlesea. Die pas bereik 'n hoogte van 1 900m bo seespieël en 'n maksimum steilte van 1:8. Die omgewing het besondere natuurskoon.



</doc>
<doc id="63627" url="https://af.wikipedia.org/wiki?curid=63627" title="De Waalskloof">
De Waalskloof

De Waalskloof is 'n bergpas wat op 'n grondpad wat wes uit die R351 wegdraai en noord van Balfour lê. Die pas bereik 'n hoogte van 1456m bo seevlak en 'n maksimum helling van 1:10.



</doc>
<doc id="63629" url="https://af.wikipedia.org/wiki?curid=63629" title="Petrus van der Spuy">
Petrus van der Spuy

Ds. Petrus van der Spuy (distrik Wynberg, 23 November 1722 - Stellenbosch, 4 Maart 1809) was die eerste Afrikaner wat predikant geword het en wel agtereenvolgens van die NG gemeente Kaapstad en toe die NG gemeente Paarl.

Sy vader, Melt van der Spuy, was 'n Rotterdammer van geboorte en is op 14 Junie 1716 aan die Kaap met Maria van der Poel getroud. Petrus is aan die einde van 1730 na sy familie in Rotterdam vir sy opvoeding gestuur. Hier was hy 'n leerling van die beroemde Erasmiaanse skool. Hy het hom op die universiteit voorberei en is op 9 September 1740 aan die Universiteit van Groningen as student in die teologie ingeskryf, waar hy onder proff. C. van Velzen en D. Gerdes gestudeer het. In die herfs van 1744 is hy na die Universiteit van Leiden waar hy op 14 September as teologiese student in skryf en het daar nog 'n jaar gestudeer. Sy begeerte was om na sy vaderland terug te keer en daarom het hy hom aangemeld om voor die Klassis van Amsterdam (die Ring waaronder die Kaapse NG gemeentes destyds geval het) proponent te word. Op 4 Oktober 1745 is hy praeparatoir geëksamineer en beroepbaar gestel. Die klassis het hom op 11 Januarie 1746 peremtoir geëksamineer met oplegging van hande vir die Kaap georden. Sy jongste kind het in 1852 meegedeel dat sy vader ook eers in die medisyne gestudeer het en nadat hy daarin gekwalifiseer het, teologie opgeneem het. Dit lyk onwaarskynlik, want hy is op 9 September 1740, toe hy nog nie 18 jaar oud was nie, te Groningen as student in die teologie ingeskryf. Van 'n inskrywing as mediese student kom niks voor in die Studente-album nie. Hy het daar gestudeer tot 1744 en toe nog 'n jaar in Leiden, dus altesaam vyf jaar, die gewone tydperk vir 'n teologiese kursus in daardie tyd. Dit is moontlik dat hy naas sy teologiese studie ook nog enige mediese kennis opgedoen het, maar onwaarskynlik dat hy daarin sou kon kwalifiseer.

Hy het kort ná sy ordening skeepgegaan en op 17 Augustus 1746, ná 'n afwesigheid van meer as 15 jaar, weer sy voet op sy geboortegrond gesit en vyf dae later reeds in Kaapstad gepreek. Sy teks was Genesis 31:3 ("Statebybel"): "En de HEERE zeide tot Jakob: Keer weder tot het land uwer vaderen, en tot uw maagschap, en Ik zal met u zijn." In Kaapstad was hy die opvolger van ds. Le Sueur en het daar gebly tot hy in 1753 na Drakenstein verplaas is. Op 8 April 1752 het hy die eeufeesrede gehou "tergelegenheid van de Honderdjarige Possessie van Cabo de Goede Hoop". Dit het in druk verskyn. Dit het dus op ses jaar na 'n eeu geduur voordat die nedersetting aan die Kaap sy eerste predikant uit eie geledere opgelewer het.

In die Paarl sou sy moeilikhede meer was as wat al die predikante voor hom saam in daardie gemeente ervaar het. Daardeur is hy byna gebreek. In 1771 het daar 'n twis uitgebreek wat die ergste van sy soort was wat tot in daardie stadium óf sedertdien in 'n Suid-Afrikaanse gemeente sou voorkom en waardeur die gemeente Drakenstein byna verwoes is. Die twis het 'n volle 14 jaar aangehou en het begin toe die heemraad en burgerluitenant Thomas A. Theron as ouderling gekies is. Ds. Van der Spuy het aanvanklik buite die twis gestaan, wat feitlik 'n aaneenskakeling was van allerhande persoonlike vetes wat onder die mense gewoeker het. Die kerkraad was magteloos, die Politieke Raad ook en selfs die Klassis Amsterdam kon dit nie bedwing nie. Die mense het so lank getwis dat hulle naderhand nie meer kon onthou waaroor dit gegaan het nie. Ds. Van der Spuy is ook daarby ingesleep toe van die mense die skerp punte van hul pyle op hom gerig het. Uiteindelik het vir ds. Van der Spuy te erg geword en hy is ook liggaamlik oorweldig sodat hy in 1781 aansoek gedoen het om emeritaat. Dit was 'n persoonlike vernedering vir die eerste gebore Suid-Afrikaanse predikant, die oudste predikant van die Ned. Indiese Kerk, waartoe die Kaapse Kerk ook gereken is. Dit is op 20 Maart 1781 op die mees eervolle wyse aan hom verleen en die Politieke Raad het hom bedank vir sy "onvermoeide ywer en trou". Hy kon tot aan die einde van sy lewe sy volle salaris behou "vanweë sy veeljarige diens, voorbeeld in die lewe en stigting in die leer". Op 9 April daardie jaar het hy van die kerkraad afskeid geneem. Al die lede het hom bedank vir sy "getroue diens ... en hom allerlei tydelike en ewige heil toegewens".

Ds. Van der Spuy het op Stellenbosch gaan woon, maar die vervolging uit Drakenstein het nie opgehou nie. Op Sondag 21 Augustus 1785 het hy in die kerk op Stellenbosch 'n kindjie gedoop en na afloop van die diens het twee persone, Daniël Joubert en Jacobus Roux, wat nou verwant was aan sommige van die Drakensteinse mense wat so heftig getwis het, op straat lawaai gemaak oor hierdie doopbediening en allerhande haatlikhede teen ds. Van der Spuy kwytgeraak. Dit was so erg dat die owerheid hulle daaroor moes aanspreek. En op Sondag 26 Maart 1786 was ds. Van der Spuy by ds. Aling in die kerk op Drakenstein en sou op versoek van sy opvolger die doopbediening waarneem. Maar nadat die formulier gelees en ds. Van der Spuy na die preekstoel gekom het om te doop, het die grootvader van die kind geweier om hom deur ds. Van der Spuy te laat doop en moes ds. Aling dit doen. Dit het 'n konsternasie veroorsaak en volgens 'n blykbaar vooraf gereëlde plan het verskillende persone by wyse van demonstrasie uit die kerk geloop. 

Volgens sy seun het ds. Van der Spuy se lydensweg in Drakenstein sy geestelike lewe verdiep en hom nader aan die Here gebring. Hy was al die jare dat hy predikant was ongetroud, maar op 19 Januarie 1783 tree hy, toe hy reeds 60 jaar oud was, in die huwelik met Maria Elisabeth Adleda. Hy het haar op 21 Julie 1748 in Kaapstad gedoop en volgens oorlewering daarna skertsend aan haar pa gesê dat hy die kindjie vir hom as vrou moet grootmaak. Die huwelik was gelukkig en vir ds. Van der Spuy 'n lig in sy lewensaand. Vier kinders is uit die huwelik gebore, almal op Stellenbosch: Maria Carolina (30 November 1783), Johanna Ijda (28 Augustus 1785), Hermina Huberta (22 Julie 1787) en Petrus Melt (2 Augustus 1789). Reeds in 1791 ('n ander bron gee 1793) is sy vrou oorlede. Hy het hierna nog 18 jaar gelewe en die eerste Britse besetting van die Kaap, die Bataafse bewind sowel as die tweede en laaste Britse besetting beleef.



</doc>
<doc id="63630" url="https://af.wikipedia.org/wiki?curid=63630" title="Blespas">
Blespas

Die Blespas is 'n bergpas in die Oos-Kaap wat op 'n grondpad wat by Katberg en Balfour wes uit die R67 wegdraai lê. Dit is noord van Fort Beaufort en by die Mpofu-natuurreservaat. Die pas bereik 'n hoogte van 1 180m bo seevlak en is met 'n helling van 1:6 besonder steil.


</doc>
<doc id="63631" url="https://af.wikipedia.org/wiki?curid=63631" title="FC Basel">
FC Basel

FC Basel is 'n Switserse sokkerspan in Basel wat in die Super League speel. Die span se tuisveld is die St. Jacob-Park, wat 'n kapasiteit van 37 500 sitplekke het. Nasionaal is "FCB" baie suksesvol, met 20 nasionale kampioenskappe en 11 Switserse Bekers. Internasionaal het die span nog nie 'n kompetisie gewen nie. In 2001 het hulle die eindstryd van die Intertoto-beker verloor teen Aston Villa en in 2012 het hulle die kwarteindronde in die Champions League teen FC Bayern München verloor.




</doc>
<doc id="63636" url="https://af.wikipedia.org/wiki?curid=63636" title="Johan Heinrich von Manger">
Johan Heinrich von Manger

Ds. Johan Heinrich von Manger (Detmold, Duitsland, 20 Februarie 1767 - Kaapstad, 2 Mei 1842) was predikant in die Nederduitse Gereformeerde Kerk op Graaff-Reinet, Swellendam en die 30ste leraar van die NG gemeente Kaapstad vir 'n tydperk van 37 jaar tot en met sy aftrede in 1839, die sesde langs dienende predikant van die oudste NG gemeente.

Von Manger se vader was 'n amptenaar met 'n hoë rang wat tot die adelstand verhef is, vandaar die "von" vooraan hul van. Hy is gebore in die graafskap van Hessen-Cassel, geleë in die Opper-Rynse Land. Nadat hy aan die akademies van Herborn, Rinteln en Göttingen gestudeer het, gaan hy na Nederland om hom daar as predikant te bekwaam in Utrecht, waar hy klasse bywoon van proff. G. Bonnet en H. Royaards.

Op 21 April 1790 is hy saam met drie ander studente voor die Amsterdamse Klassis praeparatoir geëksamineer en as proponent toegelaat. Een van hulle, Hendrik Herbst, was 'n Kapenaar wie se vader ook uit Hessen-Cassel afkomstig was. Dit is nie bekend of Von Manger en Herbst mekaar voor hulle proponentseksamen geken het nie, maar toe die Amsterdamse Klassis vir Herbst benoem as predikant van die nuwe distrik Graaff-Reinet, het hy dit van die hand gewys. Hy wou in Nederland bly en het in 1792 predikant geword van die Hervormde gemeente Tuil, waar hy tot sy dood net 20 jaar later gedien het. Vermoedelik was dit Herbst wat Von Manger se aandag op die Kaap gevestig het, want na sy bedanking vir Graaff-Reinet se gemeente is laasgenoemde op sy versoek deur die Klassis benoem om daarheen te gaan en op 19 Junie 1790 is hy peremtoir geëksamineer en met die handoplegging georden.

Hy het Holland in Januarie 1792 verlaat en by sy aankoms in Suid-Afrika is hy aan die Kaap gehou om die dienste van ds. Van Lier waar te neem, wat toe baie siek was sodat hy eers in Oktober van dieselfde jaar sy werk in Graaff-Reinet kon begin.

Dit was in die dae van groot spanning en woelinge waarin ds. Von Manger na Graaff-Reinet gekom het, tye van onluste. Hy het ook in die gedrang gekom en moes selfs 'n tyd lank daarvandaan weggaan, teruggekom, maar uiteindelik besluit dat hy hom aan die bediening daar moes onttrek. In 1789 is hy na Swellendam verplaas waar hy vier jaar lank werksaam was met groter seën as wat op Graaff-Reinet die geval was. In dié tyd is die eerste kerkgebou opgerig. Toe ds. Serrurier in 1802 sy emeritaat ontvang, is ds. Von Manger in Kaapstad benoem. In 1810 was hy in Kaapstad betrokke in 'n kortstondige maar heftige twis met die Britse owerheid oor die verhouding tussen Staat en Kerk. Op grond van sy "beledigende gedrag" is hy in kennis gestel dat hy verplaas word na die NG gemeente Uitenhage. Hy het die owerheid gedreig met 'n appèl na die Engelse regering, maar nadat hy verskoning gevra het is hy toegelaat om in Kaapstad aan te bly.

Hy het in die Kaapse gemeente gearbei tot op 21 April 1839 toe hy sy amp neergelê het met 'n preek oor 1 Tessalonisense 4:1-2 ("Statebybel"): "Voorts dan, broeders, wij bidden en vermanen u in den Heere Jezus, gelijk gij van ons ontvangen hebt, hoe gij moet wandelen en Gode behagen, dat gij daarin meer overvloedig wordt. Want gij weet, wat bevelen wij u gegeven hebben door den Heere Jezus." Die rede is afgedruk in die "Ned. Z.Afr. Tijdschrift" 1840 bl. 83 en verder. Op 2 Mei 1842 is hy oorlede.

In 1843 het sy opvolger, dr. S.P. Heyns, 'n bundel van 24 van sy "Nagelatene Leerredenen" uitgegee. In die voorberig gee dr. Heyns die volgende tipering van hom (uit die Hollands vertaal): "Ernstig op die preekstoel, was hy in die omgang minsaam en inskiklik, in sy gesprekke selfs luimig. Almal wat hom leer ken, het sy geselskap geniet. Wanneer 'n mens hom terneergedruk teëgekom het, wat veral in die laaste dae van sy lewe wel soms die geval was, het dit nie lank geduur nie of sy gelaat het verander en sy gewone blymoedigheid teruggekeer."



</doc>
<doc id="63637" url="https://af.wikipedia.org/wiki?curid=63637" title="Tobias Johannes Herold">
Tobias Johannes Herold

Ds. Tobias Johannes Herold (Kaapstad, Augustus 1788 - Stellenbosch, 10 Desember 1857) was predikant in die Nederduitse Gereformeerde Kerk, onder meer van die NG gemeente Paarl, asook moderator van die derde Kaapse Sinonde (1829).

Herold se vader, Johan Willem Herold, het omstreeks 1775 na die Kaap gekom as sieketrooster in diens van die Oos-Indiese Kompanjie het trou aan die begin van 1779 met Elizabeth van Dijk. Hy was 'n Duitser van geboorte wie se vader predikant was in Hessen-Cassel en het vier seuns en een dogter gehad toe die Sewejarige Oorlog uitbreek. Die seun Johan was aan die studeer om predikant te word, toe die gesin se omstandighede weens die oorlog so verswak dat hy sy studie moes laat vaar en na Holland gaan, vanwaar hy die reis na die Kaap die Goeie Hoop onderneem het. Hier tree hy in die huwelik met die aanvallige dogter van 'n welgestelde Koebergse boer. Elf kinders is uit dié huwelik gebore, waarvan die tweede kind, Johanna, later met Rijno Johannes van der Riet trou, en die sewende, Tobias Johannes, in Augustus 1788 gebore is (die geraadpleegde bronne verstrek nie sy geboortedag nie). 

Hy en Johannes van der Riet was skoolmaats in Kaapstad toe omstreeks die jaar 1804 die jong Herold in die ouderdom van 16 jaar deur die burgerkommandant opgeroep word om hom van 'n perd, 'n geweer, 'n saal en toom te voorsien en hom by die ruitery van Stellenbosch aan te sluit. Hy het sy vader se toestemming gaan vra, maar hy was erg ontsteld omdat hy sy seun vir die evangeliebediening bestem het en roep uit: "Wat! paard, zadel en toom! Ik zal je op 'n houten paard laten rijden!" Kort daarna is beide die jongmans Europa toe gestuur. In Mei 1805 kom hulle in Kopenhagen aan, vanwaar hulle na Holland reis en die jonge Herold hom as student in die teologie aan die Universiteit van Leiden laat inskryf. Hy voltooi sy studie onder leiding van proff. Van der Palm, Clarisse en andere en word deur die Amsterdamse Klassis geëksamineer en as predikant van die Kerk georden. Kort hierna trou hy met 'n Hollandse vrou, Louise Hoorn. Omdat Engeland en Frankryk destyds in 'n oorlog gewikkel was, was die tog Kaap toe geensins maklik nie. Hy moes eers Londen toe gaan waar hy enige preekbeurte in die Hollandse kerk waargeneem het. Op versoek van die Hollandse predikant in Londen is hy aanbeveel as predikant van die nuwe gemeente George. Eers in 1811, ná 'n afwesigheid van ses jaar, kon hy terug in sy ouerhuis verwelkom word.

Goewerneur sir John Cradock het hom dan ook as predikant vir die pas gestigte gemeente George benoem. Met sy aankoms daar vind hy nóg 'n pastorie, nóg 'n kerkgebou, nóg 'n kerkraad. Hy het homself op 25 April 1813 as leraar in die gemeente bevestig en sy intreepreek in die sitkamer op Sandkraal gelewer. 

Sy eerste taak was om 'n kerkraad aangestel te kry, wat destyds van owerheidsweë moes geskied. Dit duur lank tot 'n behoorlike kerkgebou opgerig kon word. Intussen is die dienste in privaat wonings waargeneem. In die jaar 1815 dra die goewerneur die pynlike taak aan ds. Herold op om die terdoodveroordeeldes van die Slagtersnek-rebellie op die dood voor te berei en hulle in hul laaste lewensoomblikke by te staan. Die amptelike verslag wat hy oor die verrigtinge gedoen het, bestaan vandag nog in druk.

In die jaar voor die eerste Sinode van die Kaapse Kerk (1823) word hy na die NG gemeente Paarl oorgeplaas en woon dié belangrike vergadering in 1824 sodoende by as Drakensteinse predikant. Dit was die begin van 'n belangrike nuwe tydvak vir die Kaapse Kerk. Dié Sinode het die gemeentes, waarvan daar toe 14 was, in drie ringe verdeel. Dié nuwe organisasie het beteken die Kerk kon nou as eenheid optree en hom geleidelik begin losmaak van die owerheid, want dan ook in 1843 met Ordonnansie No. 7 gebeur het. In die tweede Sinode (1826) beklee hy die amp van skriba en drie jaar later word hy tot moderator verkies. Nadat hy ruim agt jaar die herderstaf in die Paarl gedra het, word hy beroep tot opvolger van ds. Meent Borcherds op Stellenbosch, waar hy op 29 Mei 1831 bevestig word. Nege maande later (Februarie 1832) staan hy onverwags sy geliefde vrou aan die dood af. Sy was die moeder van hulle 13 kinders. Haar begrafnis vind op dieselfde dag en dieselfde uur as dié van ds. Borcherds plaas. 'n Ruk later trou hy weer, met die weduwee van adv. J. Joubert, wat hom nog vier kinders skenk, waarvan die jongste, Francis William, latere jare magistraat van Stellenbosch was en in 1923 in Kaapstad oorlede is. 

Ds. Herold het amper 70 jaar oud geword en was tot haas aan die einde van sy lewe werksaam. In Oktober van sy sterfjaar begewe hy hom nog na Kaapstad om die opening van die Sinode by te woon. Weens toenemende pyn moes hy hom egter aan die vergadering onttrek en na Stellenbosch terugkeer, waar hy as laaste amptelike daad 'n kleinkind doop. 

Hy sterf op Donderdag 10 Desember 1857 om vyfuur die middag en is die daaropvolgende Sondag onder blyke van algemene droefheid uit die kerkgebou op Stellenbosch begrawe.

Die dorpie Heroldsbaai is na hom vernoem omdat hy 'n ywerige hengelaar was.





</doc>
<doc id="63639" url="https://af.wikipedia.org/wiki?curid=63639" title="Carl Otto Hager">
Carl Otto Hager

Carl Otto Hager (Dresden, 16 Oktober 1813 – Stellenbosch, 7 Oktober 1898) was 'n Duitse argitek, portretskilder en baanbrekerfotograaf wat veral bekend geraak het in Suid-Afrika vir die ontwerp van talle kerkgeboue van die Nederduitse Gereformeerde Kerk.

Hy was een van die grootste eksponente van die Neogotiese boustyl in Suid-Afrika, maar talle van die kerke wat hy ontwerp het, is intussen gesloop, onder meer dié op Carnarvon, Fraserburg, Willowmore (dit is onseker of hy dit wel ontwerp het), Caledon, Ceres en Heidelberg, Kaap. Van die mooistes wat behoue gebly is, is dié op Stellenbosch, Piketberg, Ladismith, Somerset-Oos en Pearston. Hy het ook kerke in die Vrystaat ontwerp, maar die name daarvan het vergete geraak. Al ander noemenswaardige geboue wat waarvoor hy verantwoordelik was, is die Kweekskool (intussen ingrypend verander) en die neoklassieke Ou Hoofgebou van die universiteit op Stellenbosch.

Hager was die seun van Johann Carl Gotthelf Hager (Dresden, 1764 – 15 Julie 1816), regskonsultant en belastingamptenaar van die Saksiese regering, en sy tweede vrou, Johanna Rosina Galwitz (Rusland, 1792 – Stellenbosch, 7 Februarie 1854), 'n Russiese dame uit die adelstand. Hager het sy vader verloor toe hy drie jaar oud was. Wilhelm Krüger (1775–1820), 'n destyds bekende kunstenaar, het by die gesin kom inwoon en die portrette wat hy geskilder het, is so goed deur Hager nageteken dat Kruger hom lesse gegee het. Hy het skool toe gegaan op sesjarige leeftyd, maar sy tekenlesse het intussen voortgeduur tot hy nege jaar oud was.

Vanweë opmerklike kunstalent is Hager in 1828 ingeskryf aan die koninklike akademie van die kunste in Dresden, waar hy tot 1834 studeer en hom as portretskilder bekwaam het. Volgens nog 'n bron het Hager in die argitektuur aan die Koninklike Kunsakademie in Dresden studeer, nie die skilderkuns nie.

Ná sy praktiese opleiding emigreer hy in Desember 1838 saam met sy studentevriend Carel Sparmann na die Kaapkolonie ná 'n toevallige ontmoeting met 'n voormalige Duitse konsul aan die Kaap. Hulle rig saam in die Kaap 'n boufirma op en intussen maak Hager ook opgang as portretskilder en tekenonderwyser, hoewel dit vir hom moeilik was om 'n bestaan te maak weens 'n tydelike handelslapte in Kaapstad. In 1840 word hulle hier met die beplanning van die St. Mary-katedraal op Stalplein toevertrou. Vandag nog toon die sierlike interieur die onmiskenbare spore van Hager se ontwerpe. Ná die voltooiing van die kerkgebou skei die twee se weë.

Hager verhuis in 1841 na Stellenbosch, waar hy werk kry as portretskilder. Volgens sy memoires, in 'n mengsel van Nederlands en Duits, het dié dorp hom herinner aan sy "... vaterland en een gevoel van voorspelling zegde my dat dit een plaats van rust op de aarde voor my wezen zou (zijn)". Van April 1842 werk hy in die Paarl en omgewing en van Januarie 1843 op Worcester, Swellendam en Port Beaufort aan die Breërivier. Op 9 Augustus 1842 trou hy op Stellenbosch met Cornelia Margaretha Janssen (oorlede 22 April 1886), die dogter van die plaaslike Duitsonderwyser en self 'n musiekonderwyseres. Minstens 20 jaar van hul getroude lewe moes hulle 'n sukkelbestaan voer waarin Hager soms portretskilder, dan weer snuifmaker, dan kersemaker en uiteindelik fotograaf was. Hy was ook lief daarvoor om te skets en heelwat van sy sketse het gelukkig behoue gebly.

In April 1845 keer hy met sy gesin na Duitsland terug, maar kom in Desember 1846 met sy moeder, 'n weduwee, terug na Suid-Afrika en open 'n tabakwinkel in Kaapstad nadat hy 'n moeilike bestaan gevoer het as rondreisende portretskilder wat in die distrik Malmesbury te perd gereis het en later ook op Rondebosch en Wynberg gewerk het.

In 1861 verhuis hy opnuut na die Eikestad waar hy lidmaat word van die Lutherse gemeente en sonder betaling die Lutherse kerkie in Dorpstraat ontwerp. Dis 'n uiters sierlike stukkie Neogotiek wat vandag nog bestaan as kunsmuseum (sedert 1969) van die Universiteit Stellenbosch. Sy moeder laat by haar dood in 1854 'n ruim erf en huis aan hom na (De Eiken, Markstraat, Stellenbosch), wat tot vandag behoue gebly het en waarin Hager en sy gesin tot aan sy dood bly woon het. Op Stellenbosch is van 1862 tot 1865 sy bekendste ontwerp, die moederkerk se veranderings en vergroting, opgerig. Met sy gebruik van Gotiese elemente het hy 'n reuse-invloed uitgeoefen op die Suid-Afrikaanse kerkboukuns in die daaropvolgende dekades tot argitekte soos Wynand Louw en Gerard Moerdijk in die eerste helfte van die 20ste eeu 'n inheemse kerkboustyl begin ontwikkel het. Ook op Stellenbosch het hy die dorp se opgaardam en filtreerbeddings ontwerp.

Hager het reeds kort nadat Sparmann sy eerste daguerreotipe-atlejee aan die Kaap oopgemaak het, die afneemtegniek geleer. As beroepsfotograaf het hy self eers heelwat portrette afgeneem en van Mei 1858 af 'n kort tydjie sy eie ateljee by Pleinstraat 16, Kaapstad, gehad. In 1864 het hy 'n fotografiese ateljee op Stellenbosch geopen wat dadelik groot aftrek gekry het. Enkele van die portrette wat hy destyds geneem het, het behoue gebly.

Hager se ontwerp van die NG moederkerk op Stellenbosch het hom feitlik onmiddellik alombekend gemaak en bestellings vir soortgelyke kerkgeboue het van oraloor begin instroom. So word hy die vader van die Neogotiese boustyl in Suid-Afrika. Soms het hy persoonlik toesig gehou oor die bouwerk, byvoorbeeld tydens sy verblyf op Somerset-Oos vir die bouwerk aan die plaaslike NG kerk toe hy in die pastorie tuisgegaan het by ds. J.H. Hofmeyr en sy gesin. In sy "Memoires" vertel Hager hoe hy sy intrek in ds. Hofmeyr se pastorie geneem het en hoe hulle hom aanvaar het soos 'n eie familielid en hy vrylik kon deel in die huislike en godsdienstige lewe. Hy het altesaam 18 maande in die pastorie gewoon en het geskryf: "Dit was 'n liewe familie. Ek is dadelik opgeneem en het gedeel in die huislike en godsdienstige samesyn … Deur die voorbeeld van ds. Hofmeyr het ek dierbare vriende gemaak. Ek is geëer en bemin deur elkeen. As ek enige jare lank in Kaapstad op die toppunt van ellende was, dan was ek (op Somerset) op die toppunt van voorspoed, eer en seëninge."

Hager het die toesighouding soms ook aan sy oudste seun, Johann Carl Maxmillian Hager (1844–1917) opgedra, maar het altyd die planne self geteken. Onder die kerkgeboue wat hy ontwerp het, was dié van Clanwilliam (1864), Fraserburg (1866, intussen gesloop), Somerset-Oos (1870), Heidelberg, Kaap (1872, intussen gesloop), Ladismith (1874), Tulbagh (1876), Caledon (1877, intussen gesloop), Oudtshoorn (1877–1880), Piketberg (1881). Kerke wat hy nie in sy herinneringe roep nie, maar wat bes moontlik sy werk is, is dié van Ceres (1881, intussen gesloop), Porterville (1894, intussen gesloop), Hopefield (1877, later vergroot) en NG gemeente Willowmore (intussen gesloop).

In sy herinneringe het hy ook melding gemaak van verskeie kerke in Oranje-Vrystaatse gemeente tussen 1874 en 1880, maar die name van die gemeentes is nie bekend nie. Ongelukkig noem hager nie dié kerke by name nie. Omdat kerklike dokumente tydens die Tweede Vryheidsoorlog ook grotendeels vernietig is, bestaan daar geen getuienis oor watter geboue hier ter sprake is nie. Dit is wel ook bekend dat hy die planne vir die pastorie op Willowmore opgestel het en vir veranderings aan die dak van die gerestoureerde pastorie op Fraserburg verantwoordelik was. Die enigste ander bouwerke wat ongetwyfeld aan hom toegeskryf kan word, is die ou Kweekskool op Stellenbosch, met die aangrensende wonings vir professore (1868, grondig herbou in 1905) en die hoofgebou van die Victoria-kollege waarvan die hoeksteen in Desember 1880 gelê is. Die gebou is eers vyf jaar en 11 maande later in gebruik geneem. Dis die oudste akademiese gebou op die Universiteit Stellenbosch se kampus en was die gevolg van 'n opvatting wat in 1879 met die Eikestad se 200-jarige bestaansviering ontstaan het om 'n gedenkteken te bou wat die dorp se stigting sou gedenk en daarom is besluit om 'n grootse, nuwe kollegegebou op te rig.

Richard Wocke (1831–1890), wat naas talle regerings- en ander geboue ook die bekende Tweetoringkerk in Bloemfontein en die NG kerke op Boshof, Brandfort, Edenburg, Philippolis en Rouxville ontwerp het, het etlike jare lank opleiding in Kaapstad as pleisteraar en messelaar by Hager gekry. Hy het dan ook Hager se direkte, kragtige styl van kerke as ontwerper aangeneem.

Die Neogotiese kerkboustyl, waarvan Hager die grootste eksponent in Suid-Afrika was, was die oorheersende styl vir Afrikaanse kerkgeboue tot vroeg in die 20ste eeu. Hierna het die argitekte Gerard Moerdijk en Wynand Louw moeite gedoen om dit in onguns te laat verval by die breë Afrikaanse publiek en veral by die kerkrade wat mos besluit in watter vorm hul kerkgebou opgerig sou word. Schalk W. le Roux skryf in sy verhandeling "Die soeke van drie argitekte na 'n planvorm vir Afrikaanse Gereformeerde kerkbou": "Aan die begin van die twintigste eeu, met die oplewing van ’n eiesoortige bewussyn na die Anglo-Boereoorlog (1899–1902) en pogings tot kerkvereniging voor en na die totstandkoming van die Unie van Suid-Afrika (1910), is ywerig na ’n 'eie' Suid-Afrikaanse of Afrikaanse kerkboustyl gesoek. Die soektog is deur Wynand Louw en Gerard Moerdijk gelei en gerig. Dit het gepaard gegaan met die snelle verstedeliking wat tot in die jare veertig voortgeduur het. Baie nuwe gemeentes is veral in stede gestig op ’n tydstip dat die tydgenootlike funksionalistiese strewe in argitektuur op die voorgrond was. Die eerste argitekte wat ook lidmate van die kerke was, het op die toneel verskyn en besin oor die aard en vorm wat 'hulle' kerke in die Suid-Afrikaanse dorp of stad moes aanneem." Hierdie soeke het die weg gebaan vir die Neo-Bisantynse kerkboustyl, waaroor J.M.J. Koorts in "Beginsels van Gerformeerde Kerkbou" te velde trek. Hy gee toe dit was die heel eerste pogings tot iets nuuts en tipies Suid-Afrikaans, maar meen die kerke is "na-aapsels" van die Bisantynse styl wat dit geïnspireer het. Dit is wel ietwat verander met behulp van moderner materiale, boumetodes en sin vir skaal. Koorts sê om dié kerke verder te moderniseer, "is hulle opgesmuk met al die modernismes van die dertigerjare: teatrale lyne, vertikale strepe, krulle en ander tierlantyntjies. Die torings het veral uitgestaan met aanplaksels van modernistiese lyne wat sterk herinner aan "juke-boxes" wat in kafees aangetref word." Hy beskryf die bouwerk as bestaande uit hoofsaaklik "lompe samestellinge van siersteenmassas; die sierstene meestal blink, glad en geelrooi".

Koorts beskryf die Neo-Gotiese kerke as die enigste tipe kerkbou tot dusver (1974) wat "plegtig en stigtelik in sy voorkoms is en wat binne 'n gewyde atmosfeer besit". Hy beskryf die styl as "outyds" en 'n "vereenvoudigde" Gotiek met hier en daar Romaanse en Barok-elemente. Koorts meen: "Suiwer argitektonies gesien, kan ons met trots na hierdie kerke terugkyk; hulle behoort tot 'n eerbare tydperk wat ongemerk verbygegaan het. Dit is net tragies dat sommige van die sierlikstes reeds voor die stootskraper te lande gekom het om plek te maak vir 'n nuwe struktuur wat die landskap geen eer aandoen nie."

Dié grafkelder se Neogotiese boustyl is die voorloper van talle kerkgeboue wat Hager later in Suid-Afrika sou ontwerp, ook die Stellenbosse moederkerk. In 1842 het Willem Adolph Krige van die plaas Uiterwyk buite Stellenbosch die perseel waarop die graf staan 165 riksdaalders van die kerkraad gekoop. Hy versoek Hager om 'n grafkelder te ontwerp. Net Willem en sy vrou, Elizabeth, is ná hulle dood hier begrawe. Weens hul herbegrafnis elders is die leë grafkelder in 1967 gesloop. In 2000 is 'n foto van dié struktuur in die Elliot-versameling in Kaapstad ontdek. Ná verkryging van die nodige goedkeuring word 'n presiese replika van die oorspronklike geboutjie in 2007 weer hier opgerig.

Dié kerk is in 1864 voltooi en was in gebruik deur die plaaslike NG gemeente tot 1964. Die Neogotiese styl is soortgelyk aan Hager se ander kerke, byvoorbeeld die Stellenbosse moederkerk en die Lutherse kerk, ook op Stellenbosch. Dit is van sandsteenblokke gebou. Hager het self die preekstoel ontwerp. Die deure is van sederhout en die preekstoel, van Amerikaanse greinhout, is vas aan die buitemuur en kom met 'n trap uit in die konsistoriekamer. Soos in die geval van die Engelse kerkie is daar ook hier 'n begraafplaas rondom die gebou. Die grootste dubbelgraf, versier met 'n swart engel, is dié van C. Louis Leipoldt se ouers. Op sy moeder se gedeelte staan die woorde: "Ter gedachtenis aan mev. A.M.C. Leipoldt."

Die kerk dra vandag nog die bynaam “Korrespondensie-kerk” omdat Hager nie geld gehad het om die kerk te besoek nie en die gemeente nog minder om hom te besoek. Die bouprojek is per briefwisseling afgehandel.

Op 'n raadsvergadering op 24 Julie 1965 is daar besluit om die kerk aan die Clanwilliamse Natuurbewaringsvereniging te skenk vir bewaring en instandhouding. Dis in 1978 tot nasionale gedenkwaardigheid verklaar en behoort nou aan die Clanwilliam-erfenistrust. Clanwilliam se veldblomvereniging het die gebou in 1972 betrek nadat dit teen R5 000 opgeknap is.

In 1861 was die skuld op die kerkgebou van die NG gemeente Fraserburg nog nie alles vereffen nie. Met die eerste Nagmaalsviering in genoemde jaar, so besluit die kerkraad, sou aan die gemeente bekendgemaak word hoeveel skuld daar nog was en die Raad "sou dan er op aandringe voor de afbetaling". Nieteenstaande hierdie toedrag van sake was die predikant en kerkraad nie tevrede met die gebou nie omdat dit geensins vir die behoeftes van die gemeente toereikend was nie. Buitendien is die kerkie gebou as 'n tydelike noodhulp, die raad het dit self bestempel en beskou as "provisioneel". Daarom is daar nou reeds sprake van 'n nuwe kerk.

In die ringsverslag van 1860 verklaar die Kerkraad dat die kerkgebou, veral by geleentheid van die avondmaal, die gemeente nie kan bevat nie "en er behoefte aan een ruimen Kerkgebouw gevoeld wordt." Die Raad het dan onder aanvoerderskap van die leraar van nou af nie gras onder hulle voete laat groei nie. Daar is tenders uitgeskryf vir die bou van 'n nuwe kerk. Reeds op 2 Julie 1865 behandel die kerkraad die tenders. Daar was die tenders van A. Cormack, Lamb en Broers, Hand en Fischer en die van Burnett voor die raad. Aangesien hulle almal na die smaak van die raad te hoog was, besluit die raad om opnuut tenders te vra. Hierdie keer het hulle besluit om af te sien van die oorspronklik beoogde plankvloer. Dit kom neer op aansienlike besparing. Van verskeie planne het die raad ook finaal die sogenaamde "toornplan" gekies. Hierdie keer moes die tenders op 16 September in wees.

Maar weer was almal bo die gemeente se vuurmaakplek, te wete oor £6 000, waarop die raad besluit om die Hager raad te pleeg in verband met 'n plan vir 'n kerk met duisend sitplekke en sinkdak wat nie meer as £5 000 sou kos nie. Van Hager ontvang hulle twee sketse waaruit die raad een kon kies. Ná lang bespreking word besluit om Hager te vra wat 'n kerk volgens elk van die planne sou kos. Hierop antwoord hy op 12 Maart 1866, en die kerkraad se keuse val op Plan A. Die gemeente was ook al teen hierdie tyd baie geesdriftig vir die kerkbouery en die ringsverslag van 1866 getuig as volg hieromtrent: "Met innige blydschap mogen wij melden dat by onze laaste Avondsmaals-gelegenheid de Gemeente blyken heeft gegeven van een hartelyk verlangen naar een beter en ruimer Godsgebot. Niet minder dan £2 000 werd dadelyk door een klein gedeelte der Gemeente ingeschreven en de overstelpende bereidvaardigheid in het geven overtrof alle begrip, zy geven in het geloof want de schaarsheid van geld en de donkere vooruitzigten van haare tydelike omstandigheden bewyzen, dat zy niet op een vleeschlyk arm heeft gesteund. Moge de Heer het goed werk bevorderen met zyn besten zegen."

Ná persoonlike onderhoude met verskeie tenderaars besluit die kerkraad op 26 November 1866 "om voorwaardelyk die tender van Findly, verteenwoordiger van Lamb-broers aan te nemen." Die kerk sou gebou word op die "nuwe plek". Dit moes front maak met Cilliersstraat. Die kommissie wat die kontrak met Findly moes optrek, was ds. Bamberger, C.F. Marais, O.G. van Schalkwyk, D.C. Cilliers, P. Gouws en M.J. le Roes. Die kerkraad beklee hulle met mag om in alle opsigte na goeddunke te handel. Hierdie kontrak was teen die einde van die jaar reeds voltooi. Op 26 Desember keur die kerkraad dit algemeen goed op voorstel van broers C.J. Meyburgh en P. Joosten. Op dieselfde datum word die boukommissielede vir die "Nieuw Kerk" gekies. Hulle was die leraar, 0.G. van Schalkwyk, C.F. Marais, M.J. le Roes, P. Poggenpoel en P. du Toit (A. seun).

Teen die middel van die volgende jaar het Findly al so ver gevorder dat hy die eerste paaiement kon ontvang, nadat die kerkraad hulself vergewis het dat die bouwerk dusver bevredigend gedaan is. Op 3 Augustus inspekteer die boukommissie die baksteenwerk en ontvang die bouaannemer sy tweede paaiement klokslag volgens die oorspronklike kontrak tussen die twee partye. Vroeg in 1868 word met die installasie van kerkmeubels 'n aanvang gemaak. Die raad het onder meer "besluit dat banken voor de predikstoel van de Nieuwe Kerk worde gemaakt op die wysen zoo als te Stellenbosch". Daar is ook 'n som van sowat £2 000 opgeneem by die ou heer A. du Toit. Die stelsel van banke uitgee is ook vooraf behoorlik bepaal. Dit het die grondslag gevorm van die stelsel wat op 31 Januarie 1951 doodgeloop het. Die nuwe kerkgebou is op 8 September 1868 "plegtig ingewy tot die diens van die God van Hemel en Aarde." Met behulp van enige broers uit ander gemeentes (nie tot die Ring van Beaufort behorende nie), het die gemeente 'n heerlike fees gevier.

Een van die eerste sake waaraan ds. J.H. Hofmeyr sy aandag gegee het ná sy ontvangs in die gemeente in 1867, was kerkbou. Die ou kerk met sy rietdak was bouvallig en boonop te klein. In 1869 is besluit om 'n baie groter kerk op dieselfde terrein aan die suidelike punt van Beaufortstraat op te rig. Dit was destyds op baie dorpe die gebruik om die kerk aan die punt van 'n straat te bou sodat daar 'n onbelemmerde uitsig op die gebou was. 'n Paar stukke muur van die ou gebou is gebou, maar die res was heeltemal nuut na die plan opgetrek deur Carl Otto Hager.

Die inwyding het plaasgevind op 17 November 1871. Die feesvieringe het die Donderdag al begin toe lidmate van die distrik op die dorp begin aankom het. Die hotelle was gou vol sodat privaat gesinne verblyf aan die lidmate moes verskaf. Dieselfde middag is 'n kerkbasaar ter stywing van die boufonds in die pakhuis van ene mnr. Webb gehou. Die opbrengs was £73. Die volgende môre kon die plegtighede in verband met die inwyding van die kerkgebou begin. Die toring was nog nie heeltemal voltooi nie, die muur rondom die perseel nog nie klaar opgetrek nie en ook was die verfwerk nog hier en daar nie klaar nie, maar omdat die inwydingsdag lank vooraf reeds bepaal is, moes die gemeente daarmee voortgaan. Tienuur die oggend het lidmate en ander belangstellendes by die saal van die Gill-kollege byeengekom waar ds. Georg Stegmann van Glen Lynden 'n kort gebed doen. Die hele "stoet" (soos die beskrywing in "Het Volksblad" die optog noem) begewe hulle toe in prosessie na die kerk wat deur ds. Hofmeyr in die Naam van die Drie-enige God geopen is. Die koor het 'n "Inwydingsanthem" gesing wat 'n plaaslike amateur gekomponeer het en daarna preek ds. Charles Murray, 'n swaer van die predikant, na aanleiding van 2 Kronieke 7:12: "En de HEERE verscheen Salomo des nachts, en Hij zeide tot hem: Ik heb uw gebed verhoord, en heb Mij deze plaats verkoren tot een offerhuis." Die koor sing tydens die oggenddiens nog enkele liedere.

In die namiddag preek ds. Steyler van Uitenhage in Engels voor 'n talryke skare. Die Saterdagoggend hou dr. Adrian Roux van Riebeek-Oos 'n ernstige voorbereidingspreek en die namiddag preek ds. Stegmann vir die kinders. Die Sondag bereik die inwydingsnaweek sy hoogtepunt met die Heilige Nagmaal, waar dr. Roux en di. Murray, Du Plessis, Muller, Steytler, Stegmann en Hofmeyr. Met inbegrip van die basaar bedra die naweek se opbrengs amper £600, £40 meer as wat die lyste in 1828 in twee jaar kon inbring. Mnr. Hagar, die boumeester, is geprys vir die bekwame wyse waarop hy sy kontrak vervul het en kry £100 as geskenk uit erkentlikheid. Die Maandag word vir die Sondagskoolkinders 'n piekniek gehou, waartoe ook die kinders van die ander kerkgenootskappe uitgenooi is. "Het Volksblad" sluit sy berig af: "Des Dinsdags was het weder even stil als gewoonlijk op het dorp."

Die NG gemeente Ladismith het tydens die eerste 20 jaar van sy bestaan aanbid in 'n klein rietdakkerkie, maar dit het gou ontoereikende vir die groeiende gemeente geword. Dit is toe vervang deur die tweede kerk, ontwerp deur Hager. Die manier waarop die kerk opgerig is, is waarskynlik uniek omdat die nuwe bo-oor die toe nog bestaande ou kerkie gebou is. Terwyl die bouwerk aan die veel groter Hager-kerk aan die gang was, het die gemeente nog Sondae in die ou kerkie byeengekom vir die erediens. Eers toe die nuwe kerk sy dak gekry het, is die ou kerk afgebreek en as 't ware uit die nuwe verwyder sodat die Hager-kerk se binneruimte voltooi kon word. Hager het die kerk so ontwerp dat die gespits frontgewel 'n toring voorstel, sonder dat die gemeente met die koste van 'n ware toring belas is. Die eerste en die tweede kerk is geleë aan die bopunt van Kerkstraat vanwaar dit soos 'n middeleeuse katedraal oor die dorp waghou.

Dié kerk het 70 jaar diens gedoen vandat dit in 1874 ingewy is waarna die nuwe en teenswoordige kerk op 10 Oktober 1942 in gebruik geneem is. Die ou orrel is oorgeplaas en aan die begin van 1948 is dit gemoderniseer, geëlektrifiseer en van 'n nuwe speeltafel voorsien. Intussen het die Hager-kerk selfs as lusernskuur gedien, maar is intussen opgeknap en word sedertdien mooi in stand gehou. Die kerk is in 1979 tot nasionale gedenkwaardigheid verklaar en huisves nou die toerismeburo en 'n museumpie

Die kerk wat Hager vir Heidelberg, Kaap, ontwerp het, was in gebruik van 1873 tot 1912, toe dit gesloop is om plek maak vir die teenswoordige kerk, ontwerp deur nog 'n buitelander, die gebore Australiër William Henry Ford. In die 1860's het 'n nuwe kerk op Heidelberg 'n dringende behoefte geword omdat die ou gebou, met sy lae plafon, soms so warm geword het, dat die kerkgangers dit skaars kon uithou. Besoekers aan die dorp was ook verbaas om te sien dat 'n gemeente met so 'n groot sieletal 'n kerkgebou gehad het wat skaars bo die ander geboue op die dorp uitgesteek het. In 1864 het die gemeente besluit om 'n langwerpige gebou op te rig met sitplek vir 800 mense teen 'n beraamde koste van £4 000, maar die droogte van 1865 het die mooi voornemens laat verdwyn, veral omdat die koste ontmoedigend was.

In 1871 het boumateriaal goedkoper geword en ds. A.B. Daneel, van 1862 af 37 jaar lank die plaaslike leraar, vader van ds. Marthinus Daneel en grootvader van ds. George Daneel, het tot die gevolgtrekking gekom dat dit onnodig was om so 'n duur kerk op te rig. Onderhandelings met Hager, wie se roem as argitek en kerkbouer destyds reeds in die Kolonie gevestig was, was baie bemoedigend en nadat die gemeen in Februarie 'n basaar vir die boufonds gehou het, is die wenslikheid, moontlikheid en moeilikheid van 'n nuwe kerk op 'n gemeentevergadering op 22 Maart 1871 bespreek. Net meer as die helfte van die aanwesiges het ten gunste van die bouwerk gestem. Agt dae ná die benoeming van die boukommissie het hulle geelhoutbalke van Stephanus Barnardo op Knysna bestel. Op dié kommissie se tweede vergadering het hulle Hager se plan vir 'n kerk van sowat 35 x 15 m aanvaar, in "de gotische styl, met opene timmeratie en een yzeren dak".

Hager was indertyd nog op Somerset-Oos waar hy 18 maande lank toesig gehou het oor die bouwerk aan die nuwe kerk van die plaaslike NG gemeente. In sy afwesigheid is die fondament op 19 Februarie 1872 afgesteek en op 13 Maart kon die hoeksteen in die teenwoordigheid van 'n groot skare deur die magistraat van Swellendam, W.B. Chalmers, gelê word.

Die werk is met buitengewone voorspoed voortgesit en in November 1872 was die bou- en pleisterwerk so ver voltooi dat die hoofmesselaar, Michiel Weis, na die Paarl kon terugkeer. Hager sy gesin het Heidelberg op 16 Januarie 1873 verlaat om na Ladismith te gaan, waar hy op versoek van ds. Van Velden 'n kerk moes bou wat presies soos die een op Heidelberg moes lyk. Ook op Ceres is so 'n kerk gebou, maar daar was die frontgewel van klip, nie soos die ander twee van pleisterwerk nie. In 'n vererende adres wat Hager by sy vertrek aangebied is, is beaam wat ander reeds van hom verklaar het, naamlik "dat gy als Architect thans in eene groote behoefte van der Nederd. Geref. Kerk in ons vaderland voorziet". In die herinneringe wat Hager op 'n hoë leeftyd geskryf het, meld hy die besonderse gasvryheid wat hy en sy gesin op Heidelberg geniet het, asook die aangename samewerking met ds. Daneel en die boukommissie.

Hager se oudste seun, Johann, het blykbaar vir eers op Heidelberg agtergebly, want hy het die daktimmerasie en die galery in Februarie voltooi. Die kerk is op 19 Julie 1873 ingewy. Die kansel van mahoniehout wat ooreenkomste toon met dié van Caledon en Somerset-Oos, was die werk van die timmerman A.W. Erxleben van Kaapstad. In dié kerk het die gemeente net mooi vier dekades aanbid tot ds. A.J. van Wijk op 1 Desember 1912 op versoek van die kerkraad 'n afskeidswoord daarin gespreek het. Hierna is dit gesloop om plek te maak vir die derde kerk van die gemeente.

Die Hager-kerk het enkele jare vantevore vir die gemeente hoofbrekens begin besorg. Die moeilikheid het begin met die groot venster in die frontgewel. Boumeester Joubert van Kuilsrivier het dit teen 250 herstel, van 'n nuwe venster en deur voorsien en die gewelmuur met ankers verseker. Nie lank daarna nie het die frontgewel weer "vrees gewek" en op 17 Augustus 1907 het die kerkraad op 'n buitengewone vergadering besluit om die argitek Wynand Louw van die Paarl te laat kom om veral die frontgewel te kom ondersoek wat "uitgeweken" (waarskynlik bedoelende "uitgesak") het. Tydens die herstel werk wat dié keer £200 gekos het, het die ou kerk sy frontgewel en kantspitse, soos eie aan die gotiese boustyl, verloor en is die hele bo-bou ligter gemaak.

Van Oudtshoorn het Hager dringende versoeke ontvang om die kerk wat sewentien jaar vantevore begin is ('n kosbare stuk werk, "alles van gehouwen steen") te kom klaarmaak, maar intussen het ds. De Vos van Caledon (dit was die latere prof. P.J.G. de Vos) so dringend gesmeek dat hy tog hul nuwe kerk moes kom bou dat hy ten slotte aan laasgenoemde roepstem die voorkeur moes gee. Hager het al sy werklui op sy eie koste van Ladismith na Caledon laat oorkom. "Wij zelven vertrokken met twee Ezelwagens en hadden veel te lijden op weg door koude, regen en ziekte." Op Caledon het allerlei teleurstellings hulle gewag: die lewensduurte was drie maal so hoog as op die Karoodorpe, daar was geen huisvesting vir sy werksmense nie, ens. Dit het langdurige oponthoud meegebring, sodat hulle eers in Junie 1877 weer as huisgesin met kar en vier perde van Stellenbosch na Caledon vertrek het om daar met die werk te gaan begin. Dit was een treurmare van begin tot end; sy ganse kapitaal het Hager daar verloor; hulle is sleg ontvang en sleg behandel, en ná die voltooiing van hierdie kerk, sy agste kerkgebou, is hy "als een oude en arme man" van Caledon weg. Dit was 'n trotse kerkgebou, baie duur uitgevoer, en het nog meer Gotiese spitse vertoon as enige van sy ander kerke. "Ik buigde mij onder de kastijdende hand van mijn Heer, en gevoelde dat de tijd van beproeving over was.

Intussen het J.C.M. Hager die nuwe kerk van die gemeente Tulbagh gebou, volgens die planne van sy vader. Dit is vrywel identies met die kerk van Clanwilliam. Die jonger seun Carl Louis was so geskok oor die ondervindinge wat sy vader op Caledon opgedoen het, dat hy die bouvak laat vaar het en onderwyser geword het in die Vrystaat.

Daar bestaan meningsverskil oor of Hager wel die vorige kerkgebou van die NG gemeente Willowmore, wat in 1878 ingewy, in 1904 van 'n toring voorsien en omstreeks 1963 gesloop is, ontwerp het. In die "Suid-Afrikaanse Biografiese Woordeboek" (Deel II) skryf dr. A.M. Hugo dat Hager in sy herinneringe nie die kerk op Willowmore as een van sy ontwerpe noem nie, maar kom tot die gevolgtrekking dat dit "ongetwyfeld sy werk is", soos ook die geval met Ceres en Porterville se ou kerk en die teenswoordige kerk op Hopefield. In sy "Gedenkboek van die 100-jarige bestaan van die Nederduitse Gereformeerde Gemeente Willowmore, 1864–1964" skryf Norrie Steyn egter: "Geen argitek is belas met die opstel van planne vir die nuwe kerk nie en die vorm en patroon is grotendeels gelaat in die hande van die kontrakteurs wat albei van Engelse afkoms was. Gevolglik het die nuwe kerkgebou die vorm en styl van die Anglikaanse kerke aangeneem." Dié kerk is einde 1963 gesloop nadat die kerkraad in 1962 besluit het om 'n nuwe kerk op dieselfde perseel op te rig.

Onder ds. George Murray (1869 tot 1897) se toegewyde bediening het die NG gemeente Willowmore tot so 'n mate gegroei dat die ou kerkgebou te klein en ondoelmatig geword het. Die notules van daardie tyd getuig van 'n groot tekort aan banke en 'n steeds toenemende aanvraag daarvoor. Nieteenstaande die groot armoede veroorsaak deur bitter droogtes het die gemeente, daartoe besiel deur hul leraar, tog 'n kerkboufonds in die lewe geroep en langsaam versterk. Uiteindelik besluit die Kerkraad in September 1873 om tenders aan te vra vir die bou van die nuwe kerk.

Sewe lede van die kerkraad is aangestel in die boukommissie. Die tender van Rintoul en Dunlop wat die bedrag van R19 304 beloop het, is aanvaar en op 26 September 1874 is die hoeksteen gelê deur landdros Van Breda. Di. Kuys, Rossouw en Murray lewer boodskappe by die hoeksteenlegging. As in ag geneem word dat alle materiaal per osse of muilwa gekarwei moes word, is daar baie vinnig gevorder met die oprigting van die kerk, want die gebou is voltooi vier jaar nadat die hoeksteen gelê is. Die nuwe kerk is op 12 Oktober 1878 ingewy, gelyktydig met die sitting van die Ring van George op Willowmore.

Bouwerk aan die huidige NG moederkerk op Oudtshoorn is in 1863 gestaak weens 'n knellende droogte en gevolglike geldtekort, maar ook omdat daar 'n verskil van vier voet tussen die kerk se mure en dak was omdat die bouplanne verkeerd gelees is. Hager is in 1876 of '77 aangestel om die probleem reg te stel, en werk is weer begin aan die kerk. In Oktober 1877 is Hager per skip na Mosselbaai, en van daar met 'n kar en vier perde na Oudtshoorn nadat hy reeds voor hy die versoek van Caledon aanvaar het, gevra is om die bouwerk te kom help voltooi. Toe hy daar kom en die aangevange mure sien wat hy verder moes voltooi, het hy gevoel dat hy a1 sy kennis en vaardigheid nodig sou hê om sukses daarvan te maak. Die hele kerk, ook die ornamentwerk, is van gekapte klip gebou, en vir byna elke steen moes 'n afsonderlike tekening gemaak word. Daar was sommige stene waarvan die bewerking nie minder as £10 gekos het nie. Maar Hager was hier gelukkig. "Hatte men mij te Caledon vernedert, hier wordde ik opgericht en waardeert! Dit alles spoorde mij nog meer aan om indien mogelijk wondere te verrichten."

Danksy die goeie kwaliteit van die Oudtshoornse klip is besluit om ook die preekstoel van klip te laat beitel, met beeldhouwerk rondom. Hager het dit gesien as die kroon op sy lewenswerk, en daarom wou hy iets besonders daarvan maak. "Mijn tekening bestemde dat er vijf Engele rondom de Preekstoel staan uit klip gekapt … Ik verzocht dus een van de jonge schoone dames van Oudtshoorn om mij als modell te staan, en nam haar gelijkenis van drie zijden in levensgrootte. Deze tekeningen zijn naar Engeland gezonden, en de Beelden zijn volgens opgaaf uitgekomen. Toen alles voltooid was, maakte de Kerk van binnen met zijn preekstoel eene prachtige vertooning." Hierdie kerk is ingewy op 7 Junie 1880 nadat die hoeksteen reeds op 15 Januarie 1861 gelê is. Die totale koste was uiteindelik £22 425.

Die NG gemeente op Ceres, gestig in 1855, se kerkraad het reeds op 5 Januarie 1861 as volg besluit: "Daar het blijkt het verlangen der Gemeente te zijn dat de kerk zal worden vergroot besluit de kerkeraad dadelijk aan het fondament te zullen beginnen zoodra er £400 tot dat einde in hande is." Die saak vorder, toe op 6 April van dieselfde jaar besluit word dat 'n gemeentevergadering op Hemelvaartdag, 9 Mei, gehou sal word om verdere besprekings te hou en planne te beraam. Op hierdie vergadering word aan die aanwesiges die geleentheid gegee om hul gevoelens oor die saak te lug en eindelik word die volgende vraag tot stemming gebring, naamlik of die kerk vergroot moet word en of 'n nuwe gebou moes word. Die meerderheid stem vir die bou van 'n nuwe kerk. Hierop verklaar ouderling J.C. Goosen homself bereid om 'n erf te skenk vir hierdie doel op 'n plek wat die boukommissie geskik sou ag. Om die saak verder aan te help word ouderling C.P. van der Merwe en die leraar as 'n kommissie benoem om 'n kollektereis deur die gemeente vir hierdie doel te onderneem.


Eers in Julie 1874 kom die kerkbou weer ter sprake toe besluit word om by die Oktober-Nagmaal 'n gemeentevergadering te hou. Daardie Oktober-naweek was besige, want behalwe die gewone dienste moes die gemeentevergadering gehou word. Die enigste kans hiervoor was op die Maandagmöre voordat die gemeentelede sou vertrek. Om seweuur die môre kom 'n groep bymekaar om die belangrike vraag, wat hul meer as tien jaar besig gehou het, weer in oorweging te neem. Met 40 stemme teen ses word besluit om die hele aangeleentheid te laat oorstaan tot die Oktober-Nagmaal in 1875 sodat daar nog kans vir nadink kan wees. Terselfdertyd word 'n wyse besluit geneem, naamlik dat 'n kommissie aangestel word om die koste te bereken van 'n nuwe kerk se bou asook wat dit sou kos om die ou kerk te vergroot.

Hierdie kommissie was verteenwoordigend van die hele gemeente aangesien drie oudkerkraadslede, drie kerkraadslede en drie gemeentelede daarin sitting gehad het. Op die Oktober-vergadering van 1875 is daar besluit word om die saak vir 'n verdere vier maande uit te stel nie. Terselfdertyd word 'n nuwe kommissie, bestaande uit die volgende persone, aangestel: N.G. Vos, C.J. van der Merwe, P. van Wyk en J.E. van der Merwe. Hul kon ander koöpteer as dit nodig sou blyk. Eindelik word die gemeentevergadering op 5 Februarie 1876 gehou waar, behalwe die kerkraadslede, ook 28 manslidmate teenwoordig is. Teen hierdie tyd het die kommissie al 'n rapport oor die hele aangeleentheid gereed gehad. Die vergadering laat hom lei deur die kommissie se mening en besluit dat "indien er wat gedaan zal worden een nieuwe kerk te bouwen". 'n Verdere voorstel word aangeneem, naamlik dat daar dadelik met die bou van die kerk voortgegaan sal word wanneer £1 500 beskikbaar is.

'n Boukommissie, bestaande uit die volgende persone, word aangestel: P.J. van der Merwe, P.J. van Wyk, J.E. van der Merwe, C.J. Molle, N.G. Vos, P.J. Conradie en C.J. van der Merwe. Om vir die geldinsameling te sorg, stel die vergadering 'n verteenwoordigende groep kollektante aan. Die gekose boukomitee hou op 20 Mei 1876 die eerste vergadering en by hierdie geleentheid doen die kollektante verslag van wat ingevorder en belowe is, 'n totaal van £2 047. Op grond van die besluit van die vorige vergadering het die kommissie nou die volste vrymoedigheid om met sy opdrag voort te gaan. Enige lede word gekoöpteer en die keuse van 'n geskikte stuk grond word aan J.E. van der Merwe en P.J. van Wyk opgedra.

Hulle kon in Augustus 1876 berig dat hul die erf van mnr. John Fuller vir £300 gekoop het. Die kommissie gee aan hul opdrag om die kaart en transport in orde te laat bring en ook om by die regering aansoek te doen om vrystelling van die transportkoste en hereregte te verkry. Dit blyk ook nou dat, as die kerk volgens die plan wat die kommissie toe in gedagte gehad het, gebou word, dit enige voete van die markplein in beslag sou neem. Aan die here Van Wyk en Van der Merwe word dus verder opgedra om aansoek te doen om die klein gedeelte van die markplein. By die kommissievergadering op 3 Junie verskyn die argitek Hagar, met 'n paar planne wat hy aan die kommissie voorlê. Ná rype beraad neem die kommissie die plan van die kerk op Ladysmith aan en die argitek word versoek om die plan en spesifikasies so spoedig moontlik voor te lê.

Toe hy dit by die volgende vergadering doen, word die plan en spesifikasies aangeneem, alhoewel die kommissie in hierdie stadium besorg was daaroor dat daar nog nie £1 500 beskikbaar was nie. Die kollektante word gevolglik aangespoor en ook gevra om so spoedig moontlik verslag te doen. Volgens die verslag deur hul voorgelê aan die gemeentevergadering op 3 November 1877, blyk dit dat hul £223 ingesamel het. Ondanks hierdie ontmoedigende finansiële toestand besluit die gemeentevergadering om met die kerkbou voort te gaan. Op 'n gemeentevergadering in Januarie 1879 is dit nodig cm nuwe kommissie saam te stel omdat van die lede van die ou kommissie oorlede is, bedank of vertrek het. Die kommissie word verder die mag verleen cm lede tot 'n maksimum van 28 te koöpteer. Die bouplanne begin algaande vorm aanneem.

Op bogenoemde vergadering is 'n waarborglys geopen wat op 25 Januarie 1879 die som van £2 700 bedra. Dit blyk nou ook volgens die verslae van die kollektante dat daar £700 aan kontant is en omtrent £300 uitstaande op die kollektelyste. Daar is toe besluit om tenders te vra volgens die plan van Hagar, asook om 'n argitek aan te stel. Op 1 Maart 1879 is vier tenders behandel van tussen £4 900 en £7 300. Hager s'n was £6 500. Vir die amp as argitek tender G. Godfrey teen £1 per dag en Davis teen £1 1s. per dag. B. Godfrey se tender vir £4,900 word aangeneem en op 4 April 1879 word die kontrak geteken. 'n Verdere bedrag van 10s. is bygevoeg vir elke sitplek en, as dit nodig sou blyk, £250 vir 'n beton-fondament. Die eerste sooie sou op 5 April net na die middagdiens omgekeer word en daarvoor word die magistraat van Tulbagh uitgenooi. By die volgende vergadering van die kommissie word besluit om mnr. A. Winder as argitek aan te stel teen 'n vergoeding van £100. Hoewel Hager dus die ontwerp gemaak het, is die plan aan Winder oorgelaat.

Daar word ook voorgestel om die kerk van klip met 'n leidak te bou. Hiervoor word 'n verdere £800 gestem. Teen hierdie tyd was sake dus mooi op dreef en die ideaal van soveel jare sou nou verwesenlik word. Op Saterdag 5 Julie 1879 vergader 'n groot skare om te sien hoe die hoeksteen van die nuwe kerk gele word. Ds. Stegmann was ongelukkig genoeg om nie aan die dienswerk te kon deelneem nie aangesien hy die Woensdag tevore 'n koue opgedoen het en toe sy stem verloor het. Prof. Marais van Stellenbosch tree op as spreker. Na 'n kort diens in die kerk gaan die optog van belangstellendes na die steen waar toe reeds 'n verdere groep mense vergader het.

Die bouery was reeds ver gevorder toe die boukommissie voor 'n oënskynlik onoorkomelike probleem te staan kom toe bevind is dat die intekening- en kollektelyste nie die beloofde bedrae opgelewer het nie. Die Standard Bank eis 'n skriftelike waarborg voordat daar verder geld aan die kommissie voorgeskiet word en die hele skema het gevaar geloop om tot stilstand gedwing te word. Die kollektante kon nie betyds die bedrae invorder nie en al uitweg was nou om 'n private persoon te nader. Die kommissie vra mnr. C.P. van der Merwe, een van die bekendste lidmate om 'n lening van £5 000, 'n bedrag wat in daardie dae baie moeilik te verkry was. Gelukkig het hy die lening aan die kerk gegee en dus kon daar met vertroue voortgewerk word omdat een van die vernaamste struikelblokke uit die weg geruim is.

Ander minder belangrike moeilikhede sou weldra oorkom moes word. Die oorspronklike plan van die boukommissie was om die kerkbanke van geelhout te laat maak, iets wat werklik blywend kon wees. Toe die bankemaker, mnr. C. Prout, die blokke begin saag, moes hy vind dat die hout verrot was en, hoewel daar links en regs geadverteer is, kon geen geelhout gevind word nie. Uiteindelik het die kommissie op dennehout besluit. Alhoewel dit 'n groter koste sou meebring, was dit die enigste uitweg. Die banke het £461 gekos. Die preekstoel, wat ook deur die bouaannemer, Godfrey, gebou is, het 'n bedrag van £275 beloop terwyl die Alpha-gasstelsel omtrent £500 beloop het. J. Lutz en Kie. het die orrel verskaf.

Nadat die kerk se leidak gelê is, is in die nawinter van 1880 bevind dat die kwaai reëns veel skade aangerig het. Volgens die argitek het die bouaannemer Godfrey nie die teëls reg gelê nie en daar is ook nie lood gebruik by die gewels soos gespesifiseer was nie. Die boukommissie was baie ontevrede oor die werk en het gevoel dat alles nie pluis was nie. Volgens kontrak moes die werk op 17 November 1880 afgelewer word en dit verbaas 'n mens nie dat Godfrey uitstel vra nie. Dit was baie duidelik dat hy nie die werk kon klaarmaak binne sy tender nie en eindelik het die kommissie alle betrekkinge met hom verbreek en besluit om self die werk verder klaar te maak. T. Harns word aangestel om die werk te voltooi teen 15 s. per dag. 'n Sekere Wallendorf moes die teëls weer lê, maar hierdie man kon as gevolg van sy kwaai humeur en die invloed van sterk drank, nie met Harris klaarkom nie sodat die handlangers die teëls moes klaar lê.

Toe die glas vir die vensters uitgepak word, is bevind dat meer as die helfte stukkend was. Daar word besluit om ruite wat in lood ingeset is, uit Engeland te laat kom. Dit het 'n verdere uitgaaf van £160 meegebring. Eindelik kon die dag van die inwyding vir die 14de Oktober 1881 bepaal word. Dit sou die einde beteken van 'n lang en moeisame pad; daarom is daar geen moeite ontsien om hiervan 'n gedenkwaardige gebeurtenis te maak nie.

Met die stigting van die NG gemeente Carnarvon in 1874 was daar reeds die kerkgeboutjie wat in 1873 ingewy is. 'n Pastorie was daar egter nie. By die eerste kerkraadsvergadering het oud-ouderling F.A. Visser sy huis gratis beskikbaar gestel vir die doel. Tog is daar nie van sy aanbod gebruik gemaak nie. Die kerkraad wou liewers koop en in April 1875 gee 'n gemeentevergadering die magtiging om erf 115 van mnre. Hammerschlag te koop. Die gebou daarop was voorheen as 'n winkel gebruik, maar dit is gou-gou tot 'n woonhuis omskep sodat ds. en mev. De Villiers en klein Etienne hul intrek daarin kon neem. Binne net meer as ses maande se tyd is die pastorie wat ongeveer £1 300 gekos het, afbetaal sodat "De Kerkbode" nie kon nalaat om Carnarvon dié pluimpie te gee nie: "Gelukkig de gemeente waar eendracht ten goede lieerscht".

Pas nadat die pastorie klaar betaal is, is aandag aan die kerkgebou gegee. Dit het trouens al duidelik geblyk dat die gebou die skare wat opkom na die erediens, nie meer kon bevat nie. Ook is die behoefte gevoel aan 'n gebou wat in sy styl meer beantwoord aan die denkbeeld van 'n godshuis. Die kerkraad wat die gebruik gehad het om belangrike sake aan die gemeente voor te het ook die saak op 25 Desember 1875 voor 'n gemeentevergadering gebring. Die besluit was dat begin sou word aan 'n nuwe kerkgebou sodra £2 000 vir die doel ingesamel is.

By die volgende gemeentevergadering op 23 September 1876 kon kennis geneem word dat meer as die verlangde bedrag reeds ingesamel is. 'n Boukommissie is saamgestel en daar is besluit dat dit 'n kruiskerk moes wees. Hierna het die probleme begin sodat gedurende die daaropvolgende drie jaar die bouprogram op verskeie maniere vertraag is. Waterprobleme het die maak van die stene aan bande gelê, geskikte klippe kon nie gevind word nie en oor die plek waar die kerk gebou moes word, was aanvanklik onsekerheid. Dit was egter veral die voorgenome vorm van die kerk wat gemoedere in beweging gebring het en van die kommissielede laat bedank het. Uit pure moedeloosheid het ds. De Villiers gevra om losgemaak te word van die boukommissie. Dit is nie toegestaan nie; wel is 'n byna geheel nuwe boukommissie deur 'n gemeentevergadering gekies. Die kommissie was nou soos volg saamgestel: Ds. W.P. de Villiers (voorsitter), S.J. Latsky, P.J. Vermeulen, J.P. Lubbe, M.J. Nortier, J.A. van den Berg, J.P. Barnard, D.H. de Villiers, F.A. Visser sr., P.A. le Roes en A.G. Visser jr.

Uiteindelik is uitsluitsel verkry: dit sou 'n kruiskerk wees wat op die kerkgrond langs Danielstraat gebou sou word. Die argitek sou wees C.O. Hager, Thos. R. Darke die boumeester met H. Gibbon as die klerk van werke. Op 9 Augustus 1880 is die bouwerk aan die nuwe kerk begin met die spit van die eerste sooi deur mev. Harris Puch, die eggenote van die resident-magistraat en siviele kommissaris van Carnarvon. Ses weke daarna kon ds. De Villiers die hoeksteen 1ê. Sy naam kom nie op die steen voor nie, alleen maar: Deze steen word gelegd in de naam van de Vader, Zoon en Heilige Geest den 25sten September 1880.

Hierna is werk met krag en sonder enige teenspoed voortgesit. 'n Heuglike dag was 10 Februarie 1883 toe die kerk, presies twee en 'n half jaar nadat die werk 'n aanvang geneem het, feestelik ingewy is. 'n Skare van 1 180 mense was daar byeen om te luister na die feesrede van ds. G. van Niekerk van Britstown. Hierdie sierlike kerkgebou in Gotiese boustyl met 720 sitplekke is deur die kerklike blad, "De Christen", soos volg beskrywe: "Die kerk is 'n baie sterk, maar netjiese gebou van klip. Die vleuels is net so groot soos die skip van die kerk, sodat 'n groot vierkant gevorm word waarin die hoorders rondom die kansel as middelpunt geplaas word. Almal kan baie maklik hoor, ook wanneer die spreker gewoonweg praat. Die fraai toring met spits van 104 voet hoog, die twee groot vensters in die sygewels en die pragtige preek-stoel van klip, is waarlik sierade soos selde aangetref word. Van buite maak die gebou 'n besondere indruk met sy pilare wat in spits punte uitloop en die toeskouer na bo wys. Behalwe die aan die toring, staan daar ook pilare drie-drie aan al die hoeke van die kerk. Die gebou is in menig opsig 'n model van stewigheid, netheid en doelmatigheid. Mag," so besluit "De Christen", "die vernaamste nie gemis word nie: dat die naam van die Here altyd daar mag woon en die lof, eer en heerlikheid ontvang.

Die preekstoel was afkomstig van F.A. Visser van Blaauwkrans, die grootvader van die digter A.G. Visser. Dit was, soos die doopvont, van grys sandsteen en is in 1882 aan die gemeente geskenk. Die gebou het die gemeente uiteindelik £10 800 gekos. Hiervan was 'n jaar na die inwyding nog £4 000 uitstaande, maar dit is kort daarna afgewerk. Ds. De Villiers, en seker baie toegewyde gelowiges, kon nie nalaat om by die inwydingsgeleentheid die verlange te slaak nie: „Geve God dat hier velen vinden mogen een Bethel en een ladder die ten hemel reikt; dat vermoeiden en belasten hier een liefelijke rustplaats moge aantreffen, dat hongerige en dorstige zielen hier verzadigd mogen worden met hemelsch manna en lewend water!"

As meerdere kom, moet mindere wyk. Die ou kerkgeboutjie se toekoms was nou in die weegskaal. Daar is besluit om hom vir eers nog te laat staan en te gebruik as skool en vir bidure en basaars. Toneelspel in die gebou was egter taboe! Ook die weduwee König se versoek om dit as "een fijne winkel" in te rig, is deur die kerkraad geweier. Aangesien die gemeentekas nie die nodige reparasies sou kon dra nie, is op 16 Julie 1900 besluit om die eerste gebou van aanbidding van die gemeente Carnarvon maar af te breek. Die kwade dag is egter steeds uitgestel, maar in 1907 is 'n nuwe saal gebou en met weemoed is toegesien hoe die hulpkerk ná 34 jaar van diens met die grond gelykgemaak is.

Ná byna vyftig jaar het die kerkgebou na deeglike herstel begin vra, gevolglik is omvattende vernuwings en veranderinge gedurende 1929 aangebring. Tog kon die tand van die tyd nie gekeer word nie. Die klippe het dit uitgeroep en die balke uit die timmerasie het antwoord gegee – alles het gesmeek om herstel. In 1946 vestig ds. D.J. Malan wat tydelik waargeneem het na die vertrek van ds. Hugo, die kerkraad se aandag op die dringendheid en omvattendheid van herstelwerk aan die gebou. Die kerkraad het die nood-saak van omvattende restourasie ingesien. die goedkeuring van die gemeente verkry, Wouter De W. Bronkhorst van die firma Louw en Louw (van Wynand Louw) as argitek aangestel en met 'n geldinsameling begin.

Met die koms van ds. Struwig in 1948 is bevind dat daar twyfel was oor wat te doen staan. Die hulp van argitek Gerard Moerdijk is ingeroep. Sy advies was: breek die ou kerk af en bou 'n nuwe met gebruikmaking van materiaal van die oue. "Buitendien", so het hy betoog, "u kerk verteenwoordig die Gotiese boustyl; dus die Rooms-Katolieke gedagte van die kruiskerk. As Protestante het ons van die Roomse weggebreek, maar aan hulle boustyl hou ons vas – dit is 'n anachronisme!" Volgens M.C. Kitshoff, skrywer van Carnarvon se eeufees-gedenkboek, kan so 'n argument dalk "'n sterk indruk maak op iemand wat afwysend staan teenoor alles wat verband hou met die Rooms-Katolisisme; histories en prinsipieel gesien, staan dit egter swak. By die Hervormers het dit tog nie gegaan oor die plek van aanbidding nie, maar oor die aanbidding in Gees en waarheid; nie oor die kerk en sy boustyl nie, maar oor die feit dat die Woord nie in kerk en kerkgebou tot sy reg gekom het nie. Natuurlik was daar die beeldestormers wat met oorywerigheid ook Roomse kerkgeboue beskadig het; hulle handelwyse is egter nie goed te keur nie en weerspieël ook nie die ware gees van die Protestantisme nie. Dit is so: die Gotiese boustyl is hoofsaaklik 'n godsdienstige boustyl wat in noue verband met die (Roomse) Kerk gestaan het. Tog het hierdie styl gesorg vir die mooiste en indrukwekkendste kerkgeboue in die wêreld – en bewondering daarvoor is tog nie bewondering vir die Rooms-Katolisisme nie!"

Nietemin het die kerkraad Moerdijk se advies aanvaar, 'n sketsplan goedgekeur vir die herbou van die kerk en die verantwoordelikheid vir die geldinsameling opgedra aan ds. Struwig. Nog was die onsekerheid nie besweer nie en die daaropvolgende drie jaar was die toekoms van die kerkgebou in die skommelende weegskaal: herbou of sloop. Wanneer ds. W.A. Alheit in die lente van 1951 sy bediening op Carnarvon begin, tref hy die posisie op kerklike erf so daar aan: 'n kerkgebou wat daar betreurenswaardig uitsien en 'n kerkraadsbesluit om dit behoorlik te laat herstel, maar aan die werk self is nog niks begin nie. In die gemeente vind hy heelwat onenigheid wat neig tot 'n tweestryd deurdat sommige lidmate liewer 'n nuwe kerkgebou opgerig wou hê in die plek van die oue, terwyl ander weer wel 'n nuwe wou hê, maar verlang om die oue te behou om vir ander doeleindes gebruik te word. Sommige wou dit selfs aan die Munisipaliteit verkoop om as stadsaal te dien.

Die grootste gedeelte van die lidmate wou dat die kerkgebou liewers behou word, maar dan deeglik herstel word, wat feitlik op 'n gedeeltelike herbou van die kerk sou neerkom. Dan weer het die hoë koste hieraan verbonde, volgens die argitek waarskynlik £30 000, baie mense ontstel omdat hulle gemeen het dat dit geslagte sou neem om die bedrag af te betaal. By die meerderheid lidmate was daar tog die tevredenheid dat hul pragtige ou kerkgebou nie gesloop nie, maar herstel sou word.

Twee hewige skokke het egter gevolg. Die eerste het gekom toe die herstel- en boukoste op £50 000 pleks van die vroeëre £30 000 geraam is. Tog moes die werk gedoen word en op 27 Oktober 1952 het die bouaannemers, Boland Bouers (Edms.) Bpk. van Wellington, die werk begin volgens die uitgebreide herstel- en herbouingsplanne van mnr. Bronkhorst. Kort hierna het die tweede skok gekom: Die ingenieur het bevind dat die ou gebou wat op die oog af so sterk en stewig voorgekom het, in werklikheid in baie opsigte bouvallig en broos was en onder andere nie in staat sou wees om die swaar betongalerye te dra nie. Die voorgenome herstelplan sou hoegenaamd nie kon uitgevoer word nie.

Op Saterdag 15 November 1952 het die kerkraad geen ander weg oopgesien as om te besluit dat die kerkgebou gesloop word en 'n nuwe in sy plek opgerig word nie. Die kruisstruktuur, die Gotiese styl, sou behou word en van die klippe van die ou gebou soveel as moontlik gebruik word. Die besluit van die kerkraad is op 'n gemeentevergadering bekend gemaak. Stilswyend het die gemeente dit aanvaar, stilswyend omdat iets moois en karaktervols se einde met onafwendbare finaliteit aangebreek het. M.C. Kitshoff skryf: "Daar was seker weinig kerkgeboue in ons land waar die lot, soos die een s'n, meer as vyf jaar lank op onsekerheid gedobber het. In 1947 is besluit tot herstel, die volgende jaar tot sloping. Die beslissing van 1950 was: bou 'n nuwe, maar behou die oue; 'n jaar later lui die uitspraak weer: herstel. Dan eindelik volg die finale oordeel: die oue moet gaan sodat die nuwe op sy puinhoop kon verrys. Die gebou waar lof en aanbidding vanaf 10 Februarie 1883 sewentig jaar lank gehoor is, sou 'n plek word waar die geluid van die slopende graaf en pik sou opklink; die gebou waar mense opgebou is in hul allerheiligste geloof, sou afgebreek en met die grond gelykgemaak word. Daarom die stilswye."

Op 26 Oktober 1952 is afskeid geneem van die kerkgebou waar reeds ses voltydse leraars die Woord bedien het, 6 058 kinders gedoop het, 3 392 jong mense belydenis laat aflê het en 1 368 pare in die huwelik verbind het. Maar die eintlike waarde van die gebou, soos ds. Alheit dit by die afskeidsgeleentheid gestel het, was hierin geleë: "Menige hongerige en dorstige siele is hier gevoed met hemelse manna en lewende water. Vir meer as een was dit 'n dal van beslissing. Baie het hier onder die diepe indruk gekom van die losprys wat vir hulle betaal is. Vir menigeen het hierdie gebou ewigheidswaarde omdat hulle hier die ware God persoonlik leer ken het".

Die dag daarna het die slopingswerk begin en ses maande later is dit voltooi. Met die uithaal van die hoeksteen van die gebou is 'n verseëlde glasfles gevind waarin 'n paar tydskrifte en 'n handskrif weggelê was. Laasgenoemde was 'n "gedenkschrift" geskrywe deur ds. W.P. de Villiers waarin hy 'n mededeling doen oor die ontstaan van die gemeente en die bou van die kerk. Dit was gedateer 25 September 1880, die dag waarop die hoeksteen gelê is.

Op Vrydag 13 Maart 1953 is die eerste sooi omgekeer en die bouwerk aan die nuwe kerk begin. Drie maande later, op 6 Junie, is die hoeksteen deur die leraar, ds. Alheit, gelê. By die geleentheid is 'n verseëlde metaalkissie agter die hoeksteen weggelê met onder meer die volgende daarin: 'n Afrikaanse Bybel, 'n Gesangboek, 'n aantal tydskrifte. brosjures, planne en foto's van die kerk. muntstukke, 'n afskrif van ds. De Villiers se "gedenkschrift" en 'n boodskap aan die komende geslagte. Die feesrede by die hoeksteenlegging is gelewer deur ds. D.P. van Huyssteen, oudleraar van die gemeente. Die oprigting van die nuwe kerkgebou het een jaar en nege maande geduur. Van die ou kerkgebou is gebruik die perseel, die klip, die ou hoeksteentjie wat weer ingebou is en twee kliptablette van die ou preekstoel wat in die konsistoriemuur ingemessel is.

Dié kerk is feestelik ingewy op 12 Februarie 1955. Die totale boukoste was £64 555, dus twee keer meer as die oorspronklike beraamde herstelkoste aan die ou kerk.


Die NG gemeente op Uniondale, gestig in 1866, se "noodkerk" wat in 1862 gebou is, was uit die staanspoor te klein vir die gemeente. In 1875 het die kerkraad al begin praat van 'n nuwe kerk, maar die Pace-saak het die eerste planne in duie laat stort. Op die vergadering van 17 Januarie het ouderling P.H. Zondagh voorgestel dat die gevoelens oor 'n nuwe kerk by wyse van gemeentevergaderings op Uniondale en Krakeel getoets word. 'n Komitee is benoem om op die twee plekke sulke gemeentevergaderings te reël en die gemeentelede die geleentheid te gee om hul mening oor so 'n groot onderneming te gee. Hoewel mnr. G.W.B. Wehmeyer toe nie lid van die kerkraad was nie, is hy ook benoem as een van die komiteelede. Hy het die vergadering op Krakeel gelei en kon by die volgende kerkraadsvergadering rapporteer dat die deel van dié gemeente feitlik eenparig ten gunste van 'n nuwe kerkgebou was.

Die reaksie op Uniondale self was ook so gunstig dat die kerkraad aan ds. W.A. Joubert opdrag gegee het om voorlopig planne en spesifikasies vir die nuwe gebou te bekom. Hy het in korrespondensie getree met Hager. Hoewel Hager nie self die kerk op Uniondale gebou het nie, dra dit ongetwyfeld sy stempel, want met enkele wysigings is Hager se plan aanvaar. Die kerkraad het besluit om nie weer in die ou Lyon te bou nie omdat die brandpunt van die dorp in die loop van die jare na die deel wat vroeër as Hopedale bekend was, verskuif het. Die kerkraad het hierdie terrein waarop die nuwe kerk gebou is, enige jare tevore tesame met die pastorie van mnr. J. Stewart aangekoop.

J.A. Heese skryf in die gemeente se eeufees-gedenkboek: "Vir ds. Joubert was dit sekerlik 'n riem onder die hart dat daar so 'n groot eenstemmigheid oor die ligging van die nuwe kerk was. Ook die nageslag moet aan hul voorgangers lof toeswaai dat die kerk so 'n pragtige ligging het." Die boukommissie van die kerkraad is as volg saamgestel: Voorsitter, ds. W.A. Joubert; sekretaris, dr. J.A. Avis; ander lede, G.F. Zondagh, P. Zondagh, C.J. Fourie, S.S. Terblanche, A.N. Smuts, G.L. van Heerde en N. van Rensburg jr.

Oorspronklik was die plan om die kerk van baksteen te bou; daarom is reeds op die eerste vergadering besluit om 300 000 bakstene te laat vorm. Dr. Avis, die sekretaris van die boukommissie, het 'n spesiale notuleboek aangelê waarin al die notules van die kommissievergaderings getrou weergegee is sodat 'n mens die verloop van die bouery goed kan volg. Op 7 Oktober het die kommissie reeds R1 150 in kontant ontvang, maar baie mense het nog nie hul beloofde bydraes gestort nie. Van die kerkraadslede het onderneem om ook in die omliggende gemeentes te kollekteer.

Nadat met verskeie tenderaars onderhandel is, is die tender van die firma Courtney en Delbridge, van R10 000 aanvaar. Ds. Joubert het egter sterk daarvoor gepleit dat die mure van sandsteen pleks van baksteen en die dak van lei pleks van sink sou wees. Van die kommissielede het dit weens die verhoogde koste bestry, maar toe die tenderaar net R1 ,650 ekstra vra, het almal ingestem. Die tender het egter nie voorsiening gemaak vir die vensters, galery, preekstoel en banke nie. Die jaar 1882 was 'n baie droë jaar en sommige van die kommissielede wou hê daar moes gewag word met die hoeksteenlegging tot September 1883. Nadat van die ander lede gepleit het dat met die werk voortgegaan moes word, het dr. Avis sy mening in die volgende woorde gegee: "De broeder secretaris zegt dat wanneer wij hier bijeen zaten om te beraadslagen over het optrekken van een wereldsgebou, hij ook voor uitstel zou zijn, maar denkt dat nu wij een huis voor den Heer willen bouwen, en aan Wien het werk der Commissie op iedere vergadering in het gebed word opgedragen om het te zegenen — Hij denkt daarom dat wij met wat meer geloof moeten werken en dat de Heer ons dan zeker zal zegenen."

Daarop is besluit om in die geloof met die aanvoorwerk voort te gaan. Die hoeksteen is dan ook op 6 April 1883 gelê. Die plegtige hoeksteenlegging is deur ds. J.H. Neethling van Stellenbosch waargeneem. Die volgende leraars was ook teenwoordig: Ds. G.F.J. Muller van die NG gemeente George, ds. G.W. Stegmann van Oudtshoorn, ds. M.C. Botha van Knysna, ds. Adriaan Hofmeyr van die NG gemeente Willowmore en ds. R. van R. Barry van Calitzdorp. Ná 'n afskeidsdiens in die ou kerkie is die lidmate in prosessie na die terrein waar die nuwe kerk in aanbou was. Die koster het vooraan met die kanselbybel gestap, gevolg deur die boukommissielede met 'n banier waarop die woorde : „Al ter eere Gods" gepryk het. Daarna kom in volgorde, die bouheer, die diensdoende kerkraadslede, die predikante en die lidmate.

By die aankoms op die terrein is Psalm 84 vers 5 gesing. Ná skriflesing en gebed het die "Uniondalesche Zangvereniging" 'n lied wat dr. Avis uit Duits vertaal het, gesing, naamlik "Met den Heer vangt alles aan!" Terwyl die hoeksteen stadig neergelaat is, het die gemeente vervolgens 'n lied gesing wat deur dr. Avis self gedig is. Ná die hoeksteenlegging deur ds. Neethling het die heilwense van die besoekende leraars gevolg. Die lidmate het toe geleentheid gekry om hul offergawes op die hoeksteen te kom lê en R186 is so ingesamel. Oor dieselfde naweek is nuwe lidmate voorgestel, Nagmaal gevier en geseënde konferensies gehou. Volgensdr. J.A. Heese was "dit was bepaald 'n hoogtepunt in ds. Joubert se bediening. Hy het daarin geslaag om sy hele gemeente tot een groot ideaal te inspireer."

Moeilikhede was daar nog genoeg. Die geld was somtyds gedaan, en ds. Joubert moes uitspring om geld te leen. Mnr. Jan Scheltema het R2 000 geleen, mnr. H.S. Schoeman van die Cango R400. Somtyds het van die geldskieters hul geld self nodig gekry en moes die dominee weer planne prakseer om gelde uit te betaal. Maar die werk het nooit stilgestaan nie. Hierdie probleem is ietwat verlig toe ds. Joubert met behulp van sy swaer, Onze Jan, 'n lening van R6 000 by die Zuid-Afrikaanse Assosiasie kon aangaan. Toe die kommissie weer in die verknorsing was, het mnr. Dawid B. van Rensburg R800 beskikbaar gestel. So het die kommissie met basaars, spesiale kollektes en lenings die voltooiing van die gebou sien naderkom. Ongelukkig het mnr. J. Cavers wat sonder enige vergoeding die opsig oor die bouery gehad het, ernstig siek geword en dit juis toe die toringbou aangepak is. Die fout is ook toe gemaak om die res van die toring met bakstene te bou. Die klokke en die uurwerk is deur dr. Avis uit Holland bestel.

Uiteindelik kon die inwyding van die nuwe kerk op 12 September 1884 waargeneem word. Weer het die gemeente in die ou kerkie vergader. Daar het dr. Avis 'n oorsig gegee van die boukommissie se werk, waarop ouderling G.J.H. Scheepers die boukommissie se groot taak geprys het. Daarna is die gemeente weer in prosessie na die nuwe kerk, waar die deur onder die sing van Psalm 100 deur ds. Joubert ontsluit is. Die leraars van omliggende gemeentes het weer opgedaag om saam met die gemeente in hul vreugde te deel. In sy keurige Nederlands het dr. Avis die seëninge van die naweek mooi saamgevat: „Rijke zegeningen stroomden van Boven neder. Prachtige wekstemmen om in den naam van Jesus Christus te gelooven klinken voor het eerst door de gewelven der nieuwe kerk. Ja, waarlijk, de Heilige geest was in ruime mate in ons midden."


Net vier jaar ná die voltooiing van die kerk in 1884 het ds. Joubert reeds vermeld dat die toring lek. Die firma Courtenay en Dellbridge het intussen in likwidasie gegaan en die kerkraad wou nie in 'n hofgeding betrokke raak nie. Die kerkraad het ook self 'n fout begaan deur die toring met baksteen te laat bou. Weer in 1896 het mnr. G.L. van Heerde op die ernstige toestand van die toring gewys. Weens tekort aan geld is besluit om die toring af te breek en net toe te maak totdat fondse vir die heropbou beskikbaar sou wees. Toe ds. Louw dus in 1900 ontvang is, was die kerk sonder toring. Die heropbou moes egter wag tot die pastorie klaar was.

In Oktober 1905 het die NG gemeente George se kerkraad om 'n bydrae gevra om hulle kerktoring wat ingeval het, te herstel. Uniondale besluit egter dat hulle niks kan bydra nie, "daar wij zelf met een afgebroken toren zitten". Moontlik was dit 'n aansporing vir Uniondale om self hul afgebreekte toring op te bou. Ds. Louw het die gemeente deurgegaan op 'n kollekteerveldtog en spoedig was daar R400 in die spesiale "Toringbouw-fonds". Die boukommissie bestaan uit ds. Louw, ouderlinge M.P. Zondagh, M. van der Spuy, G. Barnardt, J. Honiball en diakens G.F. Zondagh en D.E. Frylinck, die nuwe skoolhoof. Die planne en spesifikasies is deur die argitek F. W. Hesse opgestel. Frylinck het as sekretaris van die boukommissie opgetree, maar ná sy vertrek het mnr. Gerdener die werk behartig. As addisionele lede is in die kommissie benoem die kerkraadslede J.J. van der Spuy, Izak van der Westhuizen, G. Cellarius en die koster P.C. Schoonees.

Die werk het so fluks gevorder dat die inwyding van die herboude kerktoring oor die naweek van 18 tot 20 Desember 1908 kon plaasvind. By die geleentheid is ook 'n spesiale insameling ter bestryding van die boukoste gedoen. Die totale koste was R4 065 en daarvan het die gemeente in Oktober 1908 reeds R2 000 ingesamel. Ná die voltooiing van hierdie goeie en deeglike werk het die kerkgebou, volgens dr. Heese, "sy verlore statigheid en waardigheid herwin".

Hager is in die kerkhof teen Papegaaiberg begrawe. Van sy elf kinders is vyf jonk oorlede, hoewel 'n ander bron die getal op sewe vasstel: Johan Carl Hager (1844–1917), Cornelia Susana Hager (1856–1924), Nicolaas Hager (1848-1848), Johanna Rosina Hager (1851-onbekend), Carl Louis Hager (1852–1916), Emelia Charlotta Hager (1859–1860) en Carolina Ottoria Hager (1864–1936). Die oudste seun het later argitek-boumeester in die ZAR geword, waar hy talle kerke en openbare geboue ontwerp het, byvoorbeeld die toringkerk op Middelburg (1890). Die jongste seun, Carl Louis, het 'n onderwyser in die Oranje-Vrystaat geword en was ook 'n beroepsfotograaf.

Van die talryke olieverfportrette wat Hager in die jare veertig geskilder het, is daar enkeles in die Stellenbosch-museum. Sy lewensherinneringe is in Engels vertaal deur 'n nakomeling, Elizabeth J. Hager, met die titel "Autobiography of Carl Otto Hager, architect and artist …" (Johannesburg, 1960). Die Stellenbosse Museum het in 1993 S.M. Hofmeyr se werk "Carl Otto Hager van Stellenbosch" uitgegee. In 2015 het uit die pen van Ode Krige "Carl Otto Hager – argitek tot eer van god, 1813–1898" by Hemel & See Boeke verskyn.






</doc>
<doc id="63644" url="https://af.wikipedia.org/wiki?curid=63644" title="Bronsvetsak">
Bronsvetsak

Die Bronsvetsak ("Kyphosus vaigiensis") is 'n vis wat in die Indiese-Pasifiese area en aan die ooskus van Afrika suidwaarts tot by Algoabaai voorkom. In Engels staan die vis bekend as die "Brassy chub".





</doc>
<doc id="63645" url="https://af.wikipedia.org/wiki?curid=63645" title="Hemel-keiser">
Hemel-keiser

Die Hemel-keiser ("Lethrinus mahsena") is 'n vis wat voorkom in westelike Indiese Oseaan en aan die ooskus van Afrika suidwaarts tot by Sodwanabaai. In Engels staan die vis bekend as die "Sky emperor".





</doc>
<doc id="63647" url="https://af.wikipedia.org/wiki?curid=63647" title="Diepkloofpas">
Diepkloofpas

Diepkloofpas is 'n bergpas wat op 'n grondpad net oos van Burgersdorp op pad na die J.L. de Bruyn-dam en Die Berg-natuurreservaat lê. Die pas bereik 'n hoogte van 1828m bo seespieël en 'n maksimum helling van 1:8.



</doc>
<doc id="63648" url="https://af.wikipedia.org/wiki?curid=63648" title="Dontsapas">
Dontsapas

Dontsapas is 'n bergpas wat in die Amatholeberge op die R352-grondpad suidwes van Stutterheim op die pad na Keiskammahoek lê. Die pas is in die middel van die 19de eeu gebou, bereik 'n helling van 1:12 en het sy hoogste punt op 1 088 m bo seevlak.



</doc>
<doc id="63650" url="https://af.wikipedia.org/wiki?curid=63650" title="Sète">
Sète

Sète (Oksitaans "Sèta" ) is 'n stad in die suide van Frankryk geleë in die département Hérault en die gewes (fr. "région") Languedoc-Roussillon.

Die inwoners van die stad staan as les Sétois bekend.


</doc>
<doc id="63652" url="https://af.wikipedia.org/wiki?curid=63652" title="Bontkeiser">
Bontkeiser

Die Bontkeiser ("Lethrinus variegatus") is 'n vis wat in die Indiese-Pasifiese area en aan die ooskus van Afrika suidwaarts tot by KwaZulu-Natal voorkom. In Engels staan die vis bekend as die "Slender emperor".





</doc>
<doc id="63653" url="https://af.wikipedia.org/wiki?curid=63653" title="Lemmetjievis">
Lemmetjievis

Die Lemmetjievis ("Plectorhinchus flavomaculatus") is 'n vis wat voorkom in die Indiese-Pasifiese area en aan die ooskus van Afrika vanaf die Rooisee tot by die Oos-Kaap. In Engels staan die vis bekend as die "Lemonfish".





</doc>
<doc id="63654" url="https://af.wikipedia.org/wiki?curid=63654" title="Valsoog-nooientjie">
Valsoog-nooientjie

Die Valsoog-nooientjie ("Abudefduf sparoides") is 'n vis wat voorkom in die westelike Indiese Oseaan en aan die ooskus van Afrika vanaf Kenia tot by die Oos-Kaap asook Aldabra, Mauritius, Réunion en Madagaskar. In Engels staan die vis bekend as die "False-eye damsel".

Die vis word tot 16cm lank. Dit het 'n klein lyfie en metaalblou van kleur en daar is verskeie rye klein, ligte blou kolletjie op die lyf. Daar is ook 'n prominente swart vlek op die stertvin se basis. Die vis leef in rots kusareas en vlak koraalriwwe waar daar ligte golfaksie is in water wat 0.5 tot 3m diep is. Die onvolwasse vissies word gevind in rots getypoele. Hulle is alleenlopers of kom in los groepe voor. Die vis vreet klein ongewerweldes en alge.





</doc>
<doc id="63655" url="https://af.wikipedia.org/wiki?curid=63655" title="Okinawa-eilande">
Okinawa-eilande

Okinawa (Japannees: 沖縄本島 "Okinawajima", "Okinawa-hoofeiland") is 'n eiland in die Stille Oseaan en behoort aan Japan. Dit vorm deel van die Ryukyu-eilande. Gedurende die Tweede Wêreldoorlog het die Slag van Okinawa hier plaasgevind.


</doc>
<doc id="63657" url="https://af.wikipedia.org/wiki?curid=63657" title="Eccapas">
Eccapas

Die Eccapas is 'n bergpas wat noordwes van Grahamstad op die pad R67 na Fort Beaufort in die Oos-Kaap lê. Andrew Geddes Bain was tussen 1837 en 1845 by die bou betrokke. 'n Gedenkteken ter ere van Bain is op 7 September 1964 op die kruin van die pas onthul. Ecca is blykbaar die Khoi-naam vir 'n riviertjie wat daar vloei, wat "souterig" of "brak" beteken. Op hul beurt is die bekende Ecca-lae in die geologie in 1858 na die pas vernoem. Die Eccapas bereik 'n hoogte van 548 m bo seevlak en 'n maksimum helling van 1:13.



</doc>
<doc id="63658" url="https://af.wikipedia.org/wiki?curid=63658" title="Slag van Midway">
Slag van Midway

Die Slag van Midway het plaasgevind van 4 tot 7 Junie 1942 tydens die Tweede Wêreldoorlog tussen die Japannese Keiserlike Vloot en die Geallieerde vloot by die Midway-atol. Die Geallieerde vloot het slegs uit Amerikaanse skepe bestaan.

Nadat die Japannese Keiserlike vloot die Amerikaanse vloot verras het tydens die aanval op Pearl Harbor, was die Japannese bevelvoerders onseker oor die pad vorentoe. Die Amerikaanse vloot het daarna verskeie lug- en see aanvalle geloods op Japanse basisse op onder andere Wake-, die Marshall- en Markuseilande. Die Japannese bevelvoerder het toe besluit om die Midway-eiland in te val. Teen die einde van Mei 1942 het die Japanse taakmag na Midway vertrek. Hulle plan was om die Amerikaanse vliegtuig verdedigingsstelsel uit te wis en daarna die eiland met 5 000 troepe binne te val en te beset. Maar die Amerikaanse bevelvoerder van die Stille Oseaan, Admiraal Chester W. Nimitz se intelligensiediens het die Japannese radiokommunikasie onderskep en ontsyfer.

Die Japannese vloot het uit ses vliegdekskepe bestaan, elf slagskepe en vyftien kruisers. Die Japannese bevelvoerder, admiraal Yamamoto, het ook sestien duikbote ontplooi tussen Midway en Pearl Harbor. Hy het dit gedoen as 'n veiligheidsmaatreël alhoewel hy geglo het dat die Amerikaanse Vloot nog in die Koraalsee was - ná die Slag van die Koraalsee. 

Die Amerikaanse Vloot het uit drie vliegdekskepe en agt kruisers bestaan. Adm. Nimitz het ook twaalf duikbote noord en wes van Midway ontplooi. Maar die belangrikste is dat Nimitz sy vloot wes van die Japannese duikbote kon laat beweeg voor hulle daar aangekom het omrede hy die Japannese planne geken het danksy sy intelligensiediens se uitstekende werk.

Op die 3 Junie het 'n Amerikaanse verkenningsvliegtuig van vise-admiraal Kondo se skepe gewaar, sowat 1 100 km suidwes van Midway. Die volgende oggend, 4 Junie, het Nagumo se skepe die eiland van die noordweste genader en sowat 380 km van die eiland af, om 4.30, het hy 108 vliegtuie gestuur om die eiland aan te val met bomme - die vliegtuie kon of bomme of torpedo's dra maar nie altwee gelyk nie. Om 5.34 is Nagumo se vloot deur 'n Amerikaanse verkenningsvliegtuig gewaar. Daar was sowat 100 Amerikaanse vliegtuie op Midway, die meeste bomwerpers en verkenningsvliegtuie, en almal was verouderd. Dié vliegtuie kon nie daarin slaag om die Japanse vliegtuie te keer nie en baie van die vliegtuie is op die grond verwoes. Tien van die vliegtuie het egter daarin geslaag om op te styg en 'n aanval te loods op Nagumo se vliegdekskepe tussen 7.10 en 8.39, maar kon niks verrig nie en sewe is afgeskiet. Die Japanse vliegtuie het toe na hul vliegdekskepe teruggekeer om voor te berei op 'n tweede aanval. Tydens die proses het een van Nagumo se verkenningsvliegtuie 'n Amerikaanse vliegdekskip gewaar. Nagumo het opdrag gegee dat sy vliegtuie herbewapen moet word met torpedo's, maar hy was te laat.

Skout-admiraal Raymond A. Spruance, in beheer van die vliegdekskepe "USS Enterprise" en "USS Hornet", het reeds om 7.00 die oggend vliegtuie gestuur om die Japanners te vind. Admiraal Fletcher, in beheer van die vliegdekskip "Yorktown", het om 8.30 ook so gemaak. Aangesien Spruance se vliegtuie gesukkel het om die Japannese vloot te vind het Fletcher se vliegtuie amper saam met syne daar aangekom. Drie eskadrons, 41 vliegtuie altesaam, val Nagumo se vliegdekskepe met torpedo's aan. Die Japanse verdediging hou en skiet 37 van die vliegtuie af sonder een raakskoot deur die Amerikaners. Die torpedo-aanval was nog nie klaar nie toe begin die duikbomwerpers met hul aanval. Vyftig duikbomwerpers van drie eskadrons neem deel aan die poging. Elke eskadron het 'n vliegdekskip geteiken. Binne minute is die "Kaga", "Akagi" en "Soryu" gekelder.

Met Nagumo se skip aan die brand het skout-admiraal Tamon, bevelvoerder van die "Hiryu", die bevel oorgeneem en sy vliegtuie gestuur om die "Yorktown" aan te val. Hulle slaag daarin om die "Yorktown" buite aksie te stel, hoewel hy nog gedryf het. Fletcher het die bevel oorgegee aan Spruance wat op sy beurt 'n aanval loods op die "Hiryu", die skip word gekelder. Terselfdertyd het die "Hiryu" se vliegtuie 'n tweede aanval op die "Yorktown" gedoen, maar steeds nie gekelder nie, alhoewel hy erg beskadig is. 

Gedurende die nag het Yamamoto die Midway-operasie afgelas en alle skepe na Japan teruggeroep. Twee Japanse kruisers, "Mogami" en "Mikuma", het teen mekaar gebots gedurende die nag in 'n poging om duikbote te vermy. Op 6 Junie het vliegtuie van die "Enterprise" en "Hornet" egter daarin geslaag om dié twee skepe te kelder. 'n Japannese duikboot, "I168", het egter ook daarin geslaag om die "Yorktown", gesleep deur 'n mynveër, en 'n torpedojaer, wat hom vergesel het, te kelder.

Ná die slag was die twee vlote ongeveer ewe sterk; dus het die Amerikaners die verliese van Pearl Harbor ingehaal. Maar die belangrikste was dat die Amerikaanse nywerheidsmasjien nou eers begin versnel het en Japan se nywerheidsektor reeds maksimaal benut was. Die twee vlote ontmoet volgende gedurende Augustus tydens die Slag van Guadalcanal.



</doc>
<doc id="63660" url="https://af.wikipedia.org/wiki?curid=63660" title="Elandsbergpas">
Elandsbergpas

Die Elandsbergpas is 'n bergpas in die Oos-Kaap wat net suid van Aliwal-Noord op die N6 na Jamestown lê. Die pas dateer uit 1957, bereik 'n hoogte van 1 500m bo seevlak en het 'n maksimum steilte van 1:18.



</doc>
<doc id="63661" url="https://af.wikipedia.org/wiki?curid=63661" title="Johan George Steytler">
Johan George Steytler

Ds. Johan George Steytler (Victoria-Wes, 2 Julie 1864 - Kaapstad, 28 Julie 1932) was leraar in die Nederduitse Gereformeerde Kerk, onder meer die agtste predikant van die NG gemeente Beaufort-Wes en 'n leraar van die NG gemeente Piketberg. Sy wens om in die amp te sterf, is vervul toe hy in die ouderdom van 68 in 'n Kaapstadse hospitaal oorlede is terwyl hy nog in die amp gestaan het op Piketberg.

Hy is op Victoria-Wes in die Bo-Karoo gebore as die oudste seun van Fred Albert Steytler. Op jeugdige leeftyd is sy vader dood en moes die jong Johan help om die jonger kinders te versorg. Tog het hy deur privaat studie daarin geslaag om 1884 te matrikuleer. Hy het die onderwysloopbaan gekies en agtereenvolgens gewerk as onderwyser op Fraserburg, Willowmore, Jansenville, Hoopstad en Boshof. Ds. A.P. Smit, wat 'n lewensbeskrywing van Steytler gee in sy "Gedenkboek van die Nederduitse Gereformeerde Gemeente Beaufort-Wes (1820-1945)", skryf hy het in later jare in sy katkisasieklas gesit en "hom steeds bewonder as 'n gebore onderwyser, wat intens belang bly stel het in die onderwys, veral van die minderbevoorregtes".

Op 24-jarige leeftyd tree hy in die huwelik met mej. Johanna van Ryneveld, volgens Smit 'n "waardige en edele vrou wat in later jare as predikantsvrou in ons Kerk baie hoog geag is". Kort voor die uitbreek van die Anglo-Boereoorlog het Steytler hom geroepe gevoel tot die evangeliebediening en ondanks verskeie moeilikhede het hy na die Kweekskool op Stellenbosch gegaan om daar van 1897 tot 1900 te studeer. Hy is in laasgenoemde jaar gelegitimeer, maar die toe nog heersende oorlog het 'n stok in die wiel van sy beroepswerk gesteek. Hy is as een van die "ongewenste predikante" in 'n militêre kamp op Matjiesfontein etlike maande lank gevange gehou. Eers in 1902 het hy 'n beroep na die pasgestigte gemeente De Rust aangeneem, wat van die Oudtshoornse gemeente afgestig is. Volgens eerw. Andries Dreyer, skrywer van die "Eeufees-Gedenkboek van die Ned.-Geref. Kerk, Piketberg", was dit die begin van 'n "besonder vrugbare loopbaan as predikant en hy het vir homself naam in die Kerk gemaak". Dreyer sê hy was 'n man van "onwrikbare beginselvastheid en vir die werk van die Kerk het hy alles veil gehad. Geseën met 'n sterk en gesonde liggaam, en minsaam van natuur het hy al sy kragte in sy diens gebruik."

Nadat hy drie jaar op De Rust gearbei het, het hy in 1905 'n beroep na die NG gemeente Hopefield aanvaar. Hier was hy sewe jaar lank predikant. Tydens dié tyd is die ou kerkgebou op dié Weskusdorp met twee vleuels vergroot en van 'n sierlike toring voorsien.

Ná ds. Paul Roux se dood het ds. C.M. Hofmeyr nog ses maande lank waargeneem in die NG gemeente Beaufort-Wes tot in Januarie 1912 toe die kerkraad eervolle ontslag aan hom gegee en afskeid van hom en sy vrou geneem het. (Hy het daarna agtereenvolgens die gemeente Murraysburg en Standerton bearbei en is in Maart 1930 oorlede.) Gelukkig kon terselfdertyd die diens verseker word van prop. M.L. de Villiers, wat op Saterdag 27 Januarie 1912 hier georden is. Hy het met vrug gearbei tot die koms van ds. Steytler as vaste predikant in September 1912. Hierdie hulpprediker van Beaufort het in latere jare bekendheid verwerf onder meer deur sy toonsetting van "Die Stem van Suid-Afrika". Die kerkraad het nie minder nie as nege beroepe tydens die vakature uitgebring. Die negende is op ds. Steytler van Hopefield aan die Weskus uitgebring op 15 Julie 1912 en dit het geslaag. 

Die 48-jarige dominee was toe nog in die krag van sy jare en die volgende agt jaar sou hy en sy eggenote hul beste kragte aan die gemeente skenk in 'n besonder vrugbare en geseënde bediening. Omtrent sy ontvangs en bevestiging skryf "De Kerkbode" op 19 September 1912 as volg (uit die Hollands vertaal): "Die dae 4 en 5 September was blye dae gewees vir die gemeente Beaufort-Wes. Immers kon sy toe in haar midde 'n nuwe herder en leraar verwelkom. Ds. Steytler en sy gesin het aangekom op Woensdag 4 September. Die konsulent, die besoekende leraars en die kerkraadslede het hulle amptelik by die stasie gaan ontmoet in 'n aantal motorkarre. Die gemeente, wat in groot getalle opgekom het, het hulle ingewag by die pastorie. Hier is aan ds. Steytler 'n hartlike welkomsadres voorgelees namens die Kerkraad en namens die Sondagskoolkinders, wat hom ook 'n welkomslied toegesing het. Op beide het die leraar met gepaste woorde geantwoord. Nadat die leraars saam die middagmaal in die pastorie geniet het, wat onder toesig van die susters van die gemeente van 'n goeie voorraad van allerlei eetgoed voorsien is, maak die gemeente in die namiddag by geleentheid van 'n onthaal kennis met haar leraar en sy eggenote."

Die volgende dag het die plegtige bevestiging plaasgevind, waaraan die volgende leraars deelgeneem het: di. J.G. Perold (konsulent, Victoria-Wes), Hugo (Colesberg), Hofmeyr (Murraysburg), Daneel (Fraserburg), Pienaar (Merweville) en eerww. Barnard en Tyndale van onderskeidelik die plaaslike sending- en Wesleyaanse gemeente. Eers die volgende Sondag het ds. Steytler sy intreepreek gelewer. Dit alles het die gemeente groot genoeë verskaf en "een ieder ging naar huis met dankbaar hart en met een zeer aangename indruk van den nieuwen leraar en zyn gade".

Ná die staatkundige vereniging van die verskillende kolonies en state van Suid-Afrika met uniewording in 1910, is daar ook pogings in die werk gestel om die verskillende NG Kerke in die vier provinsies te verenig onder een bestuur. 'n Wetsontwerp met dié strekking is deur die Unieparelement geloods, maar toe tweederdes van die kerkrade in die Unie en elders in Suider-Afrika nie ten gunste van dié saak was nie, het die hele aangeleentheid deur die mat geval. Die kerkraad van Beaufort-Wes was wel ten gunste van die voorstel van vereniging en het in April 1912 as volg besluit: "De kerkeraad erkent de leiding van de hier in de stappen reeds genomen tot hereniging van onze Ned. Geref. Kerk in Zuid-Afrika en verklaart zich mits deze ten gunste van de voorgestelde vereniging."

Ná die stigting van die Sendingvereniging omstreeks 1889 het dié liggaam 'n Christelike vergadersaal, later ook die lokaal vir die "Armen School", gebou wat bekendgestaan het as die Ou Sendingsaal en eers in die vroeë 1940's deur die kerkraad vir £850 verkoop is. Die gebou was geleë by Donkinstraat 114. Dit was die oudste Christelike vergadersaal van die NG Kerk op Beaufort-Wes en hierin het verskillende sending- en ander Christelike verenigings hul vergaderings gehou. In Maart 1909 het die kerkraad ten gunste van die bou van 'n "Jongelieden Zaal" besluit. Genl. ds. Roux, dr. A.M. Neethling en ander lede van die toe bloeiende Christelike Jongeliedevereniging (C.J.V.) het die saak baie sterk bepleit. Dis egter telkens uitgestel en eers met die koms van ds. Steytler in September 1912 is 'n boukommissie aangestel waarin, behalwe die leraar, die broers P.D. de Villiers, J.A. Louw, A.T. Theron en C.G. Smith gedien het. Hierdie kommissie het die bou van 'n saal teen £3 500 aanbeveel, maar aangesien die distrik hom destyds in so 'n benaderde toestand weens die droogte bevind het, is dit weereens uitgestel. Met geld wat die kerkraad geleen het, is toe die volgende jaar gebou en teen Desember 1913 is die eerste eintlike kerksaal van die gemeente voltooi vir die som van £3 857, meublement ingesluit, waarvan ruim nog £6 600 verskuldig was. 

Een van die eerste funksies in dié saal was die viering van die silwerbruilof van ds. en mev. Steytler in Desember 1913. In Oktober die volgende jaar is 'n blommetentoonstelling daarin gehou. In dieselfde tyd is 'n ystertraliewerk rondom die kerksaal gebou. Dié saal is vandag nog in gebruik, een van die duursame monumente van ds. Steytler in dié gemeente.

Teen 1918 het die plaaslike spoorwegstasie elektriese lig gehad. Daar was sprake dat die dorpsposkantoor elektriese met eersgenoemde verbind sou word en ds. Steytler het hom baie beywer om in so 'n geval elektriese lig vir die kerkgebou van die poskantoor te verkry. Die Eerste Wêreldoorlog was toe nog aan die gang en weens die hoë koste en skaarste van materiaal moes die owerheid afsien van die plan om krag na die poskantoor aan te lê. Die kerkraad moes toe maar wag op normale tye. Ná die oorlog, en wel in 1921, het die dorp toe 'n elektriese ligstelsel gekry en in April daardie jaar het die kerkraad op aanbeveling van ouderling J.P. Pienaar besluit om elektriese ligte in die kerk, saal, koshuis, pastorie en kostershuis te plaas. Benewens broer Pienaar het die broers A.C. Koch en J.H.E. Vivier hul baie hiervoor beywer. Die hele onderneming het iets oor die £400 gekos en is reeds in Junie 1921 voltooi. In Oktober die volgende jaar is ook die orrel van 'n nuwerwetse blaastoestel voorsien en het die ou orreldrukker van die toneel verdwyn. Dit was vanselfsprekend 'n groot verbetering op die asetileenligte uit ds. Roux se tyd.

Die kerktoring het mettertyd 'n wye en diep bars vertoon en in 'n brief in Mei 1919 het die stadsraad die kerkraad op die lewensgevaarlikheid daarvan gewys. Op advies van die argitek Vixeboxe en ander het die kerkraad toe op voorstel van broers W. Scheun en H.P. Eybers besluit om 'n deel van die toring te laat afbreek en herbou. Aan 'n toringkommissie is die uitvoering opgedra en teen Oktober was die werk voltooi en het die kommissie volmag gekry om alle materiaal wat van die toringbou oorgebly het, per openbare veiling te verkoop. Dié bouwerk het die kerkkas sowat £1 000 gekos, 'n aardige bedrag as in ag geneem word dat die pastorie in 1904 vir £2 000 verseker is.

Die onthulling van die Paul Roux-gedenkteken langs die kerk was vir 30 Oktober 1914 bepaal, maar moes uitgestel word weens die oorlog en kon eers in Julie die volgende jaar plaasvind. Diep onder die indruk van die erns van die wêreldtoestand, is op voorstel van ds. Steytler die Dingaansfees (16 Desember) van 1914 afgesonder as 'n dag van verootmoediging en gebed. Anders as in die Tweede Wêreldoorlog, was daar tydens die Eerste Wêreldoorlog geen prysbeheer nie; daarom maak die kerkraadsnotules melding van geldskaarste en tekorte in die kerkkas, wat vererger is deur die baie aansoeke om plaaslike armeversorging. Die oorlogstoestande was ook verantwoordelik vir die vertraging van die kerkraad se planne vir die stigting van 'n koshuis vir behoeftige leerlinge asook die elektriese verligting van die dorp en daarmee saam ook die kerklike geboue. Om alles te kroon, breek die rampspoedige griep-epidemie in Oktober 1918 uit en baie slagoffers moes grafwaarts gedra word. In dié donker tyd was ds. Steytler en sy vrou 'n toring van lig en krag in die gemeente en het byvoorbeeld in Julie 1919 sowat £400 in die gemeente gekollekteer vir die "Griep Weezen Fonds".

Met die koms van ds. Steytler het daar nog 'n kerkbouskuld van 'n paar duisend pond bestaan. Dié syfer is verder aansienlik opgeskuif deur die aankoop van die nuwe orrel in 1912 (£1 180), die bou van 'n kerksaal in 1913 (£3 857), die herbou van die kerktoring in 1919 (£986), die elektrieseligstelsel vir die kerklike geboue in 1921 (£400), en ander uitgawes. Teen 1919 was die kerkskuld ver oor die £6 000. Daarbenewens het die oorlogstoestand jaarlikse tekorte in die kerkkas meegebring; meer as £400, byvoorbeeld, in 1916. Die salarisse van kerklike beamptes moes met 10 persent besnoei word in daardie jaar. Spesiale pogings is aangewend om die fondse te styf, veral ter vermindering van die groot kerkskuld. Hieraan het ds. Steytler daadwerklik meegehelp. Behalwe die uitdeel van sowat 2 000 bussies aan die bewoners van die verafgeleë geplase om hulle erediens-kollektes daarin te gooi (op die Sondae dat hulle nie by die kerk kon uitkom nie, om dit dan met Nagmaal kerk toe te bring, het ds. Steytler in 1917, vergesel van een of meer wykskerkraadslede in 'n gehuurde motor die gemeente van huis tot huis deurgegaan om vir die kerkskuld te kollekteer. Hierdeur is die skuld met sowat £1 200 verminder. Die gewone dankoffer-insameling van daardie jaar het die rekordbedrag van £848 ingebring, hoewel net 671 van 1 171 lidmate bygedra het. Dat die kerkraad die dienste van ds. Steytler op prys gestel het, blyk uit die notule van 30 November 1918: "Ouderling Smith spreekt een woord over de diensten door de leraar aan de gemeente bewezen met de collecte voor de kerkschuld en tydens de epidemie van de Spaansche influenza en stelt voor dat hem de som van £50 gegeven worde as blyk van waardering zyner diensten."

Die geldelike staat van die gemeente sou egter eers tydens die dienstyd van ds. Steytler se opvolger, ds. Johannes Rabie, werklik verbeter. Die dankofferkaartjies, indertyd deur ds. Paul Roux begin, moes in 1919 plek maak vir kollekteboekies, maar is twee jaar later daarna teruggebring. In 1919 is vir die eerste keer gebruik gemaak van skeurbladboekies ten einde behoorlik boek te hou van die geld wat kerkraadslede ontvang. Hierin is duidelik die presiese hand van ds. Steytler, wat orde in alles wou sien.

Ds. Steytler het hom uit die staanspoor beywer vir die meer intensiewe bearbeiding van die gemeente. Hy was 'n pastoor in die ware sin van die woord en iemand met verbasende werkkrag. Op sy aandrang het die kerkraad reeds enkele maande ná sy bevestiging (Februarie 1913) besluit om voortaan gereeld buitedienste te hou: jaarliks op Juriesfontein (Nieuwveld 3) en tweejaarliks op Hendrikskraal (Ghoup 4), Esterville (Nieuwveld 2), Putfontein en Vlakfontein (Ghoup 3). Op 'n volgende vergadering getuig die leraar van die goeie bywoning van hierdie dienste en ander bidure in die buitewyke. Om dit vir hom makliker te maak om hierdie buitewyke te besoek en te bearbei, het die kerkraad in Mei 1913 die kwessie van die aankoop van 'n vervoermiddel ernstig oorweeg. Een voorstel was ten gunste van die aanskaf van 'n kar en perde vir sowat £100 en die ander vir dié van 'n "motor car". Toe die stemme staak, het die lot ten gunste van die ou boere-vervoermiddel beslis. Drie jaar later is daar weer ernstig gedink aan die koop van 'n motor vir gemeentelike bediening, maar die swaar tye vanweë die wêreldoorlog laat die kerkraad vir die onkoste terugdeins. 

Dit was toe reeds duidelik dat die groot en uitgestrekte gemeente bo die vuurmaakplek van 'n enkele leraar is. Op sterk aandrang van die Ring het die kerkraad in Julie 1918 besluit om 'n hulpprediker aan te stel, maar eers in die volgende jaar Junie kon die kerkraad prop. A.B. Wessels as hulpprediker verwelkom. Prop. Wessels, later van onder meer leraar van Merweville en konsulent van Beaufort-Wes, het ná 'n kort dienstyd van enkele maande reeds in November daardie jaar vertrek.

Nou word dit vir ds. Steytler duidelik dat die oplossing vir die gemeentelike bediening nie 'n hulpprediker nie, maar 'n medeleraar sou wees. Hy het alles in sy vermoë gedoen om die kerkraad en die gemeente in hierdie rigting op te voed. Op 'n gemeentevergadering in Julie 1920 is dan ook met meerderheid van stemme besluit ten gunste van die wenslikheid van die beroeping van 'n tweede predikant en laat die saak in die hande van die kerkraad. 'n Baie sterk minderheid het teen hierdie beginsel gestem en baie jare sou hierna verloop voor 'n tweede of medeleraar beroep sou word.

Die onderwys en opvoeding ds. Steytler sy lewe lank na aan die hart gelê. Hy was egter veral 'n sendingman en as sodanig 'n waardige opvolger van die sendingliewende ds. Roux. Onder sy leiding het die kerkraad so vroeg as September 1913 besluit om ds. Colin Murray van Mlandastasie, Njassaland, al 'n sending in die heidenveld vir die rekening van Beaufort-Wes se gemeente te neem. Eers is net 'n gedeelte, maar sedert 1919 die volle salaris van £285 van ds. Murray betaal. Die eerste eintlike sendingfees is deur ds. Steytler in Julie 1914 georganiseer en sedertdien is gereelde jaarlikse sendingbasaars en -feeste gehou, veral vir die salaris van die sendeling in die buiteland se salaris waarvoor die gemeente verantwoordelik was. So is daar in die boekjaar wat op 30 Julie 1915 geëindig het, die mooi som van £627 uitbetaal, asook £295 voor die binnelandse sendeling, soos die armesorg toe nog genoem is.

Teen die middel van 1920 het ds. Steytler 'n beroep na die gemeente Piketberg ontvang en aangeneem. Op Sondag 1 Augustus het hy afskeid geneem met 'n troosvolle laaste boodskap na aanleiding van Deut. 33:27 ("Statebybel"): " De eeuwige God zij u een woning, en van onder eeuwige armen; en Hij verdrijve den vijand voor uw aangezicht, en zegge: Verdelg!" Veertien dae later het die volgende treffende berig in "De Kerkbode" verskyn (uit die Hollands vertaal): "Byna agt jaar was ds. Steytler leraar van dié gemeente. Veel, baie veel het hy in die tyd vir ons gedoen, ook sware tye met ons deurgemaak. Om maar slegs een te noem, die donker Oktobermaand 1918, toe die groep oor ons heengaan. Hoe het hy en mev. Steytler ons siekes besoek en verpleeg, die dooies begrawe, die bedroefdes getroos! Nooit het hulle aan die gevaar vir hul eie lewe gedink nie. Ja, waarlik, hulle was onder ons soos dienendes en nie om gedien te word nie. Die pastorie was vir ons altyd 'n oop huis ... In die kerkraadsvergaderings was daar altyd liefde, al was daar ook klein verskille. Nie alleen was die prediking van ds. Steytler vir ons tot seën nie, maar ook sy lewe onder ons was 'n getuienis vir sy Meester."

In die groot en belangrike gemeente Piketberg het ds. Steytler 12 jaar lank met seën gearbei. Dit was sy wens om in die tuig te sterf en dié begeerte is hom dan ook gegun, want sy eerbare en skoon loopbaan van by die drie dekades het geëindig toe hy op 28 Julie 1932 in 'n verplegingsinrigting in Kaapstad oorlede is na 'n langdurige siekbed. Sy stoflike oorskot is na sy laaste standplaas teruggebring en hy is voor die kerk begrawe waarin hy so lank en getrou die evangelie verkondig het. In dankbaarheid teenoor hom het die kerkraad 'n gepaste grafsteen laat oprig, wat by geleentheid van die gemeente se eeufeesviering deur mev. Steytler onthul is. 

Veral in sy latere jare het ds. Steytler 'n belangrike plek in die Kerk ingeneem. Hy was onder andere lid van die Algemene Sendingkommissie, voorsitter van die Kuratorium van die Sendinginstituut op Wellington en met sy dood ook lid van die Kuratorium van die Kweekskool op Stellenbosch. Sy loopbaan en bediening, so skryf ds. A.P. Smit, was "besonder vrugbaar". Mev. Steytler skryf in Piketberg se "Eeufees-Gedenkboek" onder meer van haar man: "Hy het onder die diepe besef verkeer van die heiligheid van sy roeping as draer van Gods boodskap aan die mens. Steeds was dit sy strewe om die Boodskap, wat so getrou verkondig het, ook prakties uit te lewe. Vandaar sy onselfsugtigheid, sy sagheid met kinders, sy beleefdheid teenoor almal, sy traagheid om andere te oordeel en om liewer die goeie kant te sien en te beklemtoon, sy genialiteit wat uit sy gesig gestraal het, sy opregte simpatie met die wat in lyding is, sy reinheid, sy blanke opregtheid en selfopoffering in die diens van die Heer. Naas die prediking van die Woord het huisbesoek by hom die swaarste geweeg. In die vervulling van hierdie plig was hy besonder getrou en het hy dit steeds met veel vreugde gedoen. Ek kan my nie herinner dat hy ooit hieroor gekla het nie of moeg was daarvan nie. Ek kan getuig dat hy daardie afmattende werk met vreugde en blydskap gedoen het. Die gemeente (Piketberg) was groot, te groot vir één man (1 700 lede) maar die grootheid van die werk was vir hom eerder 'n aansporing as 'n ontmoediging."




</doc>
<doc id="63662" url="https://af.wikipedia.org/wiki?curid=63662" title="Greylingspas">
Greylingspas

Die Greylingspas is 'n bergpas wat in die suidelike Drakensberge suidwes van Barkly-Oos lê, op die R396-grondpad na Rossouw en Indwe. Die pas bereik 'n hoogte van 1 800 m bo seespieël en 'n steilte van 1:8.



</doc>
<doc id="63663" url="https://af.wikipedia.org/wiki?curid=63663" title="Helspoort">
Helspoort

Helspoort is 'n bergpas wat noordwes van Grahamstad op die R350 na Bedford lê. Die poort se hoogste punt is 488m bo seevlak en dit het 'n maksimum helling van 1:14.



</doc>
<doc id="63664" url="https://af.wikipedia.org/wiki?curid=63664" title="Hogsbackpas">
Hogsbackpas

Hogsbackpas is 'n bergpas by die vakansiedorp Hogsback in die Amatolaberge op die R345 pad tussen Alice en Cathcart. Dit is in 1932 gebou. Die pas bereik 'n hoogte van 706 m bo seevlak. Met sy helling van 1:5 is die pas besonder steil, maar die grootste gedeelte is geteer. Slegs die laaste ongeveer 2 km is goeie grondpad, opsetlik so gelaat om die dorpie se landelike atmosfeer te behou.



</doc>
<doc id="63665" url="https://af.wikipedia.org/wiki?curid=63665" title="Janspoorthoogte">
Janspoorthoogte

Janspoorthoogte is 'n bergpas wat noordwes van Burgersdorp op die R58 na Venterstad lê. Die pas bereik 'n hoogte van 1 456 m bo seespieël en 'n maksimum helling van 1:16.



</doc>
<doc id="63666" url="https://af.wikipedia.org/wiki?curid=63666" title="Joubertspas">
Joubertspas

Joubertspas is 'n bergpas wat oos van Lady Grey lê op 'n grondpad wat oos wegdraai uit die R58 in die Witteberge by . Die pas is amptelik op 17 Desember 1914 geopen. Dit begin onder op 2 236 m en bereik sy hoogste punt op 2 349 m bo seevlak met 'n besonderse maksimum helling van 1:6.

Hierdie bergpas is in Suid-Afrika en moet nie met Joubertpas in Namibië verwar word nie.



</doc>
<doc id="63667" url="https://af.wikipedia.org/wiki?curid=63667" title="Kapokkraalhoogte">
Kapokkraalhoogte

Kapokkraalhoogte is 'n bergpas in die Oos-Kaap wat op 'n grondpad suidoos van Burgersdorp en wes van Jamestown lê. Die pas bereik 'n hoogte van 1824 m en 'n maksimum steilte van 1:12.



</doc>
<doc id="63669" url="https://af.wikipedia.org/wiki?curid=63669" title="Kei Cuttings">
Kei Cuttings

Die Kei Cuttings is 'n bergpas op die N2-nasionale pad tussen Butterworth en Komga. Dit is in 1955 gebou en staan ook bekend as die Groot-Keirivierpas.



</doc>
<doc id="63672" url="https://af.wikipedia.org/wiki?curid=63672" title="Killianspas">
Killianspas

Killianspas is 'n bergpas wat noordoos van Dordrecht en op die R396-grondpad tussen Barkly-Oos en Indwe in die Drakensberge lê. Die pas bereik 'n hoogte van 1 700m bo seevlak en 'n maksimum steilte van 1:8.

Hierdie pas is in die Oos-Kaap en moet nie met die gelyknamige Killianspas in die Wes-Kaap verwar word nie.



</doc>
<doc id="63673" url="https://af.wikipedia.org/wiki?curid=63673" title="Louis Hugo">
Louis Hugo

Ds. Louis Hugo (Stellenbosch, 22 November 1846 – Robbeneiland, 21 Augustus 1907) was 'n predikant in die Nederduitse Gereformeerde Kerk wat agtereenvolgens in die NG gemeente Ladybrand en NG gemeente Beaufort-Wes leraar was en toe, nadat 'n klagstaat teen hom op Beaufort-Wes ontstaan het, 10 jaar lank as 'n medeleraar van die Groote Kerk onder die melaatses op Robbeneiland gewerk het.

Ds. Hugo was van regstreekse Hugenote-afkoms. Die stamvader van die familie, wat so 'n betekenisvolle rol op kerklike sowel as maatskaplike gebied in Suid-Afrika gespeel het, was Daniel Hugo, oorspronklik Hugot of Hugod. Hy het voor 1690 voel aan wal in die Kaap gesit. Daar word gesê dat hy 'n smid van ambag was en niks hoër as vier voet vier duim (133 cm) in sy skoene gestaan het nie. Daniel was nietemin 'n begaafde man en hy, sowel as sy seuns, het kort daarna 'n belangrike rol in die kerklike lewe van die pasgestigte gemeente van Drakenstein (die latere NG gemeente Paarl) gespeel en hul in wynbou onderskei. Vryheidsliewend soos die Hugenote dan ook was, is dit geen wonder nie dat verskeie van hul afstammelinge (bv. Piet Retief, Sarel Cilliers en ander) hulle later met die Groot Trek vereenselwig het. Ook Hugo's het aan die trek deelgeneem, want onder die name van die manne wat saam met Piet Retief deur Dingaan laat vermoor is, was dié van Jacques Hugo.

Ds. Hugo het sy voorbereidende sowel as sy teologiese onderwys op Stellenbosch ontvang. Daar is hy in die Kweekskool onderrig deur proff. Nicolaas Hofmeyr en John Murray, en is hy op 10 Maart 1871 tot die evangeliebediening toegelaat in sy 25ste lewensjaar.

Kort hierna is prop. Hugo na Ladybrand beroep. Hy aanvaar die beroep en word die eerste predikant van die jong gemeente wat pas die jaar vantevore gestig is op grondgebied wat die wapens van die Vrystaatse Boere kort tevore van die Basoeto's verower het. Hier het die jong predikant baanbrekerswerk gedoen en die grondslag vir die nuwe gemeente gelê. Toe hy daar aangeland het, was daar net 'n noodkerk, maar geen pastorie nie. Hy het later 'n doelmatige predikantshuis laat oprig.

Ná die swaar afskeid wat die NG gemeente Beaufort-Wes van ds. W.P. de Villiers in Augustus 1875 moes neem, was die gemeente sowat agt lank maande vakant en is ds. A.A. Louw van Murraysburg as konsulent aangestel in die plek van ds. W.A. Krige, wat die gemeente baie jare lank as konsulent gedurende meer as een lang vakature gedien het. Die derde beroep wat op 29 November dieselfde jaar uitgebring is op ds. Hugo, het geslaag. In die beroepsbrief is daar na die destydse ou pastorie verwys as "een wel ingerigte woning op een wel beplante water Erf gebouwd". Ds. Hugo sou egter eers in April die volgende jaar aankom.

Die kerkraad moes reëlings tref vir sy vervoer uit die Vrystaat na die hart van die Groot-Karoo, 'n afstand van etlike honderde kilometer. Daar was toe nog geen treinspoor nie (die eerste trein sou Beaufort-Wes eers in 1880 bereik) en die kerkraad het 'n ruk lank kop gekrap. Toe daar geen vrywilligers uit die gemeente na vore tree nie, het hulle uiteindelik maar 'n span esels gehuur om die leraar en sy gesin op Ladybrand te gaan haal teen 'n koste van £100. (Toe ds. Hugo en ouderling J.F. Pienaar (oom Kootjie) 'n paar maande later na Kaapstad vervoer moes word vir die Sinodesitting, was die kerkraad verplig om 'n wa teen £50 te koop en ses esels te huur.) Op Saterdagmiddag 8 April 1876 het die gemeente met 'n menigte perdekarre uitgery om die nuwe leraar, wat deur oorvol riviere verhinder is om vroeër te kom, 'n hele ent buitekant die dorp te gaan ontmoet. Om vieruur is ds. Hugo by die pastorie verwelkom, waar oud-ouderling P.J. Weeber hom 'n adres namens die kerkraad en gemeente aangebied en die Sondagskoolkinders hom 'n welkomslied toegesing het. Dieselfde aand is hy bevestig. Behalwe die konsulent, ds. A.A. Louw, was net een ander predikant teenwoordig, ds. George Murray, die jongste van ds. Andrew Murray sr. se vyf seuns wat almal predikant geword het, van die naburige gemeente Willowmore. Die ander ringspredikante is waarskynlik deur die oorvol riviere ná die swaar reëns verhoed om teenwoordig te wees. Die volgende dag het die pasbevestigte leraar sy intreepreek gelewer.

Al het die Kerk deur die Ordonnansie van 1843 vryheid van bestuur gekry, sou die gemeentes nog lank daarna toelaes uit die staatskas kry waaruit onder andere 'n gedeelte van die leraar se salaris betaal moes word. Staatstoelaes vir die salaris van voorlesers, kosters en orreliste is reeds in 1845 beëindig. Beaufort het jaarliks £200 predikantsalaris van die staat ontvang. Die gemeente het self sowat £50 bygedra. Dit het vir die leraar 'n bestaanbare traktement van £350 per jaar verseker. In 1875 het albei Huise van die Kaapse Parlement egter 'n wetsontwerp, die sogenaamde "Voluntary Bill", aangeneem ingevolge waarvan die staatstoelae in die nabye toekoms gestaak sou word. Die wet het groot teenstand in kerklike kringe ontlok en het bepaal dat net die salaristoelaag van diensdoenende predikante nog betaal sou word tot hul aftrede of dood. Daarna moes die verskillende gemeentes self instaan vir die salaris van hul predikante en hul eie huishouding se finansies. So is die laaste band wat die Kerk nog enigsins aan die staat gebind het, ook verbreek.

Toe bogenoemde wetsontwerp aanvaar is, moes elke gemeente 'n fonds vir predikantsalaris stig. Beaufort het dit reeds in 1862 gedoen omdat dit geblyk het dat ds. Fraser se salaris ontoereikend was. So kon hulle sy salaris met £100 verhoog tot £350 per jaar. Met kollektes vir die fonds oral in die gemeente is so goed gevaar, dat met die beroep in April 1863 die salaris met 'n verder £50 verhoog kon word. Vanaf 1876 het die fonds bekendgestaan as die Predikants Sustentatie Fonds, wat toe reeds op byna £3 000 gestaan het. Ds. Hugo het hom uit die staanspoor beywer vir die stywing van die fonds sodat dit in 1880 reeds £4 000 bedra het. Teen 1945 was die fonds oor die £7 000 sterk.

Tydens ds. Hugo se dienstyd, in April 1879 en wel op voorstel van die diaken P.J. Weeber (latere ouderling en parlementslid), het die kerkraad besluit om nie meer die swart fluweelsakkies vir kollektes by die erediens te gebruik nie, maar met borde by die deure te kollekteer. In April 1892 besluit die kerkraad dat die gewone eredienskollekye nie meer by die deure ná die erediens sou wees nie, maar voor die sing van die slotgesang in die banke opgeneem sou word. 'n Ander ou gebruik, om Nagmaal op Kersdag uit te deel, is in Desember 1877 afgeskaf.
Sedert die dae van lord Charles Somerset is talle Skotse predikante en Engelssprekende onderwysers na Suid-Afrika gestuur. So was die eerste twee predikante van Beaufort Skotte en die meeste van die onderwysers Engelssprekend. In die ou goewermentskole het Hollands so te sê geen plek gehad nie. By gebrek aan 'n plaaslike, Engelse of Skotse gemeente (voor 1850) het die plaaslike Engelssprekendes in baie gevalle oorgekom na die NG Kerk. Veral om hulle en ander ingesetenes tegemoet te kom, het ds. Fraser reeds begin met Engelse dienste een maal per maand (later meer male), meestal in saans wanneer daar nie Hollandse dienste was nie. So vroeg as April 1836 het die Engelse inwoners van die dorp reeds hul eie voorleser en koster aangestel vir hul dienste en vra hul die kerkraad om hul reglemente hiervoor goed te keer. Dié Engelse dienste is blykbaar nie in die kerkgebou gehou nie, want toe ds. Colin Fraser in Mei 1858 sy voorneme te kenne gee om Engels in die kerk te preek en die kerkraad om die gebruik van die kerk versoek, het die kerkraad egter besluit om die leraar die kerk vir dié doel te ontsê. Dis nie vandag duidelik waar die Engelse dienste toe wel gehou is nie. Die Sinode van die Kaapse Kerk het in 1834 al besluit dat, waar nodig, predikante in Engels mog preek, mits dit sonder nadeel van die Hollandse gemeente geskied en na voorafgaande verlof van die kerkraad vir die gebruik van die kerkgebou.

Mettertyd het Engelse dienste posgevat in baie gemeente van die Hollandse kerk. Selfs nadat die Engelse (Anglikaanse kerk, 1848) en die Skotte (Presbiteriaanse kerk, 1862) op Beaufort hul eie kerk en gemeente gekry het, het dié gebruik i die Hollandse gemeente op Beaufort voortgeduur en is gereeld in die kerk in Engels gepreek. Tydens die dienstyd van ds. Hugo, omstreeks 1868, het daar skerp meningsverskil in die gemeente oor die gebruik van Engels in die kerk ontstaan. Die Eerste Vryheidsoorlog (1880-'81), die Afrikaanse Taalbeweging (van 1875 af) en die Afrikanerbond het 'n nasionaliteitsgevoel en taalbewustheid by die Hollandssprekendes begin aanwakker. Vandaar die groeiende meningsverskil in die plaaslike gemeente. In 1886 is daar nie net dienste in Engels gehou nie, maar selfs in die Sondagskool het sekere kinders in Engels onderrig ontvang en party voornemende lidmate is selfs in dié taal gekatkiseer. In 'n lang brief aan die kerkraad het die ouderling M.F. Erasmus, sedert 1877 katkisasiemeester, ernstig beswaar gemaak teen bogenoemde gebruik van Engels, wat syns insiens gedreig het om 'n skeuring in die gemeente te veroorsaak. Hy dreig dan ook om te bedank as die gemeente nie van sy taalbeleid afsien nie. Die gevoelens op die kerkraadsvergadering in Junie 1886 was skerp verdeel en na 'n lang bespreking het die raad met 'n meerderheid van stemme besluit dat daar nes voorheen in Engels aangeneem sal word, maar dat die leraar en twee kerkraadslede vooraf sal ondersoek instel na die redes van diegene wat daarom vra. Katkisasiemeester Erasmus het dan ook by wyse van protes kort daarna bedank en ds. Hugo moet self vir die katkisasieklas instaan. (Hoewel die gemeente se oppervlakte toe reeds aansienlik kleiner was as in die beginjare van ds. Fraser se dienstyd, danksy die afstigting van Prins Albert, Victoria-Wes, Fraserburg en Carnarvon tussen 1842 en 1875, was sy werk nie noodwendig minder nie omdat die dorp en distrik se bevolking toe nog gedurig toegeneem het.)

Mettertyd kon die stroom ten gunste van Hollands nie meer gekeer word nie. Die kerkraadsnotule van Januarie 1889 maak melding van 'n lang bespreking in sake Engelse klasse in die Sondagskool en die besluit dat die gebruik van die Hollandse taal langsamerhand algemeen in die Sondagskool gemaak sou word. 'n Jaar later was daar nog net een Engelse klas in die Sondagskool en dit was vir die klein kinders. Die Engelse eredienste is ook mettertyd heeltemal afgeskaf, iets waarin die kerk op Beaufort-Wes die Bolandse en Kaapse gemeentes ver vooruit was. Die presiese datum is nie bekend nie, maar in die kerkraadsvergadering van Oktober 1900 (tydens die Anglo-Boereoorlog) is daar gedebatteer oor die herinvoer van Engelse dienste in die kerk. Die kerkraad het sonder besluit van die saak afgestap. In die daaropvolgende jare tot 1907 is daar meer as een maal versoekskrifte met tot 150 naamtekeninge ten gunste van Engelse dienste by die kerkraad ingedien, maar "met die oog op die wrywing wat daar bestaan", is dit telkens geweier. Genl. ds. Paul Roux was later jare gewillig om sodanige dienste te hou vir kerkgangers wat nie die Hollandse taal verstaan het nie, maar dan in 'n ander lokaal as die kerk. Hiervan het blykbaar ook niks tereggekom nie en nooit is Engels weer ingevoer nie.

In 1877 is die pastorie herstel en opgeknap. Teen dié tyd moes noodsaaklike opknapping van die kerkgebou gedoen word. Die gemeenskap het reeds noustrop getrek, maar 'n spesiale kollekte en buitengewone kerkbasaar het die kerkraad darem in staat gestel om die nodigste herstelwerk in 1880 aan die kerk te laat doen. Daar is ook ernstig daaraan gedink om 'n ystertraliewerk om die kerkgebou te bou sowel as lampe aan te koop om die slegte stand van die beligting in 'n sekere deel van die gebou te verbeter. Teen dié tyd het die kerk ook veels te klein vir die groot gemeente geword en so vroeg as 1879 is die vergroting van die kerkgebou in die vooruitsig gestel.

Maar geeneen van dié planne kon vereers uitgevoer word nie. Die droogtes en die "drukkende tye" van die middel tagtiger jare was die vernaamste remskoen. Dit het in 'n stadium so swaar gegaan dat die salaris van die koster, orrelis en orredrukker dit weer moes ontgeld. Ds. Hugo was grootmoedig genoeg om 'n deel van sy salaris af te staan sodat dié van die koster op die ou peil gehou kon word. In Oktober 1886 teken die skriba aan "dat daar geen geld in die kerkkas voorhande is nie". Tog het die kerkraad die geloofsmoed gehad om 'n kerkboufonds in die lewe te roep in 1887. Aan die begin van 1889 word daar ewenwel nog gekla oor die steeds voortdurende skaarsheid van geld. Eers in die loop van die volgende jaar het die tye enigsins verbeter en van toe af aan is daar erns gemaak met die insameling vir die bou van 'n nuwe kerk, 'n saak waarvoor ds. Hugo alles in die stryd gewerp het.

Die kerkraadsnotule stel dit ongelukkig nie duidelik presies wanneer met die bou van die nuwe en teenswoordige kerk begin is nie. Die notule van 29 Februarie 1892 meld net terloops dat die bouwerk reeds aan die gang was. Die hoeksteen is reeds is Oktober van daardie jaar plegtig gelê. Op 'n foto wat tydens dié geleentheid geneem is, blyk die fondament van die nuwe gebou duidelik op die voorgrond, maar op die agtergrond is twee gewels en 'n gedeelte van die strooidak van die ou kerk nog sigbaar. Dié kerk is ruim 63 jaar lank as godshuis gebruik. Eers ná die hoeksteenlegging is die ou kerkgebou afgebreek en ook maar net ten dele, want twee galerye (onder andere die orrelgalery) is gelaat en later deel gemaak van die nuwe gebou en as sodanig word dit vandag nog gebruik. Nadat met die afbreek van die ou kerk begin is, het die kerkraad besluit om die eredienste in die plaaslike sendingkerk te hou. Van die Wesleyaanse gemeente is verlof verkry om met die Nagmaalsdienste van hul kerk gebruik te maak. Teen 15 Januarie 1894 het die nuwe kerk voltooiing genader en dra die kerkraad dit aan ds. Hugo op om dr. Andrew Murray van Wellington te vra om die wydingsrede met die inwyding te kom hou. Drie maande daarna is die nuwe kerkgebou verseker vir £8 000. Die formele inwyding het eers op 22 September 1894 plaasgevind.

"De Kerkbode" het op 28 September 1894 oor die inwyding van Beaufort se nuwe kerk berig: "Heden, 22 September, werd de nieuwe Kerk alhier ingewyd. Ds. A. Murray kwam reeds Dinsdag hier aan en had van Woensdagavond diensten. Later kwamen nog de predikanten van Victoria-West, Murraysburg en Prince Albert. Gisteren was een dag van groot gewoel, met het aankomen van al de leden der gemeente van buite, als mede van vele vreemdelingen. Heden te half tien ure werd de optocht gevormd van de deur van de pastorie, en trok men op naar de Kerk. Het gebouw met zyn toren van 150 voet hoog maakt een zeer aangenamen indruk, en is een sieraad voor het dorp. De deur werd ontsloten door Ds. A. Murray, die de Inwydingsrede hield. Eers werd het rapport der Bouw Commissie gelevert, waaruit bleek dat de kerk £13,500 gekost heeft en dat daarvan iets over de £5 000 werd afbetaald. Er rust dus een schuld van iets over £8 000 op het gebouw. Dit nog buiten £800 dat de zusters afsonderlyk besteed. De preekstoel en het orgel, die niet zoolang geleden geschonken werden aan de oude kerk, zyn in de nieuwe overgebracht en passen er zeer goed by. De Kerk bevat zowat 1 000 plaatsen, maar het getal menschen dat er in was, was zeker niet ver van 2 000. Er was een koor onder leiding van ds. Hugo, dat enige stukken van Prof. J. de Villiers uitvoerde."

Dr. Andrew Murray het 'n treffende rede uitgespreek na aanleiding van Lev. 10:2, 3: ""Toen ging een vuur uit van het aangezicht des HEEREN, en verteerde hen; en zij stierven voor het aangezicht des HEEREN. En Mozes zeide tot Aäron: Dat is het, wat de HEERE gesproken heeft, zeggende: In degenen, die tot Mij naderen, zal Ik geheiligd worden, en voor het aangezicht van al het volk zal Ik verheerlijkt worden. Doch Aäron zweeg stil"" (Statebybel). Tydens sowel as na afloop van die diens het die gemeente die mooi bedrag van £736 aan dankoffers gegee. Die namiddag was toe voorbereidingsdiens en die volgende oggen is die heilige Nagmaal gevier. Dit was dan die einde van die luisterryke en geseënde naweek. 'n Jaar later het daar steeds 'n skuld van £7 500 op die gebou gerus. Die kerkraad het indertyd £5 500 opgeneem by mej. Hertzog van Kaapstad vir die bou van die kerk. Susanna Maria Johanna Hertzog het ook twee jaar vantevore op die hoek van Boom- en Buitekantstraat in Kaapstad 'n kompleks geboue – woonhuise, 'n skool, 'n tehuis vir bejaarde vroue en twee woonstelle – laat oprig en in 1895 nog 'n groot gebou. Van hierdie geboue was 'n sierlike kerk die middelpunt. Daarby het sy die kerk van al die nodige voorsien. Aan De Nieuwe Kerk (NG gemeente Tamboerskloof) het sy dit alles in trust gegee met die bepaling dat, wanneer daar in die buurt 'n selfstandige gemeente ontstaan, dit aan dié gemeente oorgemaak moes word. Aan die skenking het sy net twee voorwaardes verbind: Die hoeksteen moes met vrymesselaarseerbewyse gelê word en alle dienste in die kerk moes in Engels gehou word. Gelukkig het sy geen sodanige voorwaardes aan Beaufort-Wes gestel nie.

Aan die begin van 1896 het daar 'n klagstaat teen ds. Hugo ontbrand wat die gemeentelike lewe groot skade berokken en 'n pynlike indruk by baie gelaat het. Teen die einde van Maart van daardie jaar het die Ringskommissie plaaslik kom ondersoek instel na die ontevredenheid wat daar bestaan het by vooraanstaande manne van die gemeente teenoor hul leraar. Op 30 Maart, terwyl dié ondersoek nog aan die gang was, het ds. Hugo dit gerade geag om die tuig as leraar van Beaufort-Wes neer te lê. Nietemin het die kommissie, ná 'n ondersoek van nege dae, die leraar skuldig bevind en hom voorlopig geskors, hangende die uitspraak van die Ring. Intussen het die gevoelens in die gemeente baie hoog geloop. Daar was nie net groot bitterheid nie, maar 'n skeuring het gedreig aangesien "een grootte helfte" van die gemeente dit vir ds. Hugo opgeneem het. Boonop het daar op skuld van £7 000 op die nuwe kerk gerus.

Onder dié onverkwiklike omstandighede het ds. en mev. Hugo Beaufort-Wes op 30 Junie 1896 verlaat. Die landdros het die egpaar 'n paar woorde op die stasie toegespreek. Dié ongelukkige toedrag van sake kon die waardering vir die groot werk wat ds. Hugo hier verrig het, nie uithou nie. By sy vertrek het hy 'n geskenk van sowat £300 ontvang en "tranen werden gestort aan beide kanten". Die medewerker van die "Kerkbode" het kort daarna geskryf: "Men zal zyn werk gedurende 20 jaar alhier niet ligt vergeten." Teen die middel van Julie het die storm begin bedaar en die geseënde spesiale dienste van ds. Johannes Rudolph Albertyn van Wellington het die gees van samewerking in die gemeente gelukkig laat herleef. Die Ring van Beaufort het in Oktober op Fraserburg byeengekom en het bevind dat ds. Hugo hom aan "onmatigheid" skuldig gemaak het. Hy het bogenoemde voorlopige skorsing van die beskuldigde deur die Ringskommissie bekragtig en besluit om hom onder kerklike sensuur te plaas vir 'n tydperk van nege maande.

Ds. Hugo is later herstel en het homself beroepbaar gestel waarna hy sowat 10 jaar lank tot 1907 met seën onder melaatses op Robbeneiland gewerk het. Daar is hy op 21 Augustus 1907 oorlede en begrawe. Hy was 'n baie talentvolle man. Die "Kerkbode" het na sy dood van hom getuig: "Hy was een man van groote gaven en hy gaf daarvan veelvuldige blyken in zyne bediening."




</doc>
<doc id="63676" url="https://af.wikipedia.org/wiki?curid=63676" title="Erns Louis Jansen">
Erns Louis Jansen

Erns Louis Jansen (Pietermaritzburg, 27 Junie 1918 – Pretoria, 24 Mei 2011) was 20 jaar lank ’n Suid-Afrikaanse appèlregter. Hoewel hy van geboorte Afrikaneradel was, het hy sy lewe lank bo die politiek verhewe gebly en nooit by die Broederbond aangesluit nie. Toe hy as appèlregter aangestel is, het politieke oorwegings (steun vir die Nasionale Party) swaarder geweeg as regskennis. Jansen was een van die min uitsonderings op dié reël.

Hy is in die provinsie Natal gebore waar sy ouers, die latere goewerneur-generaal dr. E.G. Jansen en mev. Mabel Jansen, baanbrekerswerk vir Afrikaans en Afrikaners gedoen het. Aan moederskant was hy die kleinseun van mnr. Samuel Pellissier en agterkleinseun van eerw. Jean Pellissier, ’n Franse sendeling wat in 1831 in Suid-Afrika aangekom het en die Londense Sendinggenootskap se sendingstasie op die teenswoordige Bethulie in die Suid-Vrystaat namens die Franse Sendinggenootskap kom oorneem het omdat eerw. Clark die werk in Julie 1833 as hopeloos laat vaar het. Sy moeder se oupa was ds. Piet Roux, die eerste leraar (in 1853 bevestig) en grondlegger van die NG gemeente Smithfield. Roux was die eerste konsulent van Bethulie se gemeente nadat dit in 1862 gestig is. Sy moeder se een broer was die stigter van die Volkspelebeweging, dr. Samuel Henri Pellissier en nog een, George Murray Pellissier (1881–1954), agtereenvolgens die predikant van NG gemeente Pietermaritzburg, Dundee, Carolina en later professor in die teologie aan die Universiteit van Pretoria se fakulteit teologie (afdeling B).

Jansen matrikuleer aan die Afrikaanse Hoër Seunskool in Pretoria en verwerf sy B.A. LL.B. met lof aan die Universiteit van Pretoria. Dié universiteit ken ’n eredoktorsgraad aan hom toe in 1991 en die indertydse Randse Afrikaanse Universiteit eweneens ’n eredoktorsgraad op 21 September 1991.
Hy volg in sy vader se voetspore en begin in 1943 as advokaat praktiseer, word Queen’s Counsel in 1955 en ’n regter in Natal. In 1961 verhuis hy in dieselfde hoedanigheid na Transvaal. Jansen was getroud met Rona Cadle, wat ’n B.Sc. en graad in die regte behaal het. Sy is in 1989 oorlede. Drie dogters is uit die huwelik gebore. Adv. Mabel Jansen SC, was van 2003 tot 2004 voorsitter van die Pretoriase balieraad. Die ander twee dogters is Erna Heyns en Christine Loubser. Ten tyde van sy dood was daar sewe kleinkinders.

’n Uitspraak wat hy in 1983 in die saak Mandela vs. Minister van Gevangenisse gelewer het, onderstreep sy politieke onverbondenheid. Hy het die reg gehandhaaf van gevangenes om geskrewe opdragte aan hul regsverteenwoordiger te kry sonder die toestemming van die kommissaris van gevangenisse. Jansen het geskryf dat “die regop toegang tot iemand se regsadviseur is ’n basiese en fundamentele gemeenregtelike reg wat tydens aanhouding gehandhaaf moet word”.
In Die Staat vs. Marwane in 1982 het ene mnr. Marwane die reg tot appèl verlang nadat hy in die "onafhanklike” tuisland Bophuthatswana skuldig bevind is ingevolge die Suid-Afrikaanse Wet op Terrorisme. Suid-Afrikaanse regslui vir menseregte het gereken dié skuldigbevinding ondermyn Bophuthatswana se Grondwet. In ’n hoogs betekenisvolle uitspraak het Jansen hulle gelyk gegee.

Hy het uitgeblink in handelsake waarin hy bekend was om sy ongelooflike deeglike navorsing. Dit is korrek bewys deur minderheidsuitsprake wat hy geskryf het en wat later, soms tot 15 jaar, gehandhaaf is of ten minste ’n rol gespeel het in die vorming van die hedendaagse reg, veral met betrekking tot kontrakte en hul interpretasie.
Regter Jansen word beskou as een van Suid-Afrika se laaste groot kenners van Romeins-Hollandse reg en een van die land se mees akademiese en analitiese regters.

Hy was bekend om sy intellektuele vernuf, nederigheid en werkywer. Hy word beskryf as apolities en onbevooroordeeld, ’n ware heer voor wie advokate graag verskyn het omdat hy bekend was om sy regverdige verhore. Hy het almal met respek en waardigheid behandel en was bekend as iemand met ’n fyn humorsin. Sy taalaanleg het hy waarskynlik gekry by sy moeder, wat die eerste grammatika in Afrikaans geskryf het asook talle dramas en kortverhale. Jansen het talle tale vlot gepraat, onder meer Frans en Zoeloe en kon Latyn so maklik lees soos sy kollegas Afrikaans en Engels.

Hoewel hy veronderstel was om hoofregter Pierre Rabie op te volg, is Jansen nie vir die amp oorweeg nie. Dat hy blind in die een oog was en gebuk gegaan het onder skeelhoofpyne weens ’n ernstige motorongeluk toe hy 13 jaar oud was, het waarskynlik ook teen hom getel. In dié ongeluk is sy moeder ook ernstig beseer en het dekades lank pyn verduur as gevolg daarvan.



</doc>
<doc id="63677" url="https://af.wikipedia.org/wiki?curid=63677" title="King Hills-pas">
King Hills-pas

Die King Hills-pas (ook bekend as die "Kingo Hills-pas") is 'n bergpas wat op 'n grondpad wat die R344 en die R67 verbind lê. Die pad lê noord van Grahamstad en noordwes van Fort Brown. Op 564m bereik die pas sy hoogste punt bo seevlak. Die maksimum helling wat die pas bereik is 1:8.


</doc>
<doc id="63678" url="https://af.wikipedia.org/wiki?curid=63678" title="Knapdaarhoogte">
Knapdaarhoogte

Knapdaarhoogte is 'n bergpas in die Oos-Kaap wat op 'n grondpad oos van Venterstad en noordwes van Burgersdorp lê. Die pad bereik 'n hoogte van 1 829m bo seevlak en die maksimum helling is 1:18.



</doc>
<doc id="63679" url="https://af.wikipedia.org/wiki?curid=63679" title="Kwaggasnek">
Kwaggasnek

Kwaggasnek is 'n bergpas op 'n grondpad na Lesotho oor die Drakensberge. Die pad draai noord vanuit die R56 pad by Matatiele na die grenspos, Qachasnek. Die pad bereik 'n hoogte van 1 980 m bo seespieël.



</doc>
<doc id="63682" url="https://af.wikipedia.org/wiki?curid=63682" title="Ligue 1">
Ligue 1

Die Ligue 1 is die hoogste sokkerafdeling in Frankryk. Die kompetisie bestaan uit 20 klubs, waar elke span twee keer teen mekaar speel ('n weg- en 'n tuiswedstryd). Na die seisoen relegeer die laatste drie spanne na die Ligue 2. Die kampioen plaas homself vir die Trophée des Champions (die Franse "supercup") en vir die UEFA Champions League. Die nommers 2 en 3 plaas hulleself ook vir die "Champions League" en die nommers 4-6 sal in die UEFA Europa League speel.



</doc>
<doc id="63683" url="https://af.wikipedia.org/wiki?curid=63683" title="Lille OSC">
Lille OSC

Lille OSC is 'n Franse sokkerspan in Rijsel ("Lille" in die Franse taal), wat in die Ligue 1 speel. Die klub se tuisveld is die Stade Lille Métropole, wat 18 200 toeskouers kan akkommodeer (vanaf 2012 sal hulle in die Grand Stade Lille Métropole speel, wat 'n kapasiteit van 50 000 sal hê). "Lille" is die huidige kampioene en is ook die houer van die Coupe de France (die belangrikste Franse beker).




</doc>
<doc id="63684" url="https://af.wikipedia.org/wiki?curid=63684" title="Modern Talking">
Modern Talking

Modern Talking was 'n Duitse elektropopduo bestaande uit die sanger Thomas Anders en die komponis en vervaardiger Dieter Bohlen.
Meer as 120 miljoen van hul albums is wêreldwyd verkoop voordat die twee sangers se paaie in 2003 geskei het.



</doc>
<doc id="63685" url="https://af.wikipedia.org/wiki?curid=63685" title="Lundinsnek">
Lundinsnek

Lundinsnek (ook "Lundeansnek" gespel) is 'n bergpas in die Witteberg, deel van die Drakensberge. Dit lê op die R393-grondpad net suid van die Lesothogrens en noordoos van Barkly-Oos. 

Net oos van die pas is die Tiffendell ski-oord en die hoogste punt in die Oos-Kaapprovinsie. 

Die hoogste punt van die pas is op 2 226 m bo seevlak en 'n maksimum helling van 1:11 word bereik.


</doc>
<doc id="63686" url="https://af.wikipedia.org/wiki?curid=63686" title="McKaysnek">
McKaysnek

McKaysnek is 'n bergpas in die Oos-Kaap wat noordoos van Queenstown op die R359 in die rigting van Lady Frere lê. Die pas is in 1967 gebou, bereik 'n hoogte van 1 922m bo seevlak en 'n maksimum helling van 1:13.



</doc>
<doc id="63687" url="https://af.wikipedia.org/wiki?curid=63687" title="FC Porto">
FC Porto

FC Porto is 'n Portugese sportklub in die stad Porto, wat bekend is in die wêreld vir sy sokkerspan. By die klub beoefen hulle ook o.a. basketbal, boks, handbal, fietsry en swem. Die sokkerspan speel sy tuiswedstryde in die Estádio do Dragão, wat 'n kapasiteit van 52 000 sitplekke het. "FC Porto" is na hulle mededinger Benfica die gewildste span in die Portugese Primeira Liga en het al baie pryse gewen (soos twee keer die Champions League, twee keer die UEFA-Beker en 28 keer die nasionale titel). "Die Drake" het ook mededinging met die ander span uit "Porto": Boavista FC.





</doc>
<doc id="63688" url="https://af.wikipedia.org/wiki?curid=63688" title="Moordenaarsnek">
Moordenaarsnek

Moordenaarsnek is 'n bergpas in die Oos-Kaap wat suid van Mount Fletcher op die R56 na Maclear lê.



</doc>
<doc id="63689" url="https://af.wikipedia.org/wiki?curid=63689" title="Mthlenagana">
Mthlenagana

Mthlenagana is 'n bergpas in die Oos-Kaap op die R61 tussen Port St. Johns en Libode.



</doc>
<doc id="63690" url="https://af.wikipedia.org/wiki?curid=63690" title="Munnikspoort">
Munnikspoort

Munnikspoort (soms "Munnikspas") is 'n bergpas wat suidwes van Graaff-Reinet op die N9 na Aberdeen lê. Die pas is in 1960 gebou.



</doc>
<doc id="63691" url="https://af.wikipedia.org/wiki?curid=63691" title="Slag van Leyte Golf">
Slag van Leyte Golf

Die Slag van Leyte Golf het plaasgevind vanaf 23 Oktober tot 26 Oktober 1944 tussen die Japannese Keiserlike vloot en die Amerikaans-Australiese vloot. Leyte is deel van die Filippynse eilande.


</doc>
<doc id="63692" url="https://af.wikipedia.org/wiki?curid=63692" title="Naudespas">
Naudespas

Die Naudespas (soms "Naudésbergpas") is 'n bergpas op die N9 nasionale pad in die Oos-Kaap, Suid-Afrika tussen Graaff-Reinet en Middelburg. Die pas is net voor die Lootsbergpas op die N9 op pad na Middelburg.

Die pas is in 1858 gebou, bereik 'n hoogte van 1 400 m bo seevlak en 'n maksimum helling van 1:20. Hierdie pas moet nie verwar word met die Naudésnekpas noordwes van Maclear nie.



</doc>
<doc id="63693" url="https://af.wikipedia.org/wiki?curid=63693" title="Académica de Coimbra">
Académica de Coimbra

Académica de Coimbra is 'n sokkerspan in die Portugese universiteitstad Coimbra wat in die Primeira Liga speel. "Académica" is in 1876 gestig as die span van die Universiteit van Coimbra, daarom is hulle bynaam ook "Os Estudantes" (die studente). Die span speel sy tuiswedstryde in die Estádio Cidade de Coimbra, wat 'n kapasiteit van 29 200 sitplekke het (hoewel daar by die meeste wedstryde slegs 5000 toeskouers is). "Die Studente" het een keer die Portugese Beker gewen (in 1939), maar hulle is nou weer in die eindstryd (2012).





</doc>
<doc id="63694" url="https://af.wikipedia.org/wiki?curid=63694" title="Katbergpas">
Katbergpas

Katbergpas is 'n bergpas wat noord van Balfour, Oos-Kaap, op die R351-grondpad na Whittlesea lê. Andrew Geddes Bain het in 1860 aan die pas begin bou. Die herboude pas is in 1864 voltooi en bereik 'n hoogte van 1 552 m bo seevlak en 'n maksimum steilte van 1:8.



</doc>
<doc id="63696" url="https://af.wikipedia.org/wiki?curid=63696" title="Meksikaanse Primera División">
Meksikaanse Primera División

Die Primera División is die hoogste sokkerliga in Meksiko wat uit 18 klubs bestaan. Soos by meeste Suid-Amerikaanse sokkerkompetisies is daar twee kampioenskappe per seisoen: Die Apertura (in die winter) en die Clausura (in die somer). In die "Apertura" en in die "Clausura" speel die spanne net een keer teen mekaar - as Klub A tuis teen Klub B in die "Apertura" gespeel het, speel Klub B tuis speel teen Klub A in die "Clausura". Na 'n voltooide seisoen (dus "Apertura" en "Clausura"), relegeer net een span na die Liga de Ascenso (2de vlak).



</doc>
<doc id="63697" url="https://af.wikipedia.org/wiki?curid=63697" title="Estudiantes Tecos">
Estudiantes Tecos

Estudiantes Tecos is 'n sokkerspan in Guadalajara (Meksiko), wat in die Primera División speel. "Tecos" (wat Spaans is vir 'uile') is gestig as sokkerspan van die Universidad Autónomia de Guadalajara ('n onafhanklike universiteit). Die span speel se tuiswedstryde in die Estadio Tres de Marzo (kapasiteit: 30 000), op die campus van die universiteit. Die span het in die 1992/93-seisoen die nasionale kampioenskap van Meksiko gewen en in 1995 die CONCACAF Bekerwenner-beker.



</doc>
<doc id="63699" url="https://af.wikipedia.org/wiki?curid=63699" title="Slag van Okinawa">
Slag van Okinawa

Die Slag van Okinawa het op 1 April 1945 begin toe die Geallieerde magte 'n amfibiese landing op die eiland Okinawa gemaak het. Die invalsmag, onder beheer van Skout-Admiraal Richmond Kelly Turner, het bestaan uit 1 300 skepe en bote, 182 000 seesoldate met oor die 100 000 soldate in reserwe. Teen die einde van Junie 1945 was die Japannese magte verslaan en die eiland in Geallieerde besit. 


</doc>
<doc id="63700" url="https://af.wikipedia.org/wiki?curid=63700" title="Iwo Jima">
Iwo Jima

Iwo Jima Japannees: 硫黄島, "Iōtō" en "Iōjima"; "Swaweleiland") is 'n eiland in die Stille Oseaan 1 200 km suid van Tokio, Japan. Die eiland is onder beheer van Japan en is bekend vir die bloedige gevegte tydens die Slag van Iwo Jima gedurende die Tweede Wêreldoorlog.


</doc>
<doc id="63701" url="https://af.wikipedia.org/wiki?curid=63701" title="Slag van Iwo Jima">
Slag van Iwo Jima

Die Slag van Iwo Jima het begin op 19 Februarie 1945 toe die Geallieerde magte die Iwo Jima-eiland ingeval het om dit oor te neem van die Japannese magte. Die eiland is op 16 Maart veilig verklaar deur die Geallieerdes alhoewel gevegte tot die einde van Mei voortgeduur het. Luitenant-Generaal Tadamichi Kuribayashi was in beheer van die Japannese magte op die eiland. 

Tydens die slag het die Geallieerdes die eerste keer met "Kamikaze" aanvalle te doen gekry; die aanvalle het die "Saratoga" beskadig en die "Bismarck Sea" gekelder. Al 23 000 Japannese soldate op die eiland het gesneuwel terwyl Geallieerde verliese 7 000 soldate beloop het met 22 000 gewondes. 



</doc>
<doc id="63702" url="https://af.wikipedia.org/wiki?curid=63702" title="Nico Malan-pas">
Nico Malan-pas

Die Nico Malanpas is 'n bergpas net buite Seymour op die R67 hoofpad tussen Queenstown en Fort Beaufort in die Oos-Kaap. Die pas is in 1967 geopen, met 'n hoogte van 1 456 m bo seevlak en 'n maksimum helling van 1:12.



</doc>
<doc id="63703" url="https://af.wikipedia.org/wiki?curid=63703" title="Niekerkspas">
Niekerkspas

Niekerkspas is 'n bergpas in die Oos-Kaap wat suid van Somerset-Oos op die R335-grondpad na Addo lê. Die pas bereik 'n hoogte van 930 m bo seespieël en 'n maksimumhelling van 1:14.



</doc>
<doc id="63704" url="https://af.wikipedia.org/wiki?curid=63704" title="Nonesisnek">
Nonesisnek

Nonesisnek (ook Nounesisnek en Monesisnek) is 'n bergpas wat net noordoos van Queenstown op die R359 in die rigting van Cala lê. Die pas is in die 1880's gebou, bereik 'n hoogte van 1 076 m bo seespieël en het 'n maksimumhelling van 1:14.



</doc>
<doc id="63705" url="https://af.wikipedia.org/wiki?curid=63705" title="Ongeluksnek">
Ongeluksnek

Ongeluksnek is 'n bergpas in die Drakensberge, wes van Matatiele in die Oos-Kaap en 2 536 m bo seevlak.

Ongeluksnek het ook 'n grenspos tussen Suid-Afrika en Lesotho. Dit is so onherbergsaam, die grenspos is eintlik heelwat verder aan die Suid-Afrikaanse kant van die bergpas geleë.



</doc>
<doc id="63707" url="https://af.wikipedia.org/wiki?curid=63707" title="Otto du Plessis-pas">
Otto du Plessis-pas

Die Otto du Plessis-pas lê in die Oos-Kaapse Drakensberge op 'n grondpad wat Ida op die R56 en Clifford op die R396 verbind. Die pad loop min of meer ewewydig aan die R58 tussen Barkly-Oos en Elliot. Die pas bereik 'n hoogte van 2 103 m bo seevlak en 'n besonderse maksimum steilte van 1:5. Die pas moet nie verwar word met die Otto du Plessis-pad wat uit die Swartbergpas na die Gamkaskloof lei nie.



</doc>
<doc id="63709" url="https://af.wikipedia.org/wiki?curid=63709" title="Oudebergpas">
Oudebergpas

Die Oudebergpas (ook Oubergpas) is 'n bergpas wat noordwes van Graaff-Reinet op die R63 na Murraysburg lê. Die pas is in 1829 gebou, bereik 'n hoogte van 1 200 m en 'n maksimumhelling van 1:18. Kapt. Charles Lennnox Stretch, die landmeter van Graaff-Reinet, het Andrew Geddes Bain gehelp met die bou van die pas.



</doc>
<doc id="63710" url="https://af.wikipedia.org/wiki?curid=63710" title="Pitsengpas">
Pitsengpas

Die Pitsengpas is 'n bergpas wat op 'n grondpad lê wat die R56 naby Mount Fletcher en die R396 in die omgewing van Rhodes in die Oos-Kaap verbind. Die pas bereik 'n hoogste punt op 1 767 m bo seespieël en het 'n maksimumgradiënt van 1:9.



</doc>
<doc id="63712" url="https://af.wikipedia.org/wiki?curid=63712" title="Pluto's Vale-pas">
Pluto's Vale-pas

Pluto's Vale-pas is 'n bergpas in die Oos-Kaap wat noordoos van Grahamstad lê op 'n grondpad wat die R67 en die R345 verbind. Die pas is gebou in 1845, bereik 'n hoogte van 533m bo seespieël en 'n maksimum helling van 1:11.



</doc>
<doc id="63713" url="https://af.wikipedia.org/wiki?curid=63713" title="Slag van die Koraalsee">
Slag van die Koraalsee

Die Slag van die Koraalsee het op 4 - 8 Mei 1942 in die Koraalsee plaasgevind, tussen die Japannese Keiserlike Vloot en die Amerikaanse Vloot tydens die Tweede Wêreldoorlog. 

Die Japannese Vloot het bestaan uit twee taakmagte: 

Die Amerikaanse Vloot het ook bestaan uit twee taakmagte:

Die Japannese het beplan om die eiland Tulagi in te val wat hulle ook gedoen het op 3 Mei. Hier het hulle 'n seevliegtuigbasis gestig. Terselfdertyd is troepeskepe gelaai te Rabaul vir 'n inval in Port Moresby, die laaste Australiese basis op Nieu-Guinee. Op 4 Mei het die troepeskepe onder Vise-Admiraal Goto se beskerming Rabaul verlaat. Terselfdertyd het Vise-Admiraal Takagi die Koraalsee binnegekom vanaf die ooste. 

Die Amerikaners het die Japannese se aksies verwag vanweë hulle akkurate intelligensie. Beide Fletcher en Fitch was naby gewees en op 4 Mei het die "Yorktown" Tulagi aangeval maar min verrig. Op 7 Mei ontdek die Amerikaners wat hulle gedog het Takagi se mag was en val aan. Dit was egter Goto se mag en die Amerikaners sink die "Shoho". Gedurende die oggend sink die Japannese 'n Amerikaanse olietenkskip en torpedojaer.

Op 8 Mei was die twee groepe bewus van mekaar se posisies en volskaalse aanvalle word geloods. Die "Yorktown" en "Lexington" word getref en die "Zuikaku" ontsnap deur in 'n reënstorm skuiling te soek. Later sink die "Lexington" en beide magte keer toe terug na hul tuisbasisse vir herstelwerk. 

Die belangrikste uitkoms van die slag was dat die inval op Port Moresby afgestel word. Die twee vlote ontmoet eers weer tydens die Slag van Midway gedurende Junie.



</doc>
<doc id="63714" url="https://af.wikipedia.org/wiki?curid=63714" title="Potrivierpas">
Potrivierpas

Die Potrivierpas is 'n bergpas wat in die Drakensberge noord van Maclear op die R396 na Rhodes lê. Die pas is in 1911 gebou, bereik 'n hoogte van 1 636 m bo seevlak en 'n maksimumhelling van 1:10.



</doc>
<doc id="63715" url="https://af.wikipedia.org/wiki?curid=63715" title="Ravelskloofpas">
Ravelskloofpas

Die Ravelskloofpas is 'n bergpas in die Oos-Kaap wat net noord van Jansenville op die R75 na Graaff-Reinet lê. Die pas bereik 'n hoogte van 797m bo seevlak en 'n maksimum gradiënt van 1:10.



</doc>
<doc id="63716" url="https://af.wikipedia.org/wiki?curid=63716" title="Soutpansnek">
Soutpansnek

Soutpansnek (ook "Salt Pan's Nek") is 'n bergpas in die Oos-Kaap wat suidoos van Jansenville op die R75 na Wolwefontein lê.



</doc>
<doc id="63717" url="https://af.wikipedia.org/wiki?curid=63717" title="Rossouwspoort">
Rossouwspoort

Rossouwspoort is 'n bergpas in die Oos-Kaap wat op 'n ondergeskikte provinsiale grondpad suid van Pearston op die pad na Waterford lê. Die pas bereik 'n hoogte van 624 m bo seevlak en 'n maksimumhelling van 1:10.



</doc>
<doc id="63718" url="https://af.wikipedia.org/wiki?curid=63718" title="Glas grootoog">
Glas grootoog

Die Glas grootoog ("Heteropriacanthus cruentatus") is 'n vis wat voorkom in die westelike Atlantiese Oseaan, die Indiese-Pasifiese area en aan die ooskus van Afrika van Kenia tot by die Aliwal-bank naby Umkomaas. In Engels staan die vis bekend as die "Glass bigeye".




</doc>
<doc id="63739" url="https://af.wikipedia.org/wiki?curid=63739" title="Suurbergpas">
Suurbergpas

Suurbergpas (Zuurbergpas) is 'n bergpas wat in die Suurberge noord van Addo op die R335 na Somerset-Oos lê. Die pas is in 1858 gebou, behaal 'n hoogte van 960m bo seespieël en 'n maksimum helling van 1:14.



</doc>
<doc id="63740" url="https://af.wikipedia.org/wiki?curid=63740" title="Swaershoekpas">
Swaershoekpas

Die Swaershoekpas is 'n bergpas wat suidwes van Cradock op die R337-grondpad na Pearston lê. Die pas bereik 'n hoogte van 1 981 m bo seevlak en 'n maksimumhelling van 1:12.



</doc>
<doc id="63743" url="https://af.wikipedia.org/wiki?curid=63743" title="Apple Inc.">
Apple Inc.

Apple Inc. (gelys op NASDAQ as AAPL, voorheen bekend as Apple Computer, Inc.) is ’n Amerikaanse multinasionale korporasie wat rekenaars, verbruikerselektronika, bedryfsstelsels en programmatuur ontwerp en vervaardig. Van hulle bekendste produkte is die iPod, iPhone en iPad. Apple se rekenaars (dikwels “Macs” genoem) en ander hardeware word - in teenstelling met dié van ander vervaardigers - rondom die onderneming se eie sagteware ontwikkel om volledige versoenbaarheid van alle komponente te verseker. Veiligheid en modernisties-estetiese ontwerpe is ander streng kriteria.
In die 1970’s was Apple een van die eerste vervaardigers van persoonlike rekenaars wat danksy sy bemarkingstrategie vir sy Macintosh-reeks ’n beslissende bydrae tot die kommersiële sukses van tuisrekenaars gelewer het. In die 1980’s het die maatskappy nog eens ’n baanbrekersrol by die invoering van grafiese koppelvlakke en rekenaarmuise vervul. Met die bekendstelling van die iPod in 2001, die iPhone in 2007 en die iPad in 2010 het Apple sy sakebelange ook na ander produkvelde uitgebrei.

Sy programmatuur sluit die volgende in: die macOS-bedryfstelsel; die iTunes-mediaspeler; die iLife-pakket van multimedia- en kreatiwiteitsprogrammatuur; die iWork-pakket van produktiwiteitsprogrammatuur; Aperture, ’n professionele fotografiepakket; Final Cut Studio, ’n reeks van professionele en rolprentindustrieprogrammatuurprodukte; Logic Studio, ’n reeks van musiekproduksieprogrammatuur; die Safari-webblaaier; en iOS en iPadOS, die mobiele bedryfstelsels vir Apple se slimfone en tabletrekenaars.

Sedert Augustus 2012 besit Apple 393 Apple Store-winkels in veertien lande, en ’n aanlynwinkel. Dit is die grootste beursgenoteerde maatskappy in die wêreld deur markkapitalisasie, en het "ExxonMobil" met ongeveer $150-miljard oortref, asook die grootste tegnologiemaatskappy in die wêreld gemeet aan omset en wins. Apple Inc. is meer werd as Google en Microsoft saam. Soos op 24 September 2011 het Apple 60 400 permanente voltydse werknemers en 2 900 tydelike voltydse werknemers wêreldwyd gehad; die jaarlikse verkope was $65-miljard en het in 2011 gestyg tot $108-miljard.

Die tydskrif "Fortune" het Apple as die mees bewonderde maatskappy in die Verenigde State in 2008 en in die wêreld van 2008 tot 2011 benoem. Die Apple-handelsmerk was in 2019 die waardevolste ter wêreld, nog voor Google en Amazon, met $234,241 miljard volgens Interbrand se "Best Global Brands"-verslag wat op 17 Oktober 2019 gepubliseer is.

Die maatskappy het hulself egter ook heelwat kritiek op die hals gehaal weens die werkstoestande van kontrakteurs en weens hul omgewings- en sakepraktyke. Ná sy stigting op 1 April 1976 in Cupertino, Kalifornië en sy inkorporasie op 3 Januarie 1977 het die maatskappy vir die eerste dertig jaar as Apple Computer, Inc. bekend gestaan. Die woord “Computer” is op 9 Januarie 2007 van die naam verwyder, aangesien die tradisionele fokus van persoonlike rekenaars na verbruikerselektronika geskuif het.

Apple is gestig op 1 April 1976 deur Steve Jobs, Steve Wozniak en Ronald Wayne om die Apple I persoonlike rekenaarpakket te verkoop. Wozniak het die rekenaars in die motorhuis van Jobs se ouers in Palo Alto met die hand gebou en hulle later by die plaaslike Homebrew Rekenaarklub vir die eerste keer aan die publiek vertoon. Die Apple I is verkoop as ’n moederbord (met SVE, RAM en basiese tekstuele videoskyfies)—veel minder as wat vandag as ’n rekenaar beskou word. Die Apple I, wat oorspronklik as selfboustel ontwerp is, is vanaf Julie 1976 verkoop vir $666,66 (met inflasie aangepas na $2 723 vir 2012)
Apple is op 3 Januarie 1977 geïnkorporeer, sonder Wayne, wat sy aandele in die maatskappy aan Jobs en Wozniak verkoop het vir $800. Multimiljoenêr Mike Markkula het noodsaaklike sakekundigheid en befondsing van $250 000 gedurende die inkorporering van Apple verskaf.

Die Apple II is op 16 April 1977 bekendgestel tydens die eerste Weskusrekenaarjaarmark. Dit het van die grootste mededingers, die TRS-80 en Commodore PET verskil omdat dit ’n karakterselgebaseerde kleurgrafika en oop rekenaarargitektuur ingesluit het. Terwyl vroeë modelle gewone kasetbandjies as opslagapparate gebruik het, is dit vervang met die bekendstelling van ’n 5 1/4 duim slapskyfdryf en koppelvlak, die "Disk II".

Die Apple II is gekies om die werkskermplatform vir die eerste "killer app" van die sakewêreld, die "VisiCalc" sigbladprogram. VisiCalc het ’n besigheidsmark vir Apple geskep en het tuisgebruikers ’n bykomende rede gegee om ’n Apple II te koop—versoenbaarheid met die kantoor. Volgens Brian Bagnall het Apple sy verkoopsyfers baie oordryf en was hulle baie ver agter Commodore en Tandy totdat Visicalc verskyn het.

Teen die einde van die 1970’s het Apple rekenaarontwerpers en ’n produksielyn gehad. Die maatskappy het die noodlottige Apple III in Mei 1980 bekendgestel in ’n poging om met IBM en Microsoft mee te ding in die sake en korporatiewe rekenaarmark.

Jobs en verskeie Apple-werknemers, insluitend Jef Raskin het Xerox PARC in Desember 1979 besoek om die Xerox Alto te besigtig. Xerox het die Apple-ingenieurs drie dae toegang tot die PARC-fasiliteite gegee in ruil vir die opsie om 100 000 aandele (800 000 gesplete-aangepaste aandele) van Apple teen die pre-beursgangprys van $10 per aandeel te koop. Jobs was onmiddellik daarvan oortuig dat alle toekomstige rekenaars ’n grafiese gebruikerskoppelvlak (GGK) sou gebruik en die ontwikkeling van ’n GGK vir die Apple Lisa het begin.

Toe Apple genoteer is, het dit meer kapitaal gegenereer as enige beursbekendstelling sedert Ford Motormaatskappy in 1956 en het dit oombliklik meer miljoenêrs (ongeveer 300) as enige ander maatskappy in die geskiedenis geskep.

Steve Jobs het in 1978 begin werk aan die Apple Lisa maar in 1982 is hy weens binnegevegte in die Lisaspan laat gaan en het hy Jef Raskin se laekoste-rekenaarprojek, die Macintosh oorgeneem. ’n Bendeoorlog het uitgebreek tussen Lisa se “korporatiewe hemde” en Jobs se “seerowers” oor watter produk eerste verskeep gaan word en Apple sou red. Lisa het in 1983 gewen en die eerste persoonlike rekenaar met ’n GGK geword wat aan die publiek verkoop is, maar was ’n kommersiële mislukking weens sy betreklik hoë prys van $9 995 en beperkte beskikbare programmatuur. Slegs sowat 10 000 eenhede is verkoop.
In 1984 het Apple die Macintosh bekendgestel. Hierdie debuut is aangekondig deur die-nou-bekende $1.5-miljoen televisieadvertensie “1984”. Die regisseur was Ridley Scott en is vertoon gedurende die derde kwart van Super Bowl XVIII op 22 Januarie 1984 en word nou beskou as ’n waterskeidingsgebeurtenis in Apple se sukses en ’n “meesterstuk”.

Die Macintosh het aanvanklik goed verkoop maar opvolgverkope was minder suksesvol weens die hoë prys en beperkte verskeidenheid van programmatuur. Die masjien se lot het verander met die bekendstelling van die LaserWriter, die eerste PostScript laserdrukker wat teen ’n bekostigbare prys aangebied is, en PageMaker, ’n vroeë werkskermpubliseringspakket. Die Mac was veral veelvermoënd in hierdie mark weens die gevorderde grafiese moontlikhede, wat noodwendig ingebou is om die intuïtiewe Macintosh GGK te skep. Daar is gesuggereer dat die kombinasie van hierdie drie produkte verantwoordelik was vir die skepping van die mark vir werkskermpublisering.

In 1985 het ’n magstryd ontstaan tussen Jobs en die HUB, John Sculley, wat twee jaar vantevore gehuur is. Die raad van Apple se direksie het aan Sculley opdrag gegee om Jobs te “beteuel” en om sy vermoë om duur eskapades in ongetoetste produkte te lanseer, te beperk. In plaas daarvan om hom aan Sculley se instruksie te onderwerp, het Jobs probeer om hom van die leierskapsrol by Apple te verdryf. Sculley het uitgevind dat Jobs ’n magsoorname probeer organiseer het en het ’n raadsvergadering byeengeroep waarop Apple se raad van die direksie Sculley se kant gekies het en Jobs van sy bestuurspligte onthef het. Jobs het bedank by Apple en dieselfde jaar NeXT Inc. gestig.

Apple het ’n duur les geleer na die vrystelling van die lywige Macintosh Portable in 1989 en het in 1991 die PowerBook bekendgestel. Die Macintosh Portable is ontwerp om net so kragtig as ’n gewone Macintosh te wees maar het 7.5 kilogram geweeg met ’n batterylewe van 12 uur. Dieselfde jaar het Apple sy System 7, ’n groot opgradering van die bedryfstelsel, bekendgestel, wat kleur tot die koppelvlak gevoeg het en nuwe netwerkvermoëns beskikbaar gemaak het. Dit het tot in 2001 die argitektoniese basis vir Mac OS gebly.

Die sukses van die Powerbook en ander produkte het verhoogde omset meegebring. Dit het vir ’n ruk gelyk of Apple niks verkeerd kon doen nie en hulle het gedurig vars nuwe produkte bekendgestel wat gevolg is deur groter winste. Die tydskrif "MacAddict" het die periode tussen 1989 en 1991 die “eerste goue era” van die Macintosh gedoop.

Na die sukses van die Macintosh LC het Apple die Centris-reeks, ’n minder goeie Quadra-aanbieding en die noodlottige Performa-reeks bekendgestel. Die Performa-reeks is in verskeie verwarrende opstellings en programmatuurbundels verkoop om mededinging te vermy met verskeie verbruikerswinkels soos Sears, Price Club en Wal-Mart, wat die primêre handelaars was vir hierdie modelle. Die resultaat was rampspoedig vir Apple omdat klante nie die verskil tussen die modelle verstaan het nie.

Gedurende hierdie tydperk het Apple geëksperimenteer met ’n aantal ander mislukte verbruikersgeteikende produkte insluitend digitale kameras, draagbare CD-spelers, luidsprekers, televisiespeletjies en TV-toestelle. Groot hulpbronne is gewy aan die probleemgeteisterde Newtonafdeling.

Apple het die Apple II-reeks beskou as te duur om te vervaardig en dit het te veel aandag afgelei van die goedkoop Macintosh. In 1990 het Apple die Macintosh LC bekendgestel met ’n enkele uitbreidingsgleuf vir die Apple IIe-kaart om Apple II-gebruikers te verhuis na die Macintosh-platform. Apple het in 1993 opgehou om die Apple IIe te verkoop.

Microsoft het aangehou om die markaandeel te oorheers met Windows met hulle fokus die lewering van programmatuur aan goedkoop gerieflike persoonlike rekenaars terwyl Apple ’n ryklik ontwerpte, dog duur ervaring gebied het. Apple het gesteun op sy hoë winsgrens en het nooit ’n duidelike antwoord op Windows ontwerp nie. In plaas daarvan het hulle Microsoft gedagvaar omdat hulle ’n grafiese gebruikerskoppelvlak gebruik het wat soortgelyk was aan die Apple Lisa (Apple Computer, Inc. v. Microsoft Corporation). Die regsgeding het jare geduur voordat dit uiteindelik verwerp is. Terselfdertyd het ’n string produkmislukkings en gemiste doeldatums Apple se reputasie besoedel en Sculley is vervang met Michael Splinder.

Teen die vroeë 1990’s het Apple alternatiewe platforms vir die Macintosh ontwikkel, soos die A/UX. Apple het ook begin eksperimenteer met die voorsiening van ’n slegs-Mac aanlynportaal wat hulle eWorld genoem het wat ontwikkel is in samewerking met America Online en ontwerp is as ’n Mac-vriendelike alternatief vir ander aanlyn dienste soos Compuserve. Die Macintosh-platform het self ouderwets geraak aangesien dit nie gebou was vir multitaakverwerking nie en verskeie belangrike programmatuurroetines is direk in die apparatuur geprogrammeer. Apple het ook mededinging van OS/2 en UNIX-verskaffers soos Sun Microsystems. Die Macintosh moes vervang word met ’n nuwe platform, of dit moes herbewerk word om met kragtiger hardeware te werk.

In 1994 het Apple met IBM en Motorola in die AIM-alliansie saamgewerk. Die doel was om ’n muwe rekenaarplatform (die PowerPC Reference Platform (PReP)) te skep, wat IBM en Motorola se hardeware sou gebruik saam met Apple se programmatuur. Die AIM-alliansie het gehoop dat PReP se werkverrigting en Apple se programmatuur die persoonlike rekenaar in die stof sou laat byt, en in die proses teenstand teen Microsoft bied. In dieselfde jaar het Apple die Power Macintosh bekendgestel, die eerste van vele Applerekenaars wat IBM se PowerPC-verwerker sou gebruik.

In 1996 is Michael Splinder vervang met Gil Amelio as HUB. Amelio het baie veranderinge by Apple gemaak, insluitend breedvoerige afleggings. Na veelvuldige mislukte pogings om Mac OS te verbeter, eers met die Taligent-projek en later met Copland en Gershwin, het Amelio besluit om NeXT en die NeXTSTEP-bedryfstelsel te koop en Steve Jobs na Apple terug te lok as adviseur. Op 9 Julie 1997 is Amelio afgedank deur die raad van die direksie nadat die aandeleprys die laagste in drie jaar was en die maatskappy verlammende finansiële verliese gely het. Jobs het die tussentydse HUB geword en begin om die maatskappy se produklyn te herstruktureer.

By die Macworld Expo in 1997 het Steve Jobs aangekondig dat Apple met Microsoft sou saamwerk om nuwe weergawes van Microsoft Office vir die Macintosh vry te stel, en dat Microsoft ’n belegging van $150-miljoen in nie-stemmende Appleaandele gemaak het.

Op 10 November 1997 het Apple die Apple-aanlynwinkel bekendgestel, gekoppel aan ’n nuwe gebou-op-bestelling vervaardigingstrategie.

Op 15 Augustus 1998 het Apple ’n nuwe alles-in-een-rekenaar soortgelyk aan die Macintosh 128K bekendgestel: die iMac. Die ontwerpspan van die iMac is gelei deur Jonathan Ive wat later ook die iPod en iPhone ontwerp het. Die iMac het met moderne tegnologie en ’n unieke ontwerp gespog en het amper 800 000 eenhede in die eerste vyf maande verkoop.

Gedurende hierdie tydperk het Apple verskeie maatskappye gekoop om ’n portefeulje van professionele en verbruikersgeoriënteerde digitale produksieprogrammatuur te skep. In 1998 het Apple die aankoop van Macromedia se Final Cut-programmatuur aangekondig en daardeur sy uitbreiding in die mark van digitale videoredigering ingewy. Die volgende jaar het Apple twee videoredigeringsprodukte bekendgestel: iMovie vir verbruikers en vir beroepslui, Final Cut Pro, wat gevorder het tot ’n noemenswaardige videoredigeringsprogram, met 800,000 geregistreerde gebruikers vroeg in 2007. In 2002 het Apple Nothing Real gekoop om hulle gevorderde digitale samestellingstoepassing "Shake" te bekom, asook Emagic vir hulle musiekproduktiwiteitstoepassing Logic, wat gelei het tot die ontwikkeling van die verbruikersvlak GarageBand-toepassing. iPhoto se vrystelling dieselfde jaar het die iLife-pakket voltooi.

Mac OS X, gebaseer op NeXT se OPENSTEP en BSD Unix is op 24 Maart 2001 vrygestel, na jare se ontwikkeling. Dit was gemik op verbruikers en beroepslui en het gepoog om die stabiliteit, betroubaarheid en veiligheid van Unix te kombineer met die maklike gebruik wat gekom het met ’n opgeknapte gebruikerskoppelalvk. Om gebruikers by te staan in die migrasie van Mac OS 9, het die nuwe bedryfstelsel die gebruik van OS 9 toegestaan deur Mac OS X se Classic-omgewing.

Op 19 Mei 2001 het Apple sy eerste winkels in Virginië en Kalifornië geopen. Op 9 Julie het Apple Spruce Technologies, ’n DVD-skeppingsmaatskappy, bekom. Op 23 Oktober van dieselfde jaar het Apple die iPod digitale oudiospeler aangekondig en teen 10 November die nuwe produk begin verkoop. Die produk was ’n wegholsukses — meer as 100-miljoen eenhede is binne ses jaar verkoop. In 2003 is Apple se iTunes Store, wat aanlyn musiekaflaaie teen $0.99 per liedjie en integrasie met die iPod gebied het, bekendgestel. Die diens het vinnig die markleier in aanlynmusiekdienste geword met meer as 5 miljard aflaaie teen 19 Junie 2008.

Sedert 2001 het Apple se ontwerpspan toenemend afstand gedoen van die gebruik van deursigtige gekleurde plastiek soos aanvanklik gebruik is in die iMac G3. Dit het begin met die titaan PowerBook en is opgevolg met die wit iBook in polikarbonaat en die platpaneel iMac.

By die tematoespraak van die Wêreldwye Ontwikkelaarskonferensie op 6 Junie 2005 het Steve Jobs aangekondig dat Apple sou begin om Intel-gebaseerde Mac-rekenaars in 2006 te vervaardig. Op 10 Januarie 2006 het die nuwe MacBook Pro en iMac die eerste rekenaars geword om Intel se Core Duo SVE te gebruik. Teen 7 Augustus 2006, meer as ’n jaar gouer as wat aangekondig is, het Apple die hele Mac-produklyn oorgeskakel na Intel-skyfies. Die Power Mac, iBook en PowerBook-handelsmerke is laat vaar gedurende die oorskakeling; die Mac Pro, MacBook en MacBook Pro was onderskeidelik die opvolgers. Op 29 April 2009 het The Wall Street Journal berig dat Apple sy eie span ingenieurs begin saamstel het om mikroskyfies te ontwerp.

Apple het ook “Boot Camp” bekendgestel om gebruikers te help om Windows XP of Windows Vista op hulle Intel Macs naas Mac OS X te installeer.

Apple se sukses gedurende hierdie periode was duidelik te sien aan hulle aandeleprys. Tussen vroeg-2003 en 2006 het die prys van Apple se aandele meer as tienvoudig verdubbel, van ongeveer $6 per aandeel (verdeel-aangepas) tot meer as $80. In Januarie 2006 het Apple se beurswaarde dié van Dell verbygesteek. Nege jaar vroeër het Dell se HUB, Michael Dell gesê dat indien hy aan die stuur van Apple was, hy “dit sou sluit en die geld aan die aandelehouers sou teruggee.”

Hoewel Apple se markaandeel in rekenaars toegeneem het, het dit ver agter mededingers gebly wat Microsoft Windows gebruik, met slegs ongeveer 8% van rekenaars en skootrekenaars in die VSA.

Jobs het in sy tematoespraak tydens die Macworld-ekspo op 9 Januarie 2007 aangekondig dat Apple Computer, Inc. van daardie punt af aan bekend sou staan as Apple Inc. omdat rekenaars nie meer die maatskappy se hooffokus was nie en dat die fokus verskuif het na mobiele elektroniese toestelle. Tydens dieselfde gebeurtenis is die iPhone asook Apple TV bekendgestel. Die volgende dag het Apple se aandele gestyg na $97.80; die hoogste tot nog toe. In Mei het Apple se aandeelprys die $100-kerf oorskry.

In ’n artikel van 6 Februarie 2007 op Apple se webblad, skryf Steve Jobs dat Apple bereid sou wees om musiek op die iTunes-winkel te verkoop sonder digitale regtebeheer (wat liedjies op derdeparty-spelers sou toelaat) indien platemaatskappye sou instem om die tegnologie vry te stel. Op 2 April 2007 het Apple en EMI saam die verwydering van digitale regtebeheer van EMI se katalogus in die iTunes-winkel aangekondig. Dit sou in Mei begin. Ander platemaatskappye het later in die jaar dieselfde gedoen.

In Julie 2008 het Apple die "App Store" van stapel gestuur sodat derdeparty-ontwikkelaars hul toepassings vir die iPhone en iPod Touch kon verkoop. Binne ’n maand het die winkel 60 miljoen toepassings verkoop en op ’n daaglikse basis gemiddeld $1-miljoen ingebring, met Jobs wat gespekuleer het dat die winkel ’n miljard-dollarbesigheid vir Apple sou word. Drie maande later is aangekondig dat Apple die derde grootste verskaffer van selfone in die wêreld geword het weens die gewildheid van die iPhone.

Op 16 Desember 2008 het Apple aangekondig dat na 20 jaar van bywoning van Macworld, 2009 die laaste jaar sou wees dat Apple die Macworld-ekspo sou bywoon en dat Phil Schiller die tematoespraak sou lewer in plaas van Jobs. Ongeveer ’n maand later, op 14 Januarie 2009, het ’n interne Applememo van Jobs aangekondig dat hy vir ses maande met verlof sou gaan tot einde Junie 2009, weens gesondheidsredes en om die maatskappy toe te laat om op hul produkte te fokus, sonder dat hulle die media hoef te hanteer wat uitvra na Jobs se gesondheid. Ten spyte van Jobs se afwesigheid het Apple sy beste nie-vakansiekwartaal (die eerste kwart van 2009) gedurende die resessie aangeteken met ’n inkomste van $8.16-miljard en ’n wins van $1.21-miljard.

Op 27 Januarie 2010, na jare van bespiegeling en veelvuldige beweerde “lekkasies”, het Apple ’n grootskerm, tabletagtige mediatoestel bekend as die iPad bekendgestel. Die iPad werk met dieselfde aanraakgebaseerde bedryfstelsel as wat die iPhone gebruik en baie van dieselfde toepassings is versoenbaar met die iPad. Dit het met die bekendstelling aan die iPad ’n groot toepassingskatalogus gebied met min ontwikkelingstyd voor die vrystelling. Later daardie jaar, op 3 April 2010, is die iPad in die VSA vrygestel en op daardie dag is daar meer as 300,000 eenhede verkoop en meer as 500,000 in die eerste week. In Mei van daardie jaar het Apple se beurswaarde sy grootste mededinger, Microsoft s’n vir die eerste keer sedert 1989 verbygesteek.

Apple het die vierde generasie iPhone vrygestel wat video-oproepe, multitaakverwerking en ’n nuwe ongeïsoleerde vlekvrye staalontwerp, wat gedien het as die selfoon se antenne, gehad het. As gevolg van hierdie nuwe antenne het sommige iPhone 4-gebruikers ’n swakker sein gerapporteer wanneer die selfoon op ’n spesifieke manier vasgehou word. Na baie mediadekking, ook van hoofstroom-nuusorganisasies, het Apple ’n perskonferensie gehou waar hulle aan eienaars van die selfone ’n gratis rubberbuffer, wat bewese die seinprobleem omseil het, gebied het. Later daardie jaar het Apple weer hul iPod-reeks van MP3-spelers opgeknap om ’n iPod Nano met multi-aanraking, ’n iPod Touch met FaceTime en ’n iPod Shuffle met knoppies ingesluit het.

In Oktober 2010 het Apple-aandele ’n buitengewone hoogte getref en meer as $300 bereik. In aanvulling hierby het Apple op 20 Oktober hulle MacBook Air-skootrekenaars en iLife-pakket van toepassings opgedateer en Mac OS X Lion bekendgestel. Op 6 Januarie 2011 het die maatskappy hul Mac-toepwinkel, ’n digitale programmatuurverspreidingsplatform soortgelyk aan die bestaande iOS-toepwinkel, bekendgestel. Apple was te sien in die dokumentêr Something Ventured wat in 2011 gepremière het.

Op 17 Januarie 2011 het ’n interne Applememo van Jobs aangekondig dat hy weer met verlof wil gaan vir ’n onbepaalde periode, sodat hy op sy gesondheid kan fokus. Tim Cook, hoofbedryfsbeampte, het Jobs se dag-tot-dag bedrywighede by Apple oorgeneem alhoewel Jobs steeds “betrokke sou bly in groot strategiese besluite vir die maatskappy.” Apple het die waardevolste verbruikergerigte handelsmerk in die wêreld geword. In Junie 2011 het Jobs op verrassende wyse die podium betree en iCloud bekendgestel. iCloud is ’n aanlyn bergings- en sinkroniseringsfunksie vir musiek, foto’s, lêers en programmatuur wat MobileMe, Apple se vorige poging om inhoud te sinkroniseer, vervang het. Dit sou die laaste produkbekendstelling wees waar Jobs teenwoordig was. Daar word gemeen dat Apple só ’n mate van doeltreffendheid bereik het in hul voorsieningsketting dat die maatskappy ’n monopsonie bedryf (een koper, baie verkopers) in dat hulle terme aan hul verskaffers kan dikteer. Vir ’n kort rukkie in Julie 2011, weens die skuldplafonkrisis in die VSA, was Apple se finansiële reserwes groter as dié van die Amerikaanse Regering. Op 24 Augustus 2011 het Jobs as HUB van Apple bedank. Hy is vervang deur Tim Cook en Jobs het die voorsitter van Apple geword. Voor dit het Apple nie ’n voorsitter gehad nie maar eerder twee mede-leidende direkteure, Andrea Jung en Arthur D. Levinson gehad. Hulle het daardie titels behou totdat Levinson in November die Voorsitter van die Raad geword het.

Op 4 Oktober 2011 het Apple die iPhone 4S bekendgestel met ’n verbeterde kamera met 1080p video-opname, ’n dubbelkern A5-skyfie wat grafika 7 keer vinniger as die A4 kan hanteer, ’n “intelligente programmatuurassistent” genaamd Siri en data uit ’n wolk met iCloud. Een dag later, op 5 Oktober 2011, het Apple aangekondig dat Jobs oorlede is. Dit was die einde van ’n era vir Apple Inc. Die iPhone 4S is amptelik op 14 Oktober 2011 bekendgestel. Op 29 Oktober 2011 het Apple C3 Technologies, ’n karteringsmaatskappy, vir $240-miljoen bekom. C3 is die derde karteringsmaatskappy wat Apple gekoop het. Op 10 Januarie 2012 het Apple Anobit, ’n Israeliese hardewaremaatskappy wat eiendomsgeheueseintegnologie ontwikkel en verskaf wat die werkverrigting verbeter van flitsgeheues wat in iPhones en iPads gebruik word, vir $390-miljoen bekom.

Op 19 Januarie 2012 het Apple se Phil Schiller iBooks-handboeke vir iOS en iBooks Author vir Mac OS X in New York bekendgestel. Dit was Apple se eerste groot aankondiging sedert Jobs, wat in sy biografie genoem het dat hy handboeke en opvoeding wou herontwerp, se afsterwe. Die 3de generasie iPad is op 7 Maart 2012 bekendgestel. Dit het ’n Retina-vertoning, ’n nuwe SVE, ’n vyf-megapiekselkamera en 1080p video-opname ingesluit.

Gedurende die Mac se vroeë geskiedenis het Apple in die algemeen geweier om die heersende industriestandaarde vir hardeware aan te neem en het hulle eerder hul eie ontwerp. Hierdie neiging is grotendeels hersien in die vroeë 1990’s met Apple se aanneming van die Randkomponent Interverbind-bus in die 7500/8500/9500 en Power Macs. Sedertdien het Apple USB, AGP, HyperTransport, Wi-Fi en ander industriestandaarde in sy rekenaars ingebou en in sommige gevalle, soos met die aanvaarding van USB, kan hy selfs gesien word as ’n leier. FireWire is ’n industriestandaard wat sy oorsprong by Apple het. Nadat dit as IEEE 1394 gestandaardiseer is, is dit wyd aangeneem.

Apple het derdeparty-bybehore verkoop sedert die eerste Apple Store geopen is. Nikon en Canon het selfs per geleentheid van hul digitale kamera’s daar verkoop. Adobe, een van Apple se oudste programmatuurvennote, verkoop ook hul Mac-verenigbare programmatuur en Microsoft hul Microsoft Office vir die Mac. Boeke van John Wiley & Sons wat die "For Dummies" instruksionele reeks publiseer, is egter ’n noemenswaardige uitsondering. Die uitgewer se boekreeks is in 2005 van Apple se winkels verban omdat Steve Jobs nie met hul besluit om ’n ongemagtigde biografie oor hom, getiteld "iCon", te publiseer, saamgestem het nie. Na die bekendstelling van die iBookstore het Apple die verkoop van fisiese boeke aanlyn en in die Apple-winkels gestaak.

Apple Inc. se korporatiewe hoofkwartier is in die middel van Silikonvallei geleë te Infinite Loop 1-6, Cupertino, Kalifornië. Hierdie kampus huisves ses geboue wat in totaal 79 000 m² beslaan en is in 1993 deur Sobrato Development Cos gebou.

Apple het filiale in lande met ’n lae belastingkoers soos Ierland, Nederland, Luxemburg en die Britse Maagde-eilande om die belasting wat hy betaal, te verminder. Volgens die "New York Times" was Apple onder die eerste tegnologiemaatskappye om oorsese verkoopsmense in lande met ’n hoë belastingkoers aan te wys op ’n manier waarmee die maatskappy produkte namens lande met ’n lae belastingkoers op ’n ander kontinent kan verkoop om sodoende inkomstebelasting te vermy. Apple was ’n pionier van ’n rekenkundige tegniek bekend as “Dubbel Iers met ’n Nederlandse Toebroodjie,” wat belasting verminder deur winste deur eers Ierse, dan Nederlandse en dan Karibbiese filiale om te lei.

In 2006 het Apple planne bekendgemaak om ’n tweede kampus van 200 000 m² te bou wat saamgestel sou wees uit verskeie aangrensende erwe. Latere aankope het dit tot 710 000 m² vergroot. Die nuwe kampus, ook in Cupertino, is ongeveer 1,6 km oos van die oorspronklike kampus af. Die nuwe kampusgebou sal ontwerp word deur Norman Foster.

Op 7 Junie 2011 het Steve Jobs ’n voorlegging aan die stadsraad van Cupertino gedoen waarin hy die argitektoniese ontwerp van die nuwe gebou en omgewing aan hulle blootgelê het. Die plan is dat die nuwe kampus 13 000 werknemers kan huisves in een sentrale vierverdieping sirkelvormige gebou (met ’n kafeteria wat ongeveer 3 000 sitplekke bied) wat omring is deur ’n uitgebreide landskap (met parkering hoofsaaklik ondergronds en die res gesentraliseer in ’n parkade). Daar sal ook addisionele geboue soos ’n ouditorium, navorsings- en ontwikkelingsfasiliteite, ’n gesondheidsentrum en ’n spesiale kragopwekker as primêre elektrisiteitsbron wees (aangedryf deur natuurlike gasse en ander omgewingsvriendelike metodes).

Apple se hoofkwartier vir Europa, die Midde-Ooste en Afrika (EMOA) is in Cork in die suide van Ierland. Die fasiliteit, wat in 1980 geopen is, was Apple se eerste kantoor buite die Verenigde State. Apple Verkope Internasionaal, wat al Apple se internasionale verkope buite die VSA hanteer, is ook geleë by Apple se kampus in Cork saam met Apple Verspreiding Internasionaal, wat Apple se internasionale verspreidingsnetwerk beheer.

Op 20 April 2012 het Apple 500 nuwe werksgeleenthede by sy Europese hoofkwartier aangekondig. Dit verhoog die totale arbeidsmag van ongeveer 2 800 na 3 300 werknemers. Die maatskappy sal ’n nuwe kantoorgebou op sy Hollyhill-kampus bou om die addisionele personeel te huisves.

Apple was een van verskeie hoogs suksesvolle maatskappye wat in die 1970’s gestig is wat ook die tradisionele opvattings van wat ’n korporatiewe kultuur behoort wees in organisatoriese hiërargie gebuig het. Ander hoogs suksesvolle firmas met soortgelyke kulturele aspekte van dieselfde era sluit Southwest Airlines en Microsoft is. Aanvanklik het die maatskappy teenoor meer besadigde maatskappye soos IBM gestaan weens die invloed van die stichters; Steve Jobs het dikwels kaalvoet in die kantoor rondgeloop, selfs nadat Apple ’n Fortune 500-maatskappy geword het. Teen die tyd van die “1984”-televisieadvertensie het hierdie eienskap belangrik geword in terme van sy onderskeiding van ander maatskappye.

Soos wat die maatskappy gegroei het en deur verskeie hoof uitvoerende beamptes gelei is, elk met sy eie idee van wat Apple moet wees, het van die oorspronklike karakter verlore gegaan maar Apple het steeds ’n reputasie dat indiwidualiteit en uitnemendheid gekweek word. Op dié manier word talentvolle mense by die maatskappy betrek. Apple het ’n program genaamd Apple Fellows begin wat die beste werknemers herken en diegene wat ’n buitengewone bydrea op tegniese of leierskapsvlak in persoonlike rekenaars gelewer het terwyl hulle by die maatskappy was. Die Apple Fellowship is toegeken aan ’n aantal indiwidue onder wie verskeie baanbrekers in die veld van rekenaartegnologie en gebruikerskoppelvlakke.

Verskeie werknemers van Apple het genoem dat projekte sonder Jobs se betrokkenheid dikwels langer vat as projekte waarby hy betrokke was. Ander skep ’n beeld van Jobs wat “in die gange met ’n vlammeweper in die hand terwyl hy aan mense vra of hulle aan MobileMe werk.”

By Apple is die werknemers spesialiste wat nie blootgestel is aan funksies buiten hul gebied van kundigheid nie. Jobs het dit gesien as ’n manier waarop die beste werknemers in hul gebied in elke rol aangewend kon word. Die ligging van die kampusse en die uitleg van die winkels is deur ’n persoon gedoen wat geen beheer gehad het oor die inhoud van die winkels nie. Dit is die teenoorgestelde van die korporatiewe kultuur van General Electric wat bestuurders opgelei het wat iets van alles kan doen.

Onder die leierskap van Tim Cook wat in 1998 by Apple aangesluit het, het Apple ’n uiters doeltreffende en effektiewe voorsieningsketting ontwikkel wat vir vier jaar in ’n ry as die beste in die wêreld beskou is. Die maarskappy se vervaardiging, aankope en logistiek stel dit in staat om reuse produkbekendstellings uit te voer sonder om groot, winsondermynende voorraden te onderhou nie; Apple se winsgrens word op 40% geskat, vergeleke met 10-20% vir die meeste ander hardewaremaatskappye in 2011. Cook se fokus op die maatskappy se operasionele voorsprong dra die slagspreuk: “Niemand wil suur melk koop nie”. Die maatskappy het tot die laat 1990’s sy produkte bemark met die feit dat dit in Amerika vervaardig is. As gevolg van uitkontrakteringsinisiatiewe in die 2000’s word amper al die vervaardiging nou buite Amerika gedoen. Volgens ’n verslag van die "New York Times", “glo bronne binne Apple dat die groot skaal van oorsese fabrieke asook die buigbaarheid, ywer en industriële vaardighede van buitelandse werkers hul Amerikaanse eweknieë verbygesteek het, soveel so dat “Vervaardig in die V.S.A.” nie meer ’n lewensvatbare opsie vir die meeste Apple-produkte is nie.”

In die boekjaar wat in September 2011 geëindig het, het Apple nuwe hoogtes bereik deur ’n omset van $108 miljard (drasties meer as die $65 miljard in 2010) en naastenby $82 miljard in kontantreserwes. Apple het hierdie resultate behaal ten spyte van ’n kleiner markaandeel in sekere produkkategorieë.

Op 19 Maart 2012 het Apple planne aangekondig vir ’n $2,65 dividend per aandeel wat begin in die vierde kwart van 2012, met die goedkeuring van sy raad van die direksie.

Op 20 Augustus 2012 het Apple afgesluit met ’n rekordaandeleprys van $665,15. Met 936 596 000 uitstaande aandele (soos op 30 Junie 2012), Het die maatskappy ’n beurswaarde van $622,98-miljard gehad. Die is die hoogste nominale markwaarde wat nóg bereik is deur ’n maatskappy wat privaat handel dryf en het die rekord van Microsoft in 1999 verbygesteek.



</doc>
<doc id="63745" url="https://af.wikipedia.org/wiki?curid=63745" title="Elizabeth Conradie">
Elizabeth Conradie

Dr. Elizabeth Johanna Möller (Bettie) Conradie (distrik Tulbagh, 10 Augustus 1903 – Amsterdam, 27 Oktober 1939) was 'n Afrikaanse lektor wat haar kort lewe aan die uitbouing van die Afrikaanse kultuur gewy het. Sy is veral bekend vir haar gesaghebbende navorsing oor Hollandse skrywers in Suid-Afrika. Prof. P.J. Nienaber het eenmaal vertel dat hy die woord "Africana" die eerste keer by Bettie Conradie gehoor het.

Elizabeth Johanna Möller Conradie is op 10 Augustus 1903 op ’n plaas naby Tulbagh in die Kaapkolonie gebore. Haar vader, Willem Stefanus Conradie, is oorlede terwyl sy nog klein was en haar moeder, Anna Gertruida Louw, trou later weer, met A. Tickner. Uit hierdie huwelik het sy ’n halfbroer en -suster. Sy word groot aan die huis van haar ouma, wat ’n vaderlandstrots en bereidwilligheid vir diens in haar wakker gemaak het. Ná haar ouma se dood keer sy terug na haar ouerhuis op Wellington om haar skoolopleiding voort te sit. In 1921 matrikuleer sy in die eerste klas aan die Hoër Meisieskool op Wellington en studeer daarna verder aan die Hugenote-universiteitskollege. In 1924 behaal sy hier die B.A.-graad en in 1926 die M.A.-graad met onderskeiding. In 1925 was sy lid van 'n studentegeselskap wat onder die vaandel van die National Union of South African Students (Nusas) Europa besoek en bring so haar eerste besoek aan Nederland.

Sy was vyf jaar lank lektrise aan haar alma mater, eers in Engels en later in Nederlands en was in 1928 tydelik hoof van die departement van Nederlands. Die jaar daarna was sy weer assistente en einde 1929 gaan sy na Nederland vir verdere studie aan die Gemeentelijke Universiteit van Amsterdam, waar sy Nederlandse letterkunde onder prof.. Prinsen en Stoett studeer. In 1931 het sy die doktorale eksamen in Nederlandse taal- en letterkunde met lof afgelê. Sy studeer daarna nog 'n jaar in Nederland terwyl sy verdere navorsing gedoen het vir haar proefskrif. In 1932 het sy ’n lektorskap in Nederlands en Afrikaans aan die Universiteitskollege van die Oranje-Vrystaat in Bloemfontein. Einde 1933 het sy haar proefskrif getiteld "Hollandse Skrywers uit Suid-Afrika, '’n kultuur-historiese studie, Deel I (1652–1875)", voltooi en keer terug na Amsterdam, waar sy op 13 Februarie 1934 onder prof. Prinsen cum laude gepromoveer het tot doktor in die lettere. Daarna het sy teruggekeer na Bloemfontein, waar sy diens gedoen het as dosent en belangrike bydraes gelewer het met Afrikaanse opvoerings, op kunswedstryde as beoordelaar in voordrag en letterkunde opgetree het, voorlesings en toesprake gehou het en talryke artikels geskryf het vir tydskrifte soos "Die Huisgenoot", "Ons Eie Boek" en ander. Sy is in hierdie tyd ook in 1935 as lid van die Suid-Afrikaanse Akademie vir Lettere en Kuns verkies en het as mederedaktrise van die orgaan van die Akademie, die "Tydskrif vir Wetenskap en Kuns", opgetree.

Reeds in hierdie tyd beywer sy haar vir die erkenning van Hollands as afsonderlike vak op skool, maar is nie suksesvol in hierdie strewe nie. Sy streef egter nouer samewerking met die stamland Nederland na en doen verdere intensiewe navorsing oor die Nederlandse agtergrond en geskiedenis in argiewe en navorsingsbiblioteke, in Suid-Afrika sowel as in Nederland en Engeland. Sy verlaat Suid-Afrika in April 1938 met langverlof en vertrek na Nederland met die doel om ook Amerika te besoek en aldaar ondersoek in te stel in hoever die Amerikaanse letterkunde in skole en universiteite deur die Engelse letterkunde aangevul word. Hieruit wou sy vasstel wat die behoorlike verhouding tussen die Afrikaanse en die Hollandse in ons onderwysstelsel behoort te wees. In Nederland aangekom, word sy versoek om die Afrikaanse leerstoel aan die Gemeentelike Universiteit van Amsterdam te aanvaar wat weens die siekteverlof van professor Gerrit Besselaar vakant gestaan het. Met kenmerkende onbaatsugtigheid laat vaar sy haar betrekking in Bloemfontein, omdat dit by haar vasstaan dat hierdie leerstoel wat ’n skakel tussen Suid-Afrika en Nederland is, gehandhaaf moet bly, al sou dit ten koste van haar eie versekerde toekoms wees.

Vanaf September 1938 beklee sy dan hierdie leerstoel. Sy behartig die aankondiging van Afrikaanse publikasies in "Nieuwsblad voor den Boekhandel en Brinkmans Catalogus" en in samewerking met prof. dr. Geyl en mnr. Jan Bouws beweeg sy die Nederlandse radio om Afrikaanse liedere, getoonset deur Nederlandse en Afrikaanse komponiste, uit te saai. Deur haar inisiatief kom die Kommissie vir verspreiding van die Afrikaanse Boek tot stand. Sy skryf ook talle artikels oor letterkundige en kulturele aangeleenthede en hou voorlesings nie alleen in Nederland nie, maar ook in Vlaandere. Sy is ook die dryfkrag agter die stigting van die Suid-Afrikaanse Instituut, ’n afdeling van die Universiteitsbiblioteek waar Afrikaanse boeke gehuisves word. Hierdie Instituut bestaan steeds en is op 30 Mei 1939 formeel geopen, waardeur die Afrikaanse kultuur en letterkunde bevorder word. In Vlaandere is sy behulpsaam met die oprigting van ’n dokumentasiesentrum oor Suid-Afrika en van ’n komitee wat Afrikaanse boeke versprei. Sy neem ook aktief deel aan die werksaamhede van verskeie vereniginge, as hoofbestuurslid van die Nederlandsch Zuid-Afrikaansche Vereeniging en die Algemeen Nederlandsch Verbond, terwyl sy ook lid is van die Historisch Genootschap te Utrecht en die Maatschappij der Nederlandsche Letterkunde te Leiden. Verder is sy adviserende bestuurslid van die Suid-Afrikaanse Studentevereniging in Amsterdam en lid van die Dietschen Bond.

In 1939 hou sy voorlesings oor Suid-Afrika in Vlaandere waar sy ’n hele groep Vlaminge met belangstelling vir haar lewenstaak besiel. Hierdeur word die blad "Dietsland-Suid-Afrika" omvorm en verkry sy die samewerking van verskeie bekende skrywers vir hierdie blad. Intussen bly sy steeds in noue voeling met Suid-Afrika en word op 23 Augustus 1939 benoem tot prinsipale van die Hugenote-Universiteitskollege in Wellington, ’n pos wat sy vanaf 1 Maart 1940 sou beklee. In September 1939 breek die Tweede Wêreldoorlog egter uit. Sy help diegene wat by haar kom aanklop om hulp met raad en daad en tref ook vir haarself reëlings vir ’n terugkeer na Suid-Afrika. Sy doen egter ’n ernstige verkoue op waaraan sy nie genoeg aandag skenk nie en dit verander gou in longontsteking. Op 27 Oktober 1939 is sy in Amsterdam aan longontsteking oorlede en sy word in die Nieuwe Oosterbegraafplaats in Amsterdam ter ruste gelê.

Die belangrikheid van haar werk kan nie onderskat word nie, veral ten opsigte van die brug wat dit lê tussen die Diets-sprekende lande en die vestiging en handhawing van kultuurbande, wat vir hierdie tale ’n bolwerk vorm teen Engelse oorheersing. Sy neem ook sterk standpunt in teen die negering van die bydrae van die Nederlandse skrywers in Suid-Afrika se bydrae tot die vestiging en ontwikkeling van Afrikaans en die kunsmatige skeiding wat daar tussen Afrikaans en Nederlandse geskrifte uit Suid-Afrika gemaak word. Die klaarblyklike waarheid is dat daar ’n gestadige oorgang was van die een na die ander en dat die begin van Afrikaans dus nie aan ’n bepaalde datum gekoppel moet word nie, maar dat die totale nalatenskap van Suid-Afrikaanse skrywers hiervoor in aanmerking moet kom. Haar proefskrif word gepubliseer as "Hollandse skrywers uit Suid-Afrika Deel 1 (1652–1875)" en word steeds beskou as die standaardwerk op die gebied van die letterkunde uit Suid-Afrika in die tyd toe Hollands dominant was oor Afrikaans. Sy slaag goed daarin om die koppeling tussen hierdie vroegste geskrifte en die moderne Afrikaanse letterkunde uit te wys. Gedurende haar hele verblyf in Nederland werk sy onvermoeid voort aan haar laaste arbeid, “"Hollandse Skrywers uit Suid-Afrika", "Deel II (1875–1905)"” wat ’n voortsetting van haar proefskrif was. Hierdie werk ondersoek die letterkunde en skrywers in die tydperk toe Afrikaans op gelyke voet met Nederlands meegeding het en is ’n waardevolle toevoeging tot haar proefskrif. Dit word postuum gepubliseer, nadat dit deur dr. Anna de Villiers persklaar gemaak is. Dit was Conradie se mikpunt om ook ’n derde deel te skryf, wat die tydperk vanaf 1905 tot die hede sou behandel en hiervoor het sy ook reeds stof begin versamel. Sy skryf ook talle resensies en artikels wat in publikasies soos "Tydskrif vir Wetenskap en Kuns", "Die Huisgenoot", "Die Volksblad", "De Dietsche Gedachte", "Neerlandia", "Zuid-Afrika" en "Ons Eie Boek" verskyn.


Anna de Villiers het in 1949 die volgende lewenskets oor Conradie geskryf vir "Hollandse skrywers uit Suid-Afrika. Deel 2 (1875–1905)", wat eers 10 jaar ná die skrywer se dood verskyn het. Aangesien die kopiereg op die teks reeds verval het, word dit min of meer onveranderd weergegee.

Elizabeth Johanna Möller Conradie is gebore op 10 Augustus 1903 op 'n plaas by Tulbagh. Haar vader, Willem Stefanus Conradie, is haar vroeg ontval en haar moeder, Anna Gertruida Louw het later weer in die huwelik getree met mnr. A. Tickner. Van besondere betekenis in die lewe van Elizabeth Conradie is die feit dat sy haar jeug in die huis van haar grootmoeder deurgebring het, 'n ou dame van die egte Afrikaanse stempel wat deur haar persoonlikheid en haar suiwere kyk op die lewe 'n soort invloed op haar kleindogter uitgeoefen het, wat die jong gemoed bevatlik sou maak vir opofferende volksliefde toe die rypheid daarvoor aanbreek. In die grootmoederlike huis is die aarde voorberei vir die skone plant wat uiteindelik tot 'n sierlike boom sou uitbloei en sulke weelderige vrugte sou dra. Bettie het ook altyd met die diepste eerbied hulde gebring aan die vrou uit wie se lewe soveel geestelike suiwerheid in haar eie gevloei het.

Na die dood van haar grootmoeder, toe sy na die ouderlike huis op Wellington teruggekeer het om haar skoolopleiding voort te sit, het sy haar volkome ingeleef in die huislike omstandighede van haar naasbestaandes, en feitlik as raadgeefster van elke lid van die gesin opgetree. Hulpvaardigheid en toewyding aan diegene wat sy liefgehad het, was van die opvallendste eienskappe van 'n uitsonderlike karakter, en haar gewilligheid om die laste van ander te dra het by haar feitlik tweede natuur geword. In die huislike kring was sy 'n kragtige invloed en haar woord het deurslag gegee waar 'n beslissing geneem moes word. Vir haar moeder was sy 'n kragtige steun, en vir halfsuster en halfbroer was sy 'n voorbeeld wat hulle altyd onvergeetlik sal bly.

Sy het die Matrikulasie-eksamen in 1921 in die eerste klas aan die Hugenote Hoërskool, Wellington, afgelê, en daarna as studente tot die Hugenote-Universiteitskollege toegetree, waar sy agtereenvolgens in 1924 die graad B.A. en in 1926 die graad M.A. met onderskeiding behaal het. Die gevoel wat sy teenoor haar Alma Mater gekoester het, blyk uit die groot liefde wat sy die inrigting toegedra het, sodat sy uiteindelik kon besluit om haar lewe daaraan te wy.

Na voltooiing van haar studie aan die Hugenote-Universiteitskollege het sy vyf jaar lank daar as lektrise, eers in Engels, en later in Hollands opgetree. In 1928 was sy tydelik hoof van die departement van Hollands. Die jaar daarna was sy weer assistente en in 1930 het sy haar na Nederland begewe waar sy in 1931 aan die Amsterdamse Universiteit die doktorale eksamen in Nederlandse taal- en letterkunde met onderskeiding afgelê het. Sy studeer nog 'n jaar in Holland en versamel gegewens vir haar proefskrif. Hierdie tyd in die ou stamland deurgebring was vir haar van die grootste betekenis vir die ideale wat in dié tyd reeds ontkiem het en wat so 'n noue aansluiting gevind het by die denkbeelde wat sy in haar vroegste jeug gevorm het. In hierdie vormingsperiode het sy die geleentheid gehad om nader kennis te maak, nie alleen met die voedingsbodem van haar eie voorgeslag nie, maar om diep te drink uit die bron, wat haar kulturele groei en ontwikkeling gedurig daarna sou voed. Vir haar het die eerste stadium van haar lewe die fondament gelê waarop haar later lewe harmonies in dieselfde struktuur uitgebou kon word.

Die terugkeer na haar vaderland het haar die eerste ruk met so 'n onvermengde geluk vervul dat sy dit as 'n wonder gevoel het, waarvan sy maar steeds die verwesenliking nie kon glo nie. Die dinge wat haar lief was, die ‘ewige son’, die kleurige Afrikaanse landskap, die rykgeskakeerde volkslewe, alles was vir haar in 'n waas van aantreklikheid gehul, wat 'n gloed van warmte in haar hart ontsteek het. Haar spontane humorsin, haar gulle, hartlike lag, haar byna hartstogtelike genot van die eie het soms op 'n vreemde, onverwagte wyse die heimwee van haar verlangende hart in die vreemde geopenbaar, asof sy nie kon besef dat sy tot eie bodem teruggekeer het nie.

Sy aanvaar in 1932 'n lektorskap in Nederlands en Afrikaans aan die Universiteitskollege van die Oranje-Vrystaat in Bloemfontein. Hier het sy deur haar kontak met die studente en die publiek, en deur haar bedrywigheid op allerlei gebied die aandag nie alleen van haar onmiddellike omgewing nie, maar van die hele land op haar gevestig. Vir haar studente was sy 'n besieling en haar voorbeeld het tot spoorslag gedien om hulle aan te vuur tot meerdere inspanning en ernstiger arbeid. Haar verbasende werkkrag tesame met 'n aansteeklike arbeidsgenot het haar die aangewese leier van die studerende jeug gemaak, en 'n hele aantal van daardie studente het later getuig van die heilsame invloed wat op hulle van haar uitgegaan het.

Eind 1933 voltooi sy haar proefskrif getiteld ‘Hollandse Skrywers uit Suid-Afrika, 'n kultuur-historiese studie, Deel I (1652–1875),’ keer terug na Amsterdam waar sy in Februarie 1934 onder prof. Prinsen cum laude promoveer tot Doktor in die Lettere. Daarna keer sy terug na Bloemfontein. Die vyf jaar wat sy daarna in die hoofstad van die Oranje-Vrystaat deurgebring het, was van die belangrikste en vrugbaarste in haar lewe. Benewens haar werk as dosente aan die Universiteitskollege van die Oranje-Vrystaat, het sy haar nou op talryke gebiede aan die belange van die volksaak gewy. Sy het gehelp met Afrikaanse opvoerings, stukke vir opvoering gereed gemaak, by kunswedstryde as beoordelaarster in voordrag en letterkunde opgetree, voorlesings en toesprake gehou op ander plekke, talryke artikels vir tydskrifte soos Die Hugenote, Ons Eie Boek, e.d. gelewer, en les bes as mede-redaktrise van die orgaan van die Suid-Afrikaanse Akademie vir Lettere en Kuns, die Tydskrif vir Wetenskap en Kuns opgetree. Hierdeur het sy die aandag van die Akademie opgeëis en is sy as lid gekies.

Oor opvoedkundige en onderwyssake het sy 'n uitgesproke mening daarop nagehou, en openhartig daarvoor uitgekom, in weerwil van teenkanting, soos blyk uit die stryd wat sy aangeknoop het vir die erkenning van Hollands as afsonderlike vak op skool – 'n stryd wat dit haar nie beskore was om te volstry nie.

Tot lewenstaak het sy haar gestel die nouer samesnoering van die kulturele bande tussen haar vaderland, Suid-Afrika en die stamland, Nederland. Naas haar groot liefde en verbysterende ywer ter bevordering van haar eie kultuur, tref haar onverdrote arbeid om 'n toenadering tussen die verspreide takke van die Dietse stam – Holland, Vlaandere en Suid-Afrika, te bewerkstellig ons steeds. Ook in haar wetenskaplike arbeid sou sy hierdie doelstelling voorop stel, en het sy die heil van haar volk gesien in 'n verankering in sy Dietse oorsprong, 'n siening wat sy met die erns van haar oortuiging as 'n apostel verkondig het. Vir hierdie evangelie was die kennis van die vroegste geskiedenis en die oudste geskrifte, op eie bodem ontstaan, 'n eerste vereiste, en naarstiglik het sy te werk gegaan om haar aan hierdie studie te wy. Met siedende werkywer het sy agtereenvolgens die verskillende argiewe en navorsingsbiblioteke in Suid-Afrika sowel as in Nederland en Engeland besoek, en onvermoeid die verbysterende arbeid aangepak. Nooit was 'n plek vir haar te ver om te besoek indien sy daar iets in verband met haar studie kon ondersoek nie. Hoeveel private versamelings het sy nie besoek om haar materiaal te versamel nie, hoeveel ure tevergeefs gesoek na dinge wat sy moes vind nie, en by dit alles het sy 'n deeglikheid aan die dag gelê wat die hoogste eerbied afdwing. Haar werk het ook steeds in helderheid van weergawe en stelselmatigheid van opset toegeneem.

Maar hierdie geweldige inspanning van geestelike kragte, hierdie gedurige aktiwiteit ten behoewe van haar volk, hierdie arbeid ter wille van haar studente, haar bedrywigheid ten bate van haar medemens, wat deur die warme hart met soveel bereidwilligheid volbring is, was te veel vir haar liggaamskrag, en reeds voordat sy haar vaderland die laaste keer verlaat het, in April 1938, was die tekens al merkbaar. In hierdie jaar kry sy langverlof, en vertrek na Holland met die doel om ook Amerika te besoek en aldaar ondersoek in te stel in hoever die Amerikaanse letterkunde in skole en universiteite deur die Engelse aangevul word; om daaruit te probeer vasstel wat die behoorlike verhouding tussen die Afrikaanse en die Hollandse in ons onderwysstelsel behoort te wees. Die soekende gees het reeds 'n wyer horison genader.

In Holland aangekom, word sy versoek om die Afrikaanse leerstoel aan die Gemeentelike Universiteit van Amsterdam, wat weens die siekteverlof van prof. G. Besselaar onbeset was, te aanvaar. Met kenmerkende onbaatsugtigheid laat vaar sy haar betrekking op Bloemfontein, omdat dit by haar vasstaan dat hierdie leerstoel wat 'n skakel tussen Suid-Afrika en Nederland is, gehandhaaf moet bly, al sou dit ten koste van haar eie versekerde toekoms wees. Met die onwrikbare selfvertroue en taaie volharding, haar eie, gaan sy te werk om die leerstoel vaste grond te gee. Wat sy in Bloemfontein vir haar eie volk gedoen het, sit sy nou in die stamland voort om deur haar pogings 'n beter kennis en groter verstandhouding tussen die twee lande te bewerkstellig. Sy verkry die aankondiging van Afrikaanse publikasies in Nieuwsblad voor den Boekhandel en Brinkmans Catalogus; in samewerking met prof. dr. Geyl en mnr. Jan Bouws beweeg sy die Nederlandse radio om Afrikaanse liedere, getoonset deur Nederlandse en Afrikaanse komponiste, uit te saai. Veral met die oog op die verspreiding van die Afrikaanse boek doen sy waardevolle werk. Sy skryf artikels oor letterkundige en kulturele aangeleenthede, altyd gerig op die doel om 'n nouer verwantskap tussen die stamland en die vaderland te weeg te bring, en wedersydse belangstelling te wek. Sy hou voorlesings nie alleen in Nederland nie, maar ook in Vlaandere. Die horison kring steeds wyer uit.

Die besieling van haar voorbeeld werk aansteeklik: van die vier kandidate wat die Afrikaanse taal en kultuur as byvak vir die doktorale eksamen beoefen het, was twee Nederlanders wat hulle skripsies in Afrikaans geskryf het: ‘Zij waren van meer dan gewoon gehalte’, getuig 'n verslag daaroor.

Die sekretaris van die ‘Stichting tot Bevordering van de Studie van Taal, Letterkunde, Cultuur en Geschiedenis van Zuid-Afrika’, prof. dr. H. Burger van Amsterdam, bring in sy jaarverslag oor 1938–1939 hulde aan die belangelose toewyding van dr. Conradie, waar hy vermeld: ‘Het belangrijkste feit van het afgeloopen jaar was de stichting van het Suid-Afrikaanse Instituut, dat dank zij den bezielenden aandrang van mej. Conradie en de daardoor gewekte hulpvaardigheid van velen op 30 Mei j.l. met een kleine plechtigheid in een kamer van het gebouw der Militiezaal kon worden geopend. Het heeft een verbinding binnendoor met de Universiteitsbibliotheek, waaraan het grenst’. Hierdie stigting was 'n ware triomf oor skynbaar onoorkomelike moeilikhede, die ergste waarvan was dat daar 'n beweging was om die leerstoel van Amsterdam oor te plaas na een van die Ryksuniversiteite. Hoeveel tyd en moeite die stigteres haar getroos het om die ‘Instituut’ gemeubileer te kry, en verder toe te rus met alles wat nodig was, sal slegs haar intiemste vriende weet. Sy het haar egter nie deur onsimpatieke betweters van die ingeslae weg laat afbring nie, en het uiteindelik getriomfeer: sy het 'n ware Afrikaanse atmosfeer daar in die vreemde geskep. Afrikaanse boeke, letterkundig, kultuur-histories of wetenskaplik, Afrikaanse tydskrifte, skilderye, kaarte, tekeninge, 'n hele Afrikaanse wêreld in beeld wou sy daar ten toon sprei, en hoewel die middele beperk en die tyd kort was, het almal wat dit gesien het met lof daarvan getuig.

Intussen het sy nog tyd gevind om allerlei erefunksies te beklee en aktief deel te neem aan die werksaamhede van verskillende vereniginge, waaronder die ‘Nederlandsch Zuid-Afrikaansche Vereeniging’, die ‘Algemeen Nederlandsch Verbond’, die ‘Historisch Genootschap’ te Utrecht en die ‘Maatschappij der Nederlandsche Letterkunde’ te Leiden, en oral het sy deur haar genialiteit en gees 'n gewaardeerde bydrae tot die verrigtinge gelewer. Ook in die Universiteitsvrouevereniging in Holland laat sy haar invloed geld, en toe die Internasionale Federasie van hierdie liggaam 'n kongres in Sweden hou, sou sy as spreekster optree; hierdie voorneme is weens onvoorsiene omstandighede verhinder. Daar is egter 'n plaatopname van 'n deel van die toespraak gemaak wat tans in besit van haar moeder is.

In 1939 hou sy voorlesings oor Suid-Afrika in Vlaandere waar sy 'n hele groep Vlaminge met belangstelling vir haar lewenstaak besiel. Haar inleiding tot Voortrekkerspad van Cyriel Verschaeve lewer bewys hiervan. Die vrug van hierdie besieling was die omvorming, in samewerking met Mgr. Dom Modest van Assche, van die blad Dietsland-Suid-Afrika wat ook in die naam haar lewensbelangstelling weergee. Gedurende die kort bestaan van die blad het sy reeds verskeie Nederlandse, Vlaamse en Afrikaanse skrywers beweeg om die blad waarvan sy soveel verlang het hul medewerking toe te sê. Verder het sy haar beywer vir die werk van die ‘Documentatie-Centrum over Zuid-Afrika’ en ook in Vlaandere het sy 'n komitee vir die verspreiding van die Afrikaanse boek help saamstel. Met hierdie werksaamhede wat sy haarself opgelê het, was sy die baanbreekster in haar poging om 'n werklik lewende kontak tussen Vlaandere en Suid-Afrika te bewerkstellig.

Onderwyl haar aandag deur haar menigvuldige werksaamhede in Nederland en Vlaandere in beslag geneem is, het sy steeds in noue voeling met die gebeure in Suid-Afrika gebly. So word sy op 23 Augustus 1939 benoem tot prinsipale van die Hugenote-Universiteitskollege, haar Alma Mater, en hiermee verower sy vir sover dit taal en sfeer betref 'n vesting wat vir haar volk nog vreemd was; haar benoeming is 'n hele oorwinning vir die Afrikaanse saak, 'n fondament gereed vir toekomstige bouwerk.

Gedurende haar hele verblyf in Nederland werk sy onvermoeid voort aan haar laaste arbeid, Hollandse Skrywers uit Suid-Afrika, Deel II, wat 'n voortsetting van haar proefskrif was, en voltooiing genader het. Hierin word konsekwent aan haar lewenstaak, die samesnoering van die betrekkinge tussen haar eie kultuur en dié van die stamland, gearbei en groei haar standpunt nie alleen tot helderheid nie, maar 'n versekerde oortuiging deurgloei haar woorde, haar geloof in ‘ons Dietse hede, ons stameenheid in verskeidenheid, Nederland, Vlaandere, Suid-Afrika’. Sy is bereid om persoonlike belange in diens van haar volk op te offer. Met haar gesig na die vaderland gerig, maak sy haar gereed om die geliefde stamland te verlaat, waar sy sulke diepe spore sou nalaat. Maar dit was haar nie beskore om haar sonnige vaderland terug te sien nie.

In September 1939 breek die oorlog uit. Alle Afrikaners in die vreemde haas hulle om so spoedig moontlik uit Europa te vertrek. Met haar kenmerkende selfopoffering beywer dr. Conradie haar om diegene wat by haar kom aanklop om hulp met raad en daad tegemoet te kom. Ook vir haarself tref sy reëlings vir die terugkeer; maar in die geharrewar doen sy 'n ernstige verkoue op waaraan sy waarskynlik te weinig aandag geskenk het met die gevolg dat sy longontsteking ontwikkel, waaraan sy op 27 Oktober beswyk.

Sy is neergevel onderwyl sy reeds met wapperende vaandel haar voet op die seëtog geplaas het na die geestelike stryd vir eie taal en kultuur wat sy met sulke krag, dog tewens ridderlikheid, gevoer het.

Uitgeleide gedoen deur 'n groot aantal vriende uit Suid-Afrika, Noord- en Suid-Nederland is haar stoflike oorskot, gehul in die Unie-vlag, op die Nieuwe Oosterbegraafplaats in Amsterdam ter ruste gelê.

Nooit was die woorde van ‘Die Stem’ suiwerder van toepassing op 'n jong Afrikaner nie:

Ons sal antwoord op jou roepstem,

Ons sal offer wat jy vra:

Ons sal lewe, ons sal sterwe -

Ons vir jou, Suid-Afrika!

So rus hierdie groot – miskien die grootste – akademiese vrou wat Suid-Afrika tot dusver voortgebring het in die vreemde, en tog ook nie in vreemde aarde nie, want sy self het die skakels sterker gesmee tussen haar vaderland en die ou stamland.

Alleen diegene wat haar intiem geken het, sal egter ten volle kan besef wat Suid-Afrika met die heengaan van hierdie groot dogter verloor het, en met die jare sal hierdie besef in omvang toeneem.






</doc>
<doc id="63746" url="https://af.wikipedia.org/wiki?curid=63746" title="Willem Conradie">
Willem Conradie

Ds. Willem Johannes Conradie (*Murraysburg, 19 Mei 1857 –† 9 Januarie 1925) was 'n predikant in die Nederduitse Gereformeerde Kerk en die skrywer van onder meer die "Afrikaanse Kinderbybel", waarvoor hy veral bekend geraak het.

Conradie was die seun van Willem Johannes Conradie en Johanna Maria Pienaar. Hy het sy eerste onderwys op Murraysburg ontvang het waar Thomas Kyd die hoof van die goeie plaaslike skool was. In 1874 het Conradie na die skool van M.J. Stucki in Blauwvallei, Wellington, gegaan waar hy vertoef het en aanmerklike vordering getoon het in die Nederlandse taal en letterkunde.

Teen die einde van 1875 het hy na Stellenbosch vertrek, waar hy tot 1879 gebly het en waar hy die matrikulasie- en admissie-eksamen afgelê het.

In 1881 het hy teruggegaan na sy geboortedorp om onderwys te gee. In November van daardie jaar vertrek hy na die Kweekskool op Stellenbosch en nadat hy sy studie voltooi word hy in 1885 na die NG gemeente Namakwaland op Springbok beroep waar hy op 1 Mei 1895 bevestig is. Hy bly in Namakwaland tot 26 Oktober 1895 toe hy na Sutherland in die Roggeveld vertrek. In sy dienstyd is Sutherland se indrukwekkende klipkerk opgerig wat die gemeente al meer as 'n eeu dien. Van 19 November 1904 is hy predikant van die NG gemeente Somerset-Wes naby Kaapstad. Hy was predikant van dié gedeelte van die moedergemeente wat later die NG gemeente Die Strand geword het.

Ds. Conradie was getroud met Alletta Johanna Pronk, die derde dogter van dr. Isaac Jordaan Bronk en Margaretha Cornelia Odendaal. Op Somerset-Wes moes hy op 15 Julie 1912 weens swak gesondheid aftree, maar bly in die Strand woon tot sy dood in die hospitaal op Stellenbosch.

Conradie is die skrywer van twee Nederlandse werke wat in die reeks "Zuid-Afrikaanse lektuur" onder redaksie van dr. W.J. Viljoen as nommer een en drie verskyn: "Ondervindingen van een jonge predikant in Namaqualand" (1909) en "Op reis in het Zuid-Westen: brieven aan mijn neef" (1910). Dr. P.J. Nienaber skryf in die "Suid-Afrikaanse Biografiese Woordeboek": "Sy karakteristieke styl, sy humor, sy fyn opmerksaamheid, sy skerp karaktertekening en sy beheersing van die Nederlandse taal, lewer die bewys dat Afrikaners uitstekende verhale in goeie Hollands kon skrywe." Conradie voorliefde was nietemin vir Afrikaans.

Toe daar nog gestry is oor die wenslikheid om die Bybel in Afrikaans te vertaal, gee hy in 1912 die eerste Afrikaanse Kinderbybel uit onder die titel "Bybelgeskiedenis vir ons volk". Dit was 'n gebeurtenis van historiese belang. Dié boek is met gretigheid gelees en in baie skole gebruik. Dit het talle herdrukke beleef en het die weg berei vir die Afrikaanse Bybel.

Nadat hy sy emeritaat op 15 Julie 1912 moes aanvaar weens swak gesondheid, het hy hom voltyds aan skryfwerk gewy. In "De Burger" van Augustus en September 1915 en van Januarie tot Mei 1916 het hy 'n reeks sketse geskryf onder die hoof "Schetsen uit het boerenleven", wat in 1943 in Afrikaans uitgegee is onder die titel "Sketse uit die boerelewe". Nienaber skryf: "Dié sketse is van groot volkskundige belang, want hulle voer ons terug tot 'n tydperk in ons volkslewe wat verbygegaan het: die lewe op die boereplase van Blank en Gekleurden van gebruike en gewoontes wat nie meer bestaan nie."

Conradie is van jongs af sterk beënvloed deur Nederlandse digters soos Ten Kate, Da Costa, Bilderlijk en De Genestet. Hy het al in 1890 'n voorliefde vir Afrikaans geopenbaar toe hy in "De Volksbode" oor Afrikaans as taal geskryf het: "Hij zal groot worden en de plaats van vreemde vrienden innemen in onze Harten, in onze huizen, op onze kansels. Zij naam zal zijn: De Afrikaanse taal."



</doc>
<doc id="63747" url="https://af.wikipedia.org/wiki?curid=63747" title="Hugo Naudé">
Hugo Naudé

Hugo Pieter Naudé (distrik Worcester, 23 Julie 1868 – Worcester, 5 April 1938) was 'n Suid-Afrikaanse skilder.

Pieter Hugo Naudé was die eerste Suid-Afrikaanse skilder wat daarin geslaag het om sy styl by die besonderse atmosfeer en fel lig van die Suid-Afrikaanse landskap aan te pas. Hoewel hy vandag veral vir sy landskapskilderye en baanbrekerswerk op die gebied bekend is, was Naude ook 'n uitmuntende portretskilder. Hy het sy skoolopleiding op Franschhoek en Worcester ontvang. 

Hy het as kind reeds begin skilder, maar het eers op 20-jarige ouderdom deur die bemiddeling van die skryfster Olive Schreiner met formele kunsonderrig in die portretskilderkuns aan die Slade School of Art in Londen begin. Na 'n jaar by die kunsskool is hy na München, waar hy vir 'n verdere 4 jaar onder ervare Duitse kunstenaars gestudeer het. Voor sy terugkeer na Suid-Afrika in 1896 het Naude vir 'n kort rukkie in Frankryk aan die Barbizonkuns-skool, waar die Impressionisme ontstaan het, gestudeer. Hoewel Naude dikwels as Impressionis bestempel word, het hy hom nooit met die beweging (of enige ander vaste styl) vereenselwig nie

Hy studeer in die skilderkuns in Londen, München en Fontainebleau, asook in Italië. Vanaf 1896 reis hy deur Suid-Afrika terwyl hy skilder, waarna hy hom op Worcester vestig. Ná verdere reise trou hy in 1915 en rig dan finaal sy bekende ateljee op Worcester in. 

Hy het vroeg reeds erkenning gekry vir sy portrette, effens romantiese landskappe en sy fyn tekeninge, en was op sy dag een van Suid-Afrika se gewildste skilders. Hy het hom van die destydse sektetaal en die gebruike van die kuns bevry en het van die akademiese tot 'n individueel-, vrye skilder- en tekenstyl ontwikkel. 

Met sy vryer gebruik van kleur en kwistige verfaanwending het Naudé se werk later as 'n soort impressionisme ontwikkel. Sy geliefkoosde landskappe was blombestrooide valleie tussen berge, in 'n atmosfeer van voortdurende lente of somer.

Hy het 'n eie, spontane en naturalistiese styl ontwikkel waarmee hy die unieke eienskappe van die Suid-Afrikaanse landskap kon vasvang. Hy was dan ook die eerste skilder wat sy styl so kon aanpas dat hy die felle lig en besondere kleure van die Suid-Afrikaanse landskap kon weergee. Naude het later in sy lewe weer 'n studiereis na Londen en München onderneem om hom in die etskuns te bekwaam. 

Hoewel Naude hoofsaaklik as landskapskilder bekend is, was hy ook 'n uitstekende portretskilder en hy het hom aanvanklik net op die onderwerp toegespits. Naude het sy lewe lank op Worcester gewoon, waar hy 'n bekende en beminde figuur was, veral onder die jong inwoners van die dorp. 

Hy was aktief betrokke by jeugbewegings, 'n geesdriftige tuinier en het hom ook vir die behoud van Kaaps-Hollandse geboue beywer. Sy onderwerpe is hoofsaaklik geneem uit die mense en tonele van sy kontrei: die Boland, Namakwaland en ander dele van Kaapland. Naude se vaardigheid as portretskilder spreek uit die portrette wat hy van openbare figure soos dr. Andrew Murray, pres. Steyn en genl. Louis Botha geskilder het. Sy vermoë om karakter uit te beeld, is opmerklik in die talle portrette en tonele van bruin plaasarbeiders wat besig is met hulle dagtake. 

Hugo Naude het in Italië, Frankryk en Suid-Afrika uitgestal en sy werk is vandag in feitlik alle Suid-Afrikaanse kunsmuseums verteenwoordig. In sy tuisdorp is ŉ museum ingerig waar 'n groot versameting van sy skilderye gehuisves word. Hy het in 1938 die Erepenning vir Skilderkuns van die Suid-Afrikaanse Akademie vir Wetenskap en Kuns ontvang en is op 5 April 1941 oorlede.
Sy huis op Worcester het bewaar gebly as die Hugo Naudé-kunssentrum. Sy werke word in die meeste openbare kunsversamelings in Suid-Afrika gevind.

Hy was getroud met Heloise, dogter van Samuel Henri Pellissier, die vader van die Volkspelebeweging in Suid-Afrika, en Judith Raubenheimer. Heloise was die stigter van Kleinplasie-opelugmuseum op Worcester.




</doc>
<doc id="63748" url="https://af.wikipedia.org/wiki?curid=63748" title="L.W. Hiemstra">
L.W. Hiemstra

Dr. Louis Wybren Hiemstra (Lydenburg, 3 Julie 1897 – 12 Julie 1978) was een van die bekendste Afrikaanse taalkundiges van sy tyd en is veral bekend vir sy medewerking aan die "Tweetalige Woordeboek".

Hy studeer aan die Universiteit van Kaapstad, word 'n joernalis by "Die Volkstem", "Die Burger" en "Die Volksblad" en speel 'n belangrike rol in die bevordering van taalsuiwerheid in Afrikaans as lid van die Taalkommissie van die Suid-Afrikaanse Akademie vir Wetenskap en Kuns, taalkundige redakteur van die Nasionale Pers en voorsitter van die "Tweetalige Woordeboek". 

Die Universiteit van die Vrystaat het 'n eredoktorsgraad aan hom toegeken.



</doc>
<doc id="63749" url="https://af.wikipedia.org/wiki?curid=63749" title="Rietbron">
Rietbron

Rietbron is 'n klein dorpie in die Dr Beyers Naudé Munisipaliteit, Oos-Kaapprovinsie, 64 km noordwes van Willowmore en 85 km suidoos van Beaufort-Wes.

Die dorpie het sy ontstaan te danke aan die gemeente van die Nederduitse Gereformeerde Kerk wat in 1913 deels van die NG gemeente Beaufort-Wes maar hoofsaaklik van Willowmore se gemeente afgestig is. Dit is 'n boerderysentrum vir 'n streek waarin daar hoofsaaklik met angoras geboer word.




</doc>
<doc id="63750" url="https://af.wikipedia.org/wiki?curid=63750" title="Geertruida Kestell">
Geertruida Kestell

Geertruida Anna (Truida) Kestell (21 Julie 1858 - 15 Augustus 1943) was die vrou van ds. John Daniel Kestell, ook bekend as Vader Kestell, 'n predikant in die Nederduitse Gereformeerde Kerk, Bybelvertaler, skrywer en kultuurleier, en die dogter van een van die eerste twee professore aan die Kweekskool op Stellenbosch, prof. Nicolaas Hofmeyr.

Sy is op 28 Februarie 1882 met ds. Kestell getroud terwyl hy leraar van die NG gemeente Kimberley was. Dwarsdeur sy kleurryke en veeleisende loopbaan het sy getrou bygestaan en hom ook tot aan sy dood in 1941 versorg. Uit die huwelik is twee seuns en twee dogters gebore, onder meer die bekende Trudie Kestell, wat 'n gesaghebbende op die gebied van die voorgeslagte van die Afrikaner was.

Een van Truida Kestell se broers was die omstrede predikant ds. Adriaan Hofmeyr.



</doc>
<doc id="63751" url="https://af.wikipedia.org/wiki?curid=63751" title="Everard Fichardt">
Everard Fichardt

Adv. Evard Fichardt (Bloemfontein, 27 Augustus 1875 – Bloemfontein, 27 Mei 1924) was 'n Suid-Afrikaanse advokaat en 'n Afrikaanse skrywer.

Everard Walter Fichardt is op 27 Augustus 1875 in Bloemfontein gebore. Hy is die vierde seun en een van ses kinders van Gustav Adolf Fichardt, bekende Vrystaatse sakeman, en sy vrou Caroline Beck. Sy vader het in 1853 uit Duitsland na Bloemfontein gekom om weldra die grootste handelsaak in die stad tot stand te bring en hy dien ook per geleentheid as burgemeester van die stad. Hoewel van Duitse afkoms, was die huistaal van die familie Engels. Die gesin vereenselwig hulle nietemin met die Afrikaner se strewe en belange en hy praat naas Engels en Duits ook vlot Afrikaans. Die skryfster Ella Fischer is sy suster en sy is getroud met die seun van Abraham Fischer, eerste premier van die parlement van die Oranjerivierkolonie ná afloop van die Anglo-Boereoorlog en lid van die eerste Uniekabinet.

Everard word van kleins af onderrig deur die goewernante, mej. M.A. Smith. Sy eerste formele onderwys ontvang hy aan Grey-Kollege in Bloemfontein en hy studeer later verder in Skotland en Engeland.

Hy word op 22 Junie 1898 toegelaat om as advokaat te praktiseer. ’n Deel van sy regsopleiding ondergaan hy in Nederland, waar hy as advokaat praktiseer voordat hy na Suid-Afrika terugkeer gedurende die Anglo-Boereoorlog.

In Bloemfontein praktiseer hy weer as advokaat en word ook voorsitter van die handelsfirma G.A. Fichardt Bpk.

Sy betrokkenheid by die politiek lei hom daartoe om Edenburg as lid van die Nasionale Party vir ’n paar jaar in die Volksraad te verteenwoordig.

Hy is op 11 April 1907 in Bloemfontein getroud met Cecilia Johanna (Hanna) Steyn, ’n dogter van president M.T. Steyn, en uit die huwelik word twee seuns (Theunis en Everard Rudolf) en drie dogters (Cecilia, Ella en Tibbie) gebore. As kranige sportman verteenwoordig hy die Oranje-Vrystaat op die krieketveld in die 1903/1904 seisoen en hy speel ook rugby.

Hy is op 27 Mei 1924 in Bloemfontein selfdood, vermoedelik omdat sy swak gesondheid na ’n mislukte blindedermoperasie in sy jong jare hom gekwel en dit tot depressie gelei het.

In sy enigste roman, "Onder die olyfboom", ondersoek hy drankmisbruik en buitehuwelikse seksuele verhoudinge in die lewe van vier persone, in ’n tyd toe hierdie temas nog nie deel was van die hoofstroombeweging in die letterkunde nie. Die filosofiese Ewert ding met die voortvarende Fanie Fourie mee om die hand van Lydia. Ewert wen eindelik en hy en Lydia trou. Hy knoop egter ’n verhouding aan met Nita, sy sekretaresse, wat verwydering tussen hom en Lydia meebring. Op ’n dansparty laat Fanie vir Lydia wyn drink en neem haar na sy plaas om haar te verlei. Wanneer sy tot besinning kom, vlug sy te voet na haar ouers, en onder die olyfboom vind die hereniging van die afgedwaalde eggenote plaas. Ten spyte van taalgebreke, ’n eiesoortige spelling en onbeholpe styl, waardeur die gang van die verhaal deur bepeinsings en oordenkings onderbreek word, is Fichardt se karaktersketsing ver bo die gewone standaard van sy tyd. Die gelukkige einde is egter ietwat onrealisties gegewe die vooraf gebeure.


Sommige bronne gee sy voorname aan as Eduard Everard. Dit is onduidelik wat korrek is.



</doc>
<doc id="63752" url="https://af.wikipedia.org/wiki?curid=63752" title="Gijsbert Keet">
Gijsbert Keet

Ds. Gijsbert Reijnier Keet (Montagu, 27 November 1853 - Wepener, 21 April 1899) was 'n predikant in die Nederduitse Gereformeerde Kerk en 'n digter.

Gijsbert Reijnier Keet is op 27 November 1853 op Montagu gebore. Hy gaan skool op sy geboortedorp, waarna hy verder studeer aan die Suid-Afrikaanse Kollege (later die Universiteit van Kaapstad). Die kollege ken ook hulle hoogste eerbewys vir ŉ student, naamlik ŉ goue erepenning, aan hom toe. In 1875 verwerf hy hier die B.A.-graad in lettere en wysbegeerte. Hierna studeer hy vir vier jaar aan die Teologiese Kweekskool op Stellenbosch, waarna hy die proponents-eksamen aflê en op 5 November 1879 as predikant in die Nederduits Gereformeerde Kerk gelegitimeer word. Na ses maande as hulppredikant op George aanvaar hy ŉ beroep na Wepener in die Vrystaat waar hy tot met sy dood werksaam is. 

Hy trou met die jongste dogter van P.W. Bosman (van wie ook ŉ digbundel gepubliseer is) van die distrik Stellenbosch. 

Ds. Keet is op Vrydag 21 April 1899 op Wepener oorlede.

Kort na sy aankoms in Kaapstad begin hy reeds om gedigte skryf. 

Hy publiseer van sy gedigte in publikasies, onder andere "Een patriot" in die "Cape Argus." Hierdie gedig word dan deur F.W. Reitz opgeneem in sy bloemlesing van 1888, "Vyftig Uitgesogte Afrikaanse Gedigte". "Een Patriot" beskryf die man wat meen dat slegs hy die ware vaderlander is, maar in werklikheid slegs enkele eienskappe van ŉ patriot het en verder bekrompe en konserwatief is. 

Sy nagelate gedigte, in Nederlands geskryf, word in 1911 deur Nico Mansvelt saamgestel en onder die titel "Pastoriebloemen" gepubliseer. Gerrit Komrij neem van hierdie gedigte op in sy omvangryke bloemlesing "Die Afrikaanse poësie in ŉ duisend en enkele gedigte". Hoewel hierdie gedigte in die voorwoord van Adriaan Moorrees bestempel word as die begin van ŉ nuwe Nederlands-Afrikaanse digkuns in Suid-Afrika, begin dit nie ŉ nuwe era nie maar sluit ŉ ou een af. Hierdie bundel gedigte is een van die laaste in Nederlands wat in Suid-Afrika gepubliseer word. 




</doc>
<doc id="63753" url="https://af.wikipedia.org/wiki?curid=63753" title="Johan Kritzinger">
Johan Kritzinger

Prof. dr. Johan Hendrik (Titus) Kritzinger (distrik Uniondale, 24 Maart 1905 - Meyerspark, Pretoria, 13 Augustus 1990) was 'n predikant in die Nederduitse Gereformeerde Kerk, hoogleraar aan die teologiese fakulteit (afdeling B) van die Universiteit van Pretoria en die skrywer van tallose artikels in teologiese en kerklike tydskrifte.

Hy is gebore op die plaas Misgund waar sy ouers boere in die Langkloof was. Hy ontvang sy skoolopleiding tot st. 6 aan 'n plaasskooltjie. Daarna is hy na die dorpskool op Joubertina vir twee jaar, en vandaar na die Boland en wel na Malmesbury. Daar het hy die matrikulasie-eksamen in die eerste klas afgelê.

Toe is hy na Stellenbosch waar hy in 1927 die B.A.-graad met lof behaal, 'n jaar later die M.A.-graad verwerf en toe met sy teologiese studie aan die Stellenbosse Kweekskool begin. Ná 'n driejarige studie aan die Kweekskool behaal hy sy graad eweneens met lof en vertrek met sy vrou en dogtertjie na die buiteland om verder te studeer aan die Vrye Universiteit in Amsterdam, waar hy, ná weer 'n driejarige studie, die graad doktor in die teologie behaal met die proefskrif "Die Profesie van Joël".

Oor dié proefskrif skryf Jurie le Roux: "Wanneer 'n mens ... vandag Kritzinger se 1935-proefskrif lees, tref sy gereformeerde oortuiging en ‘behoudendheid’ 'n mens. Hy het lewenslank ‘radikaal-kritiese werke’ vermy en hom altyd by die ‘behoudende Skrifverklaarders’ gevoeg. Kritzinger moes vanweë gesondheidsredes vroeg aftree en in ’n kort artikel sê hy toe dat hy opreg dankbaar was dat hy nooit ’n leerkrisis in die kerk veroorsaak het nie. Kritzinger was konserwatief en so het hy geglo, geleef en sy vak (die Ou Testament) beoefen. Toe Kritzinger in 1935 sy boek oor Joël geskryf het, het die intellektuele wêreld anders gelyk. In sy tyd het is die klem op gereformeerde behoudendheid en ... gelê."

By sy terugkeer in sy vaderland was sy eerste werkkring die NG gemeente Johannesburg-Oos, waar hy anderhalf jaar saam met die moderator van die Ned. Herv. of Geref. Kerk (soos die Transvaalse NG Kerk destyds bekendgestaan het) saamgewerk het. Kritzinger neem nou 'n beroep aan die NG gemeente Hanover in die Karoo. Hier word hy en sy gesin op Saterdagmôre 8 Julie 1937 in gure en onplesierige weer drie myl buitekant die dorp ingewag en by die pastorie deur die Sondagskoolkinders toegesing. Nege predikante en drie sendelinge neem deel aan sy plegtige bevestiging die aand in die kerkgebou. Hy lewer die volgende môre sy intreepreek aan die hand van Jeremia 1:6, 7. Tydens sy ses maande op Hanover het daar, volgens die kerkraadsnotule, nie veel noemenswaardig voorgeval nie. 

In "Die Kerkbode" van 2 Desember 1937 berig 'n medewerker uit Hanover: "Die tyding het ons bereik dat ons geliefde leraar, dr. J.H. Kritzinger, beroep is tot professor in die Teologiese Fakulteit aan die Universiteit van Pretoria. Dit is 'n gevoelige slag vir die gemeente, en almal hier treur omdat hy ons sal moet verlaat. Hy is nog maar omtrent ses maande in die gemeente en reeds is sterk bande van liefde gelê." Op Sondag 23 Januarie 1938 is aan hom demissie verleen en het hy en sy gesin van die gemeente afskeid geneem. Teen 1956, met Hanover se eeufees, was hy steeds hoogleraar in Pretoria, verbonde aan die leerstoel vir Ou-Testamentiese vakke, waar hy afgetree het in 1965. Hy was die tweede leraar wat Hanover in sy honderdjarige bestaan moes afstaan sodat hy 'n teologiese professor kon word. 

Behalwe sy proefskrif het prof. Kritzinger verskillende artikels vir teologiese en kerklike publikasies geskryf en hom ook besig gehou met verklarings van Bybelse boeke.

Kritzinger is op 20 Desember 1930 op Wakkerstroom getroud met Elizabeth Rachel (Lilla) Kritzinger Daneel. Ten tyde van hul dood het die egpaar, wat 60 jaar getroud was, twee dogters, Vierencia Beukes en Helena Kritzinger, en ses kleinkinders gehad.

"Beeld" berig op 19 April 1990 onder meer as volg oor die verhoor van die verdagtes in die moord op die 85-jarige prof. Kritzinger en sy vrou, Lilla: 

Die twee beskuldigdes het die pik en piksteel op die Kritzinger-egpaar se koppe gerig om hulle dood te maak. Die houe het op "die arme oumense" gereën en hulle het vergeefs probeer keer, het waarnemende regter W.J. Human gister in die Hooggeregshof in Pretoria gesê. Die staat het gevra dat mnre. Philemon en Stoffel Mosotho skuldig bevind word aan moord, huisbraak met die opset om te roof en roof met verswarende omstandighede. Die twee mans het prof. Johan Kritzinger (85), 'n afgetrede hoogleraar in die teologie, en sy vrou, mev. Elizabeth Kritzinger (83), op 13 Augustus verlede jaar na bewering in hul huis in Meyerspark vermoor en beroof. Adv. L. Pienaar, vir die staat, het betoog dat die mans 'n gemeenskaplike doel gehad het met die opset om die bejaarde egpaar te vermoor. Regter Human het gesê dit was duidelik dat die mans na geld gesoek het. Hulle het van Mamelodi na Meyerspark gestap en het geweet dat die Kritzingers bejaard is. Hulle het ook besef hulle sou die egpaar buite aksie moes stel en dat dit hul dood kon veroorsaak. "Mnr. Philemon Mosotho het prof. Kritzinger waarskynlik vier of vyf keer met die piksteel geslaan terwyl mnr. Stoffel Mosotho mev. Kritzinger minstens drie keer met die pikgedeelte aangeval het." Adv. Pienaar het gevra dat mnr. Stoffel Mosotho se getuienis verwerp moet word. Hy het aangevoer mnr. Mosotho se getuienis dat hy eers ná die aanval die huis binne is, is vals. Hy was saam met mnr. Philemon Mosotho in die huis en hulle albei het die egpaar aangeval en beroof. Regter Human het gesê mnr. Stoffel Mosotho was 'n uiters swak getuie. "Sy getuienis wemel van onwaarskynlikhede en weersprekings. Die goedere van die Kritzingers is in albei beskuldigdes se besit gevind." 




</doc>
<doc id="63754" url="https://af.wikipedia.org/wiki?curid=63754" title="Johanna Luyt">
Johanna Luyt

Johanna Luyt (Nederland (datum onbekend) - Kaapstad, 27 Januarie 1931) was 'n Suid-Afrikaanse musiekskrywer en komponis van Nederlandse herkoms.

Haar verloofde het reeds voor haar na Suid-Afrika gekom en was lid van die Mount Nelson-trio. Hy is in 1902 na Holland om met haar te trou. In 1915 tree sy toe tot die redaksie van "De Burger" en in dieselfde jaar word sy benoem tot onderwysers aan die Musiekkollege (later deel van die Universiteit van Kaapstad). Aan dié inrigting was sy verbonde tot 1929 toe sy weens toenemende vermindering van haar sig, haar ontslag moes neem. Van haar hand het die volgende musiekwerke verskyn: "Algemene musiekleer", "Die berg en die see", met woorde deur M.E.R. (1925), "Die veldkinders", sangspeletjies vir kinders deur M.E.R. (1925), "Die verlore speelmaat": sangespeletjies vir kinders, eweneens met woord deur M.E.R. (1925).

Johanna Luyt het bekendheid verwerf vir die artikels oor musiek wat sy vir "Die Burger" geskryf het onder die skuilnaam Toorkunst.



</doc>
<doc id="63755" url="https://af.wikipedia.org/wiki?curid=63755" title="Paul Louw">
Paul Louw

Ds. Paul Louis Louw (Hopetown, 6 Januarie 1890 - Kaapstad, 14 Februarie, 1933) was 'n predikant in die Nederduitse Gereformeerde Kerk en 'n Afrikaanse digter.

Reeds in sy kinderjare het hy die begeerte gehad om predikant te word. Ná sy voorbereidende studie is hy na Stellenbosch en aan die einde van 1914 lê hy sy proponentseksamen aan die Kweekskool af. Van 1915 tot 1920 het hy in die NG gemeente Venterstad in die Oos-Kaap gearbei toe hy 'n beroep na Dealesville in die Vrystaat aanneem. Hier hy gebly tot 1926 toe hy vertrek na die NG gemeente Kareedouw. Hier het hy met sy organisasietalent, sy opgewektheid en vriendelikheid, sy heldere en pakkende evangeliebediening die gemeente so met moed besiel en aan hom gebind dat hulle hom gewillig gevolg het.

Tydens die Sinode van 1932, wat hy nog bygewoon het, het hy 'n beroep na die NG gemeente Piketberg ontvang en aangeneem, maar hy het die aanname later teruggetrek toe dit blyk dat hy aan 'n ongeneeslike siekte ly. Hoewel dit nie bekend is wat dié siekte was nie, was "ongeneeslike siekte" destyds meestal 'n eufemisme vir kanker.

Onder die skuilnaam Lodovikus het in 1920 'n bundel gedigte van sy hand verskyn, naamlik "Ontwaking en ander gedigte".



</doc>
<doc id="63756" url="https://af.wikipedia.org/wiki?curid=63756" title="Jan van Bruggen">
Jan van Bruggen

Dr. Jan van Bruggen (1895–1948) was 'n Afrikaanse digter, skrywer, onderwyser en dosent. Die skrywer en Hertzogpryswenner Jochem van Bruggen is ’n ouer broer van hom.

Jan Reinder Leonard van Bruggen is op 15 September 1895 in Johannesburg gebore, nadat eers sy pa en toe later die res van die gesin kort tevore na Suid-Afrika geëmigreer het. Sy ouers is Jan van Bruggen en Pieternella Hendrika Drewes en hy is die jongste van sewe kinders. Sy susters is Reina Pieternella (Reina), Maria, Pieternella Hendrika (Nellie) en Alida Anna (Alida) en sy broers is Edde en die skrywer Jochem van Bruggen. Hy en Alida is in Suid-Afrika gebore en die ander kinders in Nederland.

Kort voor die uitbreek van die Anglo-Boereoorlog stuur sy vader om veiligheidsredes die gesin met die Duitse skip die Kanseler terug Nederland toe. By sy terugkeer na Suid-Afrika gaan hy vir ’n tydjie skool by sy vader se C.N.O.-skool in Johannesburg, maar die skool gaan tot niet onder Engelse bewind. Hierna gaan hy deur medium Engels skool by die Avenue School in Braamfontein en voltooi sy skoolopleiding aan die King Edward -skool. Op hoërskool toon hy talent vir toneelspel en neem gereeld deel aan skoolopvoerings van Shakespeare se dramas. Hy studeer daarna aan die Transvaalse Universiteitskollege (later die Universiteit van Pretoria) waar hy die B.A.-graad met onderskeiding behaal en ook eerste geplaas word in Suid-Afrika. Hierdie prestasie besorg aan hom die koninklike goue medalje vir moderne tale. In samewerking met advokaat Theo Boezaart skryf hy ook die strydkreet van die Universiteit van Pretoria. Hy behaal ook die Senior Onderwysdiploma en in 1919 die M.A.-graad aan die Transvaalse Universiteitskollege. Op universiteit kry hy aanvanklik die bynaam Little John, na aanleiding van Robin Hood se reusagtige luitenant, welke bynaam dan met die verafrikaansing van die universiteit mettertyd Kleinjan word, ’n naam wat hy ook as skrywer sou gebruik.

Hy studeer verder aan die Amsterdamse Universiteit, waar hy aanvanklik van plan was om ’n kursus in letterkunde te loop, maar hy vind uit dat hierdie kursus meer taalkundig as letterkundig van aard is. Hy skakel dus oor na ’n kursus in die wysbegeerte, sielkunde en pedagogiek en behaal die D.Phil.-graad in 1922 onder leiding van professor T.J. de Boer op grond van ’n proefskrif oor "Lektuurvoorsiening vir kinders en jeugdige persone". Tydens sy verblyf oorsee reis hy gereeld deur die ander lande van Europa en besoek onder andere Frankryk, Duitsland en Italië. Hy neem ook aan sport deel en is lid van ’n rugbyspan wat in Europa toer, terwyl hy redakteur word van die weeklikse studentetydskrif "Propria Cures". By sy terugkeer na Suid-Afrika aanvaar hy ’n betrekking as onderwyser by Helpmekaar Hoërskool in Johannesburg, ’n pos wat hy vyf jaar lank beklee. In hierdie tyd is hy medestigter van die Afrikaanse Kunsvereniging en ook redakteur van die destydse "Christelike Skoolblad", die orgaan van die Transvaalse Onderwysersvereniging. By die 27ste algemene jaarvergadering van hierdie vereniging hou hy die belangwekkende lesing "Gedagtes oor die grondslae van ’n Suid-Afrikaanse nasionale opvoedkunde". In 1927 word hy aangestel as dosent aan die Onderwyskollege op Potchefstroom, ’n betrekking wat hy vir agtien jaar beklee.

In sy laaste jare is hy uitgewer by die Afrikaanse Pers in Johannesburg.

Hy is op 9 Mei 1948 in Johannesburg oorlede.

Reeds op universiteit skryf hy sy eerste gedigte en die roman wat later as "Japie" gepubliseer is. Hy lewer skryfwerk in al die belangrike genres, waaronder ’n aantal digbundels, drie dramas en twee bundels kortverhale.

Dit is aanvanklik met die roman "Japie" wat hy die meeste aandag op hom vestig, aangesien dit beskou word as die eerste sielkundige roman in Afrikaans. Hierdie roman beeld die ontwikkeling uit van ’n gebreklike weeskind. Japie, wat horrelvoete het, word grootgemaak deur oom Gert en tant Sarie. Hy is sensitief en reflektief van aard en besit artistieke aanleg. Reeds as jong kind besin hy oor sy gebreklike toestand en oor die gemis van sy ouers. As kind op die plaas kan hy vry wees in die natuur, waar hy sy drome kan droom. Hy word egter groot en deurleef sy puberteitsjare, waar hy die wonder van die ontwaking van die eerste kalwerliefde vir Koba Groenewald ervaar. Wanneer hy negentien jaar oud is, gaan hy deur die rebelse periode, waarin hy met godsdienstige twyfel worstel en weier om die tradisionele optredes van sy ouers na te volg. Hy word staatsamptenaar in Pretoria en hier ontwikkel sy vriendskap met Piet Joubert en sy liefde vir Nellie Muller. Nellie sterf egter tydens die griepepidemie, wat Japie sinies stem teenoor die lewe. In Johannesburg gee hy hom dan oor aan die soeke na plesier in die kroeë en wedrenbane, maar hy kom mettertyd tot besinning. Saam met ’n vriend gaan hy dan na Europa om verder te studeer. "Japie" is dus nie die geykte intrigeverhaal vol aksie wat sy tyd kenmerk nie, maar is bloot beskrywing van die ontwikkeling van ’n begaafde seun, sy stryd met die lewe, sy ondergang en uiteindelike regenerasie. Die skrywer skiet egter tekort in die volledige vasvat van die karakter en projekteer duidelik sy eie gedagtes en emosies, sodat die karakterontwikkeling onoortuigend word. Telkens is hy ook die wetenskaplik opgeleide filosoof, wat swaarwigtig redeneer oor Japie se gevoelens en dit nie uitbeeld nie. Die taalgebruik is ook in vele opsigte argaïes en vaag, wat die gang van die verhaal steur. Hierdie roman kom in 1923 in aanmerking vir die Hertzogprys, maar daar word nie daardie jaar ’n toekenning gemaak nie.

"Bittereinders" verhaal die lewe van mense in Mafeking se konsentrasiekamp, gebaseer op die skriftelike getuienisse van sowat vyftig persone wat hier aangehou was. Sonder om die historiese waarheid geweld aan te doen, word hierdie gegewens dan in verhaalvorm verwerk. Hierdie is ’n betekenisvolle werk, aangesien dit een van die eerste voorbeelde van faksie (vermenging van feite en fiksie) is in die Afrikaanse letterkunde en dit is ook van besondere kultuur-historiese waarde in die op werklikheid gebaseerde realistiese uitbeelding van die konsentrasiekampe. Die verhaal begin met die gevangeneming van vroue, kinders en oumense deur Engelse troepe onder leiding van verraaiers, die afbranding van plaashuise en die trek na die kamp. Die daaglikse kamproetine met sy gebrekkige rantsoene en primitiewe higiëniese toestande word goed beskryf. Hierdie toestande lei dan tot die oneindigende siektes en dood wat die kamplewe kenmerk, met dertig tot veertig lyke wat daagliks in sakke toegespeld en in groot gate ingerol word. Die toestande raak so sleg dat die vredeliewende boervrouens in opstand kom en dan tot geweld en brandstigting oorgaan om beter geriewe te probeer bewerkstellig. Die lewe in die kamp verbeter, maar die innerlike gemoedstemming van die kampgangers is sodanig afgestomp dat selfs nie die gerugte van vrede hulle uit hulle wanhoop opwek nie. Dit is eers weer met die terugkeer na die verwoeste plase dat hulle langsamerhand nuwe moed begin kry. Die roman eindig met klein Sarel en Hannatjie wat hand in hand op ’n koppie staan, waardeur die hoop op die toekoms gesimboliseer word.

Sy ander romans dra nie tot die wesenlike kwaliteit van sy oeuvre by nie. "Marta" is die verhaal van die ondergang van ’n vrou en haar gepaardgaande geestelike agteruitgang. "Die gerig" se sentrale motief beeld die stryd uit tussen ’n balling wat terugkeer na die einde van die Anglo-Boereoorlog en sy hensopper-vrou. Die strukturering van die roman bestaan uit ’n reeks voorvalle uit die kommandolewe en die ervarings van die krygsgevangenes tydens en na die Anglo-Boereoorlog in die eerste deel. Hierdie ervarings is egter onsamehangend en herinner aan die tradisionele avontuurverhaal, hoewel dit duidelik bedoel is as motivering vir die wraakgevoelens van die teruggekeerde geestelik afwykende krygsgevangene in die tweede deel.

"Sewentigmaal sewe" se titel verwys na die uitspraak van Jesus oor hoeveel keer ’n mens ’n ander moet vergewe vir die onreg wat hy jou aandoen. Die jong Rika Oberholzer ontmoet die ouer Chris Euvrard in Johannesburg. Chris was voorheen getroud, maar is geskei en het twee kinders. Hulle raak verlief en trou, maar Chris is ’n alkoholis wat hom gereeld aan de drank vergryp. Rika moet besluit of sy Chris moet los, wel wetende dat hy op sy eie na die verderf sal gaan, of hom sal vergewe en hom sal bystaan in sy pogings om sy verslawing te oorkom. Verder is daar nog "Die grafskender", "Erfgename" en "En lank die nag wat voorlê". Na sy dood word "Die winter kom" gepubliseer.

"Wraak" is ’n bundel kortverhale, waar die verhaaltegniek goed is, maar nie een van die verhale werklik uitstyg nie en die taalvernuf oor die algemeen gebrekkig is. "Ontuis" beeld die angstigheid uit van twee arm plaasseuns wat vir die eerste maal ’n groot skool besoek. "Ouma vertel" is die verhaal van ouma se oorlogsmart en "Liefde en oorlog" en "Twee vriende" het ook die Anglo-Boereoorlog as agtergrond. Beter is "Goudkoors", wat deur middel van ’n onderhoud die lewensbeskouing en geskiedenis uitbeeld van ’n mynwerker wat aan myntering ly. In die kortverhaalbundel “"Barolong"” is die titelverhaal in drie dele die mees geslaagde. Dit het die lewens van swart mense as tema.

Saam met P.C. Schoonees skryf hy "Inleiding tot die studie van die letterkunde", waarin hy besin oor die teorie van die letterkunde en ook ’n insig gee in sy eie literêre werkwyse, terwyl hy ook die hoofstuk "Die jonger generasie in ons digkuns" bydra tot die "Gedenkboek ter ere van die Genootskap van Regte Afrikaners (1875–1925)", wat in 1926 verskyn. ’n Privaat publikasie van die Potchefstroomse Normaalkollege in 1941 is "Inleiding tot ons jeuglektuur". Hy vertaal "Op die Westelike front alles stil" uit die Duits van Erich Maria Remarque.

Vanaf 1916 verskyn daar gedigte van hom onder die skuilnaam Kleinjan in "Die Brandwag" en hy publiseer die digbundel "Lente-stemme" in 1919. Hierdie is nog grootliks jeugwerk, wat mank gaan aan sentimentaliteit en die navolging van Europese voorbeelde soos die Engelse romantici en die Nederlandse Tagtigers. Daar is egter bekoring in sommige naïewe liedjies soos "Lenteliedjie" en "’n Ou oue liedjie", terwyl die sonnet "Aan generaal De la Rey" nie sonder meriete is nie. Die liefdesgedig "Die koket" gee later aanleiding tot ’n kortverhaal.

"Gedigte" is ’n herdruk van die debuutbundel, maar met weglating van ’n aantal van die jeugverse terwyl ander grondig hersien en verwerk is. Sewe en twintig nuwe gedigte word ook bygevoeg, insluitende "Die beeld van Oom Paul" en "Heimwee", wat sy bekendste gedigte word. "Die beeld van Oom Paul" is een van die eerste gedigte oor bestaande kunswerke in Afrikaans, waarin die spreker eindelik sy troos uit die hemel kry. "Heimwee" is in Nederland geskryf terwyl hy daar studeer en gee uiting aan die verlange na die wyd oop vlaktes van sonnige Suid-Afrika, wat mooi gekontrasteer word met die materiële gejaag in die ingehoktheid van die sombere Nederlandse stad. Die ritmiese aanhef van "Die maanpad" is ook verdienstelik. Sy laaste digbundel is "Môrestond", waarin hy strenger selfkritiek uitoefen en veral sy liefdesverse meer intens is. "Verleiding" en "Die kleinood" is veel beter as vroeëre liefdesgedigte. Temas bly soos in die voorafgaande bundels die liefde, religieuse stemminge, ontvlugting van die stadslewe en natuurverse, dikwels met heimwee beskryf. "Aan die graf van ’n onbekende Boerseun in Vlaandere" is ’n tegnies meer vaardige bemeestering van die sonnet, terwyl die bundel ook die eerste proewe gee van die lydingsonnet in Afrikaans. Die bundel staan egter ver agter by die kwaliteit van tydgenootlike Dertigers.

Aan die Normaalkollege in Potchefstroom ontdek hy dat jonger kinders geen Afrikaanse kinderversies tot hulle beskikking het nie en hy gee opdrag aan sy studente om by al die ou mense te verneem na die ou rympies en liedjies van ons volksverlede en dit op te teken. Hy dig self ’n klompie by en gee dan die versamelbundels "Kleuterversies" en "Poësie vir ons kleuters uit".

Sy gedigte "Gee my" en "Slaapdeuntjie" (deur S. le Roux Marais) en "My siel is siek van heimwee" (deur P. Lemmer), word getoonset en in die FAK Sangbundel opgeneem. Laasgenoemde liedjie word veral bemind gemaak in ’n vertolking deur Mimi Coertse.

Sy gedigte word in verskeie versamelbundels opgeneem, insluitende "Die Afrikaanse poësie in ’n duisend en enkele gedigte", "Groot verseboek", "Uit ons digkuns", "Digters en digkuns", "Afrikaanse letterkunde", "Afrikaanse natuurpoësie", "Digterstemme", "Uit ons letterkunde", "Digters en digsoorte", "Pitkos", "Junior verseboek", "Die junior digbundel", "Nuwe Kleuterverseboek", "Digters op die toring", "My Afrikaanse verseboek" en "Nuwe Kleinverseboek". Hy publiseer ook gedigte in publikasies soos "Jaarboek van die Afrikaanse Skrywerskring".

By die Normaalkollege in Potchefstroom is hy verantwoordelik vir toneelopvoerings en besef gou dat daar ’n skaarste is aan bruikbare Afrikaanse dramas. Hy besluit dan om self te skryf en die voorraad aan te vul. "Gebroke drade" handel oor generasiekonflik en probleme in die huwelik. Rita is eers verloof en dan getroud met ’n man, maar verlaat hom wanneer die huwelik nie uitwerk nie. Dit bring haar in botsing met haar vader, wat die huwelik as heilig beskou, en hy belet haar die ouerhuis. Die opstandige jeug word egter te eensydig en oppervlakkig geteken, sodat daar nie simpatie vir hulle standpunt is nie, wat die dramatiese konflik verwater.

"Die vooraand" is ’n drama met die Groot Trek as tema en Piet Retief as hoofkarakter. Hierdie gegewe word later ook in romanvorm verwerk.

"Bakens" is gedramatiseerde mylpale uit die Groot Trek en bevat "Bethelsdorp", "Die weduwee van Lange Kloof", "Slagtersnek" (twee bedrywe), "Liebenbergskop", "Die laaste aand", "Retief by Vetrivier", "Retief in Port Natal", "Retief en Dingaan" (twee bedrywe”), "Die moord by Bloukrans", "Moeilike tye" en "Bloedrivier".

Hy skryf ook die ongepubliseerde drama "Hans Dons", ook oor die Groot Trek en spesifiek die persoon van die Voortrekkerleier Hans van Rensburg.

"Die vooraand", "Bakens" en "Hans Dons" is geskryf op versoek van "Die Brandwag", wat die geskiedenis van die voortrek tydens die Eeufees in 1938 op dramatiese vorm toeganklik wou maak vir die publiek.

Werke wat uit sy pe verskyn sluit in:




</doc>
<doc id="63757" url="https://af.wikipedia.org/wiki?curid=63757" title="Johannes Erasmus">
Johannes Erasmus

Johannes Lodiwikus Pretorius Erasmus (Burgersdorp, 13 Oktober 1865 - Johannesburg, 17 September 1945) was 'n Suid-Afrikaanse prokureur en 'n Afrikaanse skrywer. Hy was bekend as prokureur en het sedert sy aftrede opgetree as voorsitter van die Randse Pioniersvereniging. In dié hoedanigheid het hy baie gedoen vir die afgeleefde pioniers van die goudvelde. Kort voor sy dood het hy 'n boek oor die geskiedenis van die Goudstad geskryf wat onder die titel "Die Rand en sy Goud" die lig gesien het.

Hy is op Burgersdorp in die Noordoos-Kaap gebore en het ook daar skoolgegaan, onder meer saam met dr. Okulis, die skuilnaam van ds. Willem Postma. In 1887 het hy per ossewa na Johannesburg gekom en in die diens van die prokureursfirma W.E. Hudson getree. In 1893 het hy sy eie praktyk opgerig en is ook in dieselfde jaar getroud met mej. Jacomina Rheeders, 'n dogter van mnr. A. Rheeders, hoofonderwyser op Winburg in die Republikeinse dae.

Tydens die Anglo-Boereoorlog het hy die meeste gevegte in Natal meegemaak en het vervolgens diens gedoen onder genls. Gravett en Fred Grobler, waarna hy by genl. Jan Celliers en die Zeerust-kommando aangesluit het. Vroeg in 1901 was hy in die Vrystaat saam met 18 Vrystaters wat die Kaapkolonie binnegetrek het. By Burgersdorp het hulle genl. Kritzinger ontmoet en daar is Erasmus tot kommandant aangestel. In Augustus 1901 is kmdt. Erasmus in die distrik Steynsburg deur 'n oormag omsingel, gevang en as krygsgevangene na Indië gestuur.

Ná sy terugkeer het hy sy werk as prokureur hervat. Met die Rebellie van 1914 was hy ses maande lank in die tronk op Kimberley.



</doc>
<doc id="63758" url="https://af.wikipedia.org/wiki?curid=63758" title="Robert Moffat">
Robert Moffat

Robert Moffat (Ormiston, Skotland, 21 Desember 1795 - Engeland, 9 Augustus 1883) was 'n Skotse sendeling.

Hy kom in Januarie 1817 na Suid-Afrika as sendeling van die Londense Sendinggenootskap en vestig hom in 1818 op Afrikanerskraal in Namakwaland om sy sendingwerk daar te verrig. Hy bring in 1819 besoek aan Kaapstad en verhuis twee jaar later na Kuruman. In 1829 besoek hy Silkaats, die Matabelehoof. Die volgende jaar reis hy na Kaapstad om die werke wat hy in Tswana geskryf het, te laat druk. Vyf jaar later vergesel hy 'n wetenskaplike geselskap onder leiding van dr. Andrew Smith na Silkaats. Hy voltooi die Bybelvertaling in Tswana in 1857 nadat hy intussen in 1838 besoek aan Engeland gebring het. In 1870 preek hy vir die laaste keer op Kuruman en vertrek later in die daardie jaar vir oulaas na Engeland. 



</doc>
<doc id="63759" url="https://af.wikipedia.org/wiki?curid=63759" title="Pieter van der Merwe">
Pieter van der Merwe

Ds. Pieter van der Merwe (12 Oktober 1860 - Somerset-Wes, 17 Junie 1940) was 'n predikant in die Nederduitse Gereformeerde Kerk, onder meer agt jaar lank in die NG gemeente Beaufort-Wes, waar hy die sesde leraar in die gemeente se 76 jaar lange bestaan geword het. Die gemeente Merweville is na hom genoem.

Van der Merwe het in 1882 saam met vyf ander voornemende predikante hul studie aan die Kweekskool op Stellenbosch begin. In 1886 is hy gelegitimeer en is later getroud met 'n dogter van prof. John Murray van die Kweekskool en een van ds. Andrew Murray se vyf seuns van predikant geword het. Sy skoonpa het hom dan ook al die jare getrou bygestaan in die bediening. Ná 'n paar maande as hulpprediker op Wellington het ds. Van der Merwe in 1887 'n beroep na Britstown aangeneem, 'n gemeente wat toe maar tien jaar oud was. 

Ds. Van der Merwe is op 30 Julie 1887, net drie maande nadat ds. S.P. Helm sy eerste dienstyd voltooi het, in die NG gemeente Britstown, sy eerste, bevestig. Hy was 27 jaar oud. In die nege jaar en vier maande dat hy hier leraar was, het die innemende en wakkere ds. Van der Merwe hom veral die sieleheil van die kinders en jong mense ter harte geneem. In 1887 het hy ’n tak van die Christelike Jongeliedevereniging gestig en die volgende jaar ook ’n Bybelklas vir die jong mense. In die moeilike onderhandelinge wat in 1890 eindelik gelei het tot die oordra van die dorp aan ’n onafhanklike dorpsbestuur, het ds. Van der Merwe ’n sleutelrol gespeel, veral met die opstel van die voorwaardes van oordrag. 

Die plaaslike sendinggestig is onder sy leiding gebou en op 20 Junie 1896 ingewy. Hy sal egter veral onthou word as die stukrag agter die bou van die stewige en sierlike kerkgebou wat op 5 Mei 1894 ingewy is en vandag nog as sodanig gebruik word. Hy het, volgens ds. A.P. Smit, ’n besonderse slag met mense gehad en om hulle vir die een of ander taak te besiel.

Ds. Van der Merwe het in Augustus 1896 ’n beroep na die NG gemeente Beaufort-Wes ontvang en dit tot groot spyt van die gemeente aanvaar. Ds. R.J. van Niekerk van die NG gemeente Prieska, die konsulent en ’n seun van die oudleraar ds. Gerrit van Niekerk, het demissie op 2 November 1896 aan ds. Van der Merwe verleen.

Die moeilikhede wat in die NG gemeente Beaufort-Wes uitgeloop het op die bedanking en vertrek van ds. Louis Hugo het 'n jammerlike verdeeldheid teweeggebring en 'n langdurige vakature kon die gemeente onberekenbare skade berokken het. Onder die voorsitterskap van die konsulent, ds. G.A. Maeder, het die kerkraad in Mei 1896 sy eerste beroep uitgebring op ds. J.R. Albertyn van Wellington, dr. Andrew Murray se kollega aldaar. Hy het dit nie aangeneem nie. Kort daarna het hy wel 'n reeks baie geseënde spesiale dienste op Beaufort-Wes kom hou wat die regte atmosfeer vir versoening en toenadering in die gemeente geskep het. Nadat ook 'n tweede beroep op ds. A.J. Louw van Heidelberg, Transvaal, misluk het, is die wakkere en gewilde ds. Van der Merwe van Britstown op 24 Augustus 1896 beroep. Hy het dit aangeneem en die herderstaf vroeg in November daardie jaar opgeneem.

Die nuwe predikant en sy vrou het Vrydagmiddag 6 November per trein aangekom, die eerste predikant van Beaufort-Wes wat nie buitekant die dorp met karre en waens begroet is nie. Hy is egter nie minder hartlik deur 'n groot skare by die stasie ontvang nie en kort hierna is hom die gebruiklike welkomsadresse by die pastorie aangebied. Aan sy bevestiging die volgende oggend het, buiten ds. J.R. Albertyn van Wellington, ook deelgeneem: di. G.A. Maeder, die konsulent, J.P. van Heerden van Richmond, G.A. Scholtz van Colesberg, W.P. de Villiers van Carnarvon en eerww. L. Pienaar van Richmond, Gething en Gathercole van die plaaslike Engelse en Wesleyaanse gemeente. By dié geleentheid het die orreliste, mej. Johanna Hermans, en haar koor die pasbevestigde leraar en die gemeente vergas met die sing van "Hoe lieflik zijn op de Bergen". Die namiddag het ds. Van der Merwe sy intreeboodskap gebring aan 'n stampvol kerk. Sy tekswoorde was: "Beiden Grieken en Barbaren, beiden wijzen en onwijzen ben ik een schuldenaar. Alzo hetgeen in mij is, dat is volvaardig, om u ook, die te Rome zijt, het Evangelie te verkondigen (Rom. 1:14, 15, Statebybel)." Die aand ná die intreepreek is 'n konferensie met die gemeente gehou oor gebed. So is die gemeentelede heel aan die begin opgewek om hul leraar en sy eggenote op die vleuels van gebede te dra, een van die vernaamste voorwaardes vir 'n vrugbare evangeliebediening.

Nou het 'n rooskleurige toekoms weer op die gemeente gewag. 'n Paar maande daarna, op 24 Desember, berig die medewerker van die "Kerkbode" as volg: "Op tydelike gebied is die gemeente geseënd. Die veld is oraloor beklee met groen. Wat die geestelike betref, het ons ook stof tot dankbaarheid (uit die Hollands vertaal)." Binne drie jaar sou die hemelsblou deur die donker wolke van die Anglo-Boereoorlog versomber word, maar die vooruitsigte was tot op daardie tydstip goed.

Toe ds. Van der Merwe hier aanland, het die gemeente 'n drukkende kerkskuld van sowat £7 000 gehad. Met voorbeeldige ywer en organisasievermoë het hy hom dadelik toegelê om hierdie skuld te verminder. Onder sy energieke leiding is daar van toe af jaarliks in September 'n groot dankfees en basaar gehou met 'n aansienlike veeveiling daarby. Vir die eerste maal in die geskiedenis van die gemeente kom daar nou sprake van dankfeeste en dankoffers. Ds. Van der Merwe en sy opvolger, ds. Paul Roux, het baie gedoen om die gemeente dankoffer-bewus te maak. So het die kerkraad in Julie 1902 besluit om die gemeente op te wek om hul dankoffers die Nagmaal in Oktober na die kerk toe te bring. Dit was destyds nog heeltemal 'n nuwe idee in die NG Kerk, wat eers later jare algemeen sou word. Dis interessant om te weet dat die gemeente in April 1897 vir die eerste maal toegetree het tot die predikante-pensioenfonds.

Die eerste sprake van 'n hulpprediker vir die groot en uitgestrekte gemeente is opgeteken in die kerkraadsnotule van April 1898. Die saak is kort daarna op 'n gemeentevergadering bespreek en in beginsel goedgekeur. Die eerste hulpprediker was ds. S.P. Helm, voorheen verbonde aan die Soutpansbergsending van die NG Kerk en as sodanig een van die eerste leraars wat namens die Kaapse Kerk "buitelandse" sending gedoen het. Na 'n kort dienstydperk moes hy in Februarie 1899 weens swak gesondheid sy werk staak. Daarna is slegs met die grootste moeite dan en wan daarin geslaag om 'n hulpprediker vir 'n kort tydjie te bekom. Meestal het ds. Van der Merwe maar dié groot gemeente alleen behartig. Deur sy toedoen is Loxton (1899) (afgestig van Victoria-Wes, hoewel Beaufort-Wes verskeie plase afgestaan het) en Merweville (1904) later afgestig en is sy taak effens verlig. 

In April 1899 het die kerkraad aan ds. Van der Merwe buitengewone verlof toegestaan sodat hy vakansie kon gaan hou in Europa. Die emeritus-predikant, ds. C.S. Morgan is genader om hier waar te neem, maar hy moes om die een of ander rede verhinder gewees het en toe het die kerkraad besluit om geen plaasvervanger te kry nie. Op die kerkraadsvergadering van Junie word 'n brief van die leraar uit Parys voorgelees. Met sy terugkoms uit die vreemde in Oktober is hy en sy vrou hartlik terugverwelkom en op 25 Oktober was ds. Van der Merwe weer op sy pos in die kerkraadsvergadering. Tydens sy afwesigheid was die plaaslike sendeling, eerw. P. Pienaar, behulpsaam met dienste. Die toegewyde steunpilaar-ouderling broer J.A.S. de Wet het in dié tyd die leiding geneem in die kerkraad.

Ds. Van der Merwe was skaars terug toe die oorlog tussen Groot-Brittanje en die Boererepublieke uitbreek. Dit het selfs 'n nadelige uitwerking op kerklike gebied op die aanliggende Kaapkolonie gehad. Kort voor lank het die een distrik na die ander die tirannie van Krygswet ervaar. Deur 'n proklamasie van 20 Desember 1900 is krygswet dan ook in die distrik Beaufort en omliggende streke uitgeroep. Natuurlik het die inperking van lidmate se persoonlike vryheid die bywoning van gemeentelike samekomste en dienste baie bemoeilik en later was dit heeltemal onmoontlik om kerkraadsvergaderings te hou. Byna twee jaar lank (Oktober 1900 tot Julie 1902) het die kerkraad van Beaufort nie vergader nie en is die kerklike opsig en tug net met die grootste moeite gehandhaaf.

Toe die berig van die Vrede van Vereeniging in Mei 1902 rugbaar word, was daar, by al die verliese wat dit vir die Boere ingehou het, nietemin 'n sug van verligting en dankbaarheid. Eers in Julie kon die kerkraad vir die eerste keer in byna twee jaar weer byeenkom en betuig die vergadering sy dankbaarheid uit vir die besondere voorregte wat die gemeente geniet het gedurende die oorlog en noudat die vrede herstel is.

Tussen die tragiese Boere-figuur kommandant Gideon Scheepers en Beaufort-Wes het daar 'n besondere band bestaan wat deur sieke veroorsaak is. Ernstig siek en liggaamlik uitgeput deur koorssiekte moes hy hom op 11 Oktober 1901 naby Prins Albert aan die vyand oorgee. 'n Week later is hy na Beaufort-Wes gebring en vanaf 19 Oktober tot 14 November in 'n tenthospitaal verpleeg. Dié markiestent het op die teenswoordige terrein van die Hoërskool Sentraal gestaan naby die rivier. Dis vanuit dié sogenaamde hospitaal dat hy verskeie kere aan sy weduwee-moeder op Middelburg, Transvaal geskryf het.

In sy nagelate dagboek skryf hy omtrent sy verblyf hier: "Hier brachten zij mij in een tent alleen, als pasient en werd ek zeer goed behandeld, kreeg alles waarom ik vraag. Dr. Kaptein Evans en Dr. Carren deden alles om het voor my gemakkelik te maken en de verpleegsters, (met) Matrone Johnson waren de goedheid zelf ... My aandacht werd hier getrokken door de groote onrust over my; 'n doorn draad heining werd om myn tent gespannen, van vier en twintig draden, en wachten met bejonetten in de tent, met 'n ander officier en twee wachten achter en voor de tent en 'n wacht langs de bomen. 'n Officier was op dienst by de wachten." Blykbaar het die Engelse gevrees die Boere sou 'n poging aanwend om hom te bevry. Net twee maande nadat Gideon Scheepers hier op die trein gelaai is, is hy deur die vyand op Graaff-Reinet gefusilleer, 'n gebeurtenis wat Olive Schreiner destyds en baie ná haar diep betreur het. 

Die groot pastorie in Donkinstraat is in die tyd van ds. Van der Merwe kort ná die Anglo-Boereoorlog gebou. Die oudste pastorie, onder meer van ds. John Taylor, was die huisie by Birdstraat 107, waarin ene mnr. Du Toit ten tyde van die gemeente se 125ste bestaansjaar gebly het. Reeds in ds. Taylor se tyd het daar 'n paar groot moerbeibome voor die stoep gestaan en die dominee, so het die ou mense vir die 91-jarige oom Flippie Swarts vertel wat dié inligting oorgedra het met die skryf van Beaufort-Wes se "Gedenkboek" in 1945, het meer as een rooivlerkspreeu vir die pot uit hul takke in die moerbeityd doodgeskiet. Nadat ook ds. Colin Fraser die eerste vier jaar van sy bediening hier gewoon het, het die kerkraad in 1829 'n "pastorie" by Donkinstraat 102 aangekoop. Dié gebou is in 1846 en later jare veral heelwat verander en herbou, maar het in die middel van die 20ste eeu bekendgestaan as die "Ou Pastorie" en is destyds deur die kerkraad as sodanig verhuur. Teen 2012 het dit 'n supermark gehuisves. Dit het die gemeente byna 'n driekwart eeu as pastorie gedien.

In Januarie 1903 besluit die kerkraad die tyd is ryp om dadelik 'n aanvang te maak met die bou van 'n nuwe pastorie op 'n stuk grond langsaan die destydse leraarswoning. Behalwe die voorsitter het die volgende broers in die boukommissie gedien: J. Fourie, A. de Villiers, J. de Villiers, J.P. Verster, P.D. de Villiers, J.F. Pienaar en P.J. Weeber. Die diakens moes deur die gemeente gaan om vir dié doel sjieling-bydraes van elke lidmaat te kollekteer. Aangesien 'n tender van £2 390 aangeneem is, was die bedrag van £175 wat die kollektetoer ingebring het, heeltemal te min. Die kerkraad moes toe 'n volle £2 000 leen. Eers aan die begin van 1904 is die pastorie voltooi en kon ds. en mev. Van der Merwe hul intrek neem in die ruim en gerieflike woning. Die kerkraad het dit sonder versuim verseker vir £2 000, 'n aardige bedrag as in gedagte gehou word dat Molteno se indrukwekkende kerkgebou, wat op 20 April 1906 ingewy is, £7 000 gekos het.

In die eerste sowat 250 jaar van die Hollandse Kerke se bestaan in Suid-Afrika, soos trouens in alle Gereformeerde Kerke, was dit die gebruik om die brood en wyn by aparte Nagmaalstafels voor die kansel uit te deel. Die Nagmaalgangers, mans en vroue afsonderlik, het uit die banke opgestaan, plek geneem aan die tafel en nadat hulle bedien is, het hulle weer in die banke gaan sit om gevolg te word deur ander aan die tafel. So is met verskillende tafels aangegaan totdat almal bedien is. Die heen en weer lopery was nie juis stigtelik nie en as daarby in gedagte gehou word dat by elke tafelbediening 'n aparte "tafeltoespraak" deur die predikant gelewer is, spreek dit vanself dat so 'n Nagmaalsdiens maklik drie ure kon aanhou. Algaande is daar toe weggedoen met die ou gebruik en oorgegaan tot die gesamentlike en gelyktydige bediening van almal aan een gemeenskaplike "dis", naamlik die banke. Die heel eerste gemeente in die NG Kerk wat hierdie nuwe gebruik ingevoer het, was Riversdal, waar ds. J.R. Albertyn dit in Januarie 1888 ingevoer het. Hy is van verskillende kante af skerp hieroor aangeval en baie het beweer dat dit "onbybels en ongereformeerd" sou wees. Op die Kaapse Sinode van 1890 was dit 'n warm strydvraag en met meerderheid van stemme besluit die sinode: "Elke gemeente sal hul manier van die bediening van die Avondmaal behou soos hulle oordeel tot die meeste stigting sal dien, mits die uitwendige seremonies, voorgeskrewe in Gods Woord, nie verander nie en alle bygeloof vermy word."

Dit sou egter nog tot in die 20ste eeu duur voor dié verandering algemeen in die Kerk sou word. Die kerkraad van Beaufort-Wes het eers - en by baie lede bra teësinnig - in Julie 1904 in beginsel ten gunste van een Nagmaaltafel besluit, dit wil sê in die banke, maar nie gewaag om dit dadelik in te voer nie alvorens die kerkraadslede nie die gevoelens van die lidmate in dié saak getoets het nie. Die standpunt van ds. Van der Merwe, wat dit veral sterk bepleit het, het uiteindelik geseëvier. "De Kerkbode" berig in 1905, kort ná ds. Van der Merwe se vertrek: "Dit is tans hier die so ingerig dat die ganse gemeente meteens, manne en vroue saam, kommunikeer aan die eerste en enigste tafel ... Die hele gemeente is hoogs in hulle skik met die verandering, wat ingevoer is deur hul vorige leraar, ds. P. van der Merwe (uit die Hollands vertaal)." 

Besoekende predikante het dan en wan die gemeente besoek besonder geseënde spesiale dienste gehou. Dr. Andrew Murray en ds, Johannes Rudolph Albertyn het in onderskeidelik 1894 en 1896 sulke dienste gehou, hoewel daar destyds nog gepraat is van naweekkonferensies. Omstreeks 1888 of 1889 het eerw. Stephanus Hofmeyr van Soutpansberg, wat as onverskillige jong man op 'n plaas naby Prins Albert tot bekering gekom het, hier 'n reeks bekeringsdienste gehou. Die evangelis Spencer Walton is daarna uit die buiteland hier verwag. In Maart 1904 was dit weer eerw. Kloppers van Prins Albert, bygestaan deur Maria Kloppers van Fordsburg, wat hier geseënde werk gedoen het waardeur 'n "heerlike oes onder jeug ingesamel is". Aangemoedig deur die ryk geestelike "vangs" onder die jeug het ds. Van der Merwe, wat altyd in die geestelike heil van jonk sowel as oud belanggestel het, kort daarna weer vir ds. Koch van Loxton genooi vir spesiale dienste, veral dié keer onder volwassenes, wat ewe geseënd was. In November 1905 vra en verkry ds. Van der Merwe weer verlof van die kerkraad om die kerkgebou in Oktober van die volgende jaar tot die beskikking te stel van drie buitelandse evangeliste van die Keswick Convention. Een van die onmiskenbare vrugte van dié oplewing in die geestelike lewe, was stygende bydraes uit die gemeente vir die destydse sending-tekort. Ds. Van der Merwe het toe reeds 'n indruk gemaak as 'n groot sendingman.

Ná 'n besonder vrugbare dienstyd van sowat agt jaar, het hy 'n beroep na Boshof in die Vrystaat aangeneem. Dat die afskeid op 11 Desember 1904 die gemeente swaar geval het, blyk uit hierdie aanhaling uit "De Kerkbode" van 15 Desember van daardie jaar (hier uit die Hollands vertaal): "Ds. P. van der Merwe neem sy afskeid van die gemeente op Sondag, die 11de van vandeesmaand na aanleiding van 'n treffende rede oor Jehovah Jireh! Aan die einde van die voormiddagdiens word hom 'n hartelike adres met 'n goeie beurs (geldskenking) aangebied ... Op Maandagnamiddag ontmoet 'n groot getal susters die predikantsvrou in die kerk en bied aan haar 'n adres met 'n pragtige silwergeskenk aan. Vandag, Dinsdag, verlaat hulle die plek waar hulle albei so getrou gearbei het en met besonder veel seën, onder veel trane en met die beste seënwense. Die Ring van Beaufort sal hierdie nederige, dog wakere dienskneg van die Here baie mis ... Ds. P.J. Conradie is deur die kerkraad gevra om gedurende die vakature al die dienswerk hier te doen.

Ds. Van der Merwe het sowat agt jaar met ewe groot seën in die uitgestrekte gemeente van Boshof gearbei en word in 1912 aangestel as algemene sendingsekretaris van die Vrystaatse Kerk. Hy het groot somme geld vir die sending ingesamel danksy sy ywer en organisasievermoë en sodoende die werk op 'n vaste grondslag geplaas. In 1925 dwing swak gesondheid hom om sy emeritaat te aanvaar. Hierna wy hy hom nog etlike jare aan spesiale evangeliepredikingswerk in die Kaapse Kerk, iets waarvoor hy in die wieg gelê is. In 1929 het hy vir oulaas 'n beroep aangeneem, na die Nuwekerk, Graaff-Reinet, waar hy werk tot hy in 1931 om gesondheidsredes verplig is om af te tree. Hy en mev. Van der Merwe gaan tree af op Somerset-Wes, waar 'n rustyd van nege jaar ds. Van der Merwe gegun is tot hy sterf op 17 Junie 1940.

Ds. A.P. Smit skryf in Beaufort-Wes se "Gedenkboek" van 1945 ds. Van der Merwe "het in ons kerk- en volkslewe 'n besondere plek ingeneem. Hy was iemand met 'n aantreklike, sterk en mooi karakter, 'opgewek en liefdevol, geestig en lewendig, innig en opreg - daar het u die uitstaande kenmerk in sy wese'." Ds. J.D. Kestell het hom bestempel as 'n "menslike mens" wat so opreg kon saamvoel met sy medemens. Met sy dood het die redaksie van "Die Kerkbode" onder andere van hom getuig (nou in Afrikaans): "Met diepe erns en toewyding het hy vriendelikheid, mensliewendheid en opgeruimdheid gepaar. Hy was eg-menslik en ongekunsteld, met die gevolg dat hy hom besonder bemind gemaak het by sy broeders evangeliedienaars, sowel as by dié wat hy in die evangelie gedien het."

Smit vervolg: "Sy organisasietalent was uitmuntend. Hy was 'n ware sielesoeker en 'n groot vriend van die kind en die jeug. Die Sondagskool was sy liefling en as predikant van Boshof het hy die Bybelklas-beweging onder die jongmense in die O.V.S. begin. Dit was hy wat die eerste tak van die Strewersbeweging op Beaufort-Wes gestig het (1897). Deur sy bemiddeling was Boshof die eerste gemeente in die Vrystaat wat 'n sendeling in die buiteland vir sy rekening gehad het. Hy het die gawe besit om mense in te span en aan die werk te sit en sy besondere takt kon hy met almal saamwerk en wat verstrooi is weer bymekaar bring. Waar hy gewerk het, het die gemeentelewe gebloei.



</doc>
<doc id="63760" url="https://af.wikipedia.org/wiki?curid=63760" title="Blanche Gerstman">
Blanche Gerstman

Blanche Gerstman (2 April 1910 - 11 Augustus 1973) was een van Suid-Afrika se belangrikste komponiste, maar ook 'n veelsydige musikus wat haar brood as orkesspeler verdien het.

Sy ontvang haar voorbereidende opleiding by die seun van die voormalige goewerneur van die Kaapkolonie, sir Walter Hely-Hutchinson, Victor Hely-Hutchinson (teorie) en Colin Taylor (klavier) en verwerf die graad B.Mus. onder prof. W.H. Bell aan die Suid-Afrikaanse Musiekkollege in Kaapstad. In 'n vroeë komposisie, "Hellas" (1928), vir sopraan, vrouekoor en orkes, het sy vir die eerste keer haar aanleg getoon vir die soort musiek wat sy later met groot welslae sou komponeer. Nietemin het sy in die daaropvolgende jare haar voorliefde vir suiwer instrumentale musiek werke vir klavier en viool behou en in 1950 'n voortreflike sonate vir die twee instrumente gekomponeer.

Buiten die liedere wat sy Engels, Duits en Nederlands geskryf het, het sy ook 'n aantal Afrikaanse gedigte van Jan F.E. Celliers, W.E.G. Louw, Elisabeth Eybers (die sangsiklus "Die lied van die vrou"; 1953) en Ch. Weich getoonset. Haar koorwerke gegrond op die gedigte van N.P. van Wyk Louw ("Die Boodskap van Maria") en I.D. du Plessis ("Ode to South Africa") is tussen 1946 en 1948 geskryf. Sy was van tyd tot tyd dosent in komposisie aan die Universiteit van Kaapstad se S.A. Musiekkollege en van 1961 tot 1963 aan die Universiteit van Pretoria. Hoewel sy deurentyd musiek vir viool, klavier, orrel en orkes gekomponeer het, het sy haar grootste welslae behaal met sangwerke, waarvan, buiten die voorafgenoemde twee werke, "Uit die Passie" ook belangrik is. 

Met 'n beurs wat sy in 1950 by die Performing Rights Society gewen het, kon sy in Londen verder gaan studeer. In de Kaapstadse Munisipale Orkes het sy die kontrabas gespeel van 1940 tot 1950 en weer van 1964 tot 1966. 



</doc>
<doc id="63761" url="https://af.wikipedia.org/wiki?curid=63761" title="Daniël Francois du Toit">
Daniël Francois du Toit

Daniël Francois (Dokter) du Toit (Naauwbepaald, deesdae Valencia, Daljosafat, die Paarl, 21 November 1853 – die Paarl, 2 April 1918) was 'n stigterslid van die Genootskap van Regte Afrikaners en 'n drukker.

Du Toit se geboorteplaas was 'n gedeelte van die oorspronklike plaas Kleinbosch, wat Simon van der Stel toegeken het aan Du Toit se voorvader en die stamvader van die Du Toits in Suid-Afrika, François du Toit.

Hy het bekendgestaan onder die bynaam "Dokter" omdat hy altyd 'n medisynetassie by hom gedra het. As stigterslid van die G.R.A. was hy ook 'n groot kampvegter vir die erkenning van Afrikaans. Hy was behulpsaam met die drukpers in die huis van Gideon Malherbe in die Paarl in 1875. Nadat hy drukwerk in die Vrystaat onderneem het, het hy na die Paarl teruggekeer en word hy bestuurder van die drukkery en uitgewersfirma Du Toit & Kie van 1878 tot 1897, toe hy weer op Daljosafat gaan boer. Omstreeks 1905 dien hy saam met manne soos genl. J.B.M. Hertzog en ds. Willem Postma in Bloemfontein in die bestuur van die Afrikaanse Taalgenootskap.

Hy was die vader van prof. D.F. du Toit van Stellenbosch en dr. P.J. du Toit, opvolger van sir Arnold Theiler op Onderstepoort.



</doc>
<doc id="63762" url="https://af.wikipedia.org/wiki?curid=63762" title="Engelenburghuis">
Engelenburghuis

Engelenburghuis is 'n Kaaps-Hollandse huis in die Pretoriase voorstad Arcadia wat die Suid-Afrikaanse Akademie vir Wetenskap en Kuns en 'n versameling kunsstukke van sy eertydse eienaar, dr. Frans Engelenburg, huisves. Hy was 'n Suid-Afrikaanse joernalis van Nederlandse herkoms, redakteur van "Die Volkstem" asook twee maal voorsitter van die Akademie.

Engelenburg het sy Kaaps-Hollandse huis in Arcadia, Pretoria, ontwerp deur sir Herbert Baker (of Johannes Rienk Burg), in 1903 laat bou. Destyds het dit buite die dorp gestaan en daarom bekendgeraak as "Engelenburg's Folly" (Engelenburg se gekheid). Eers heelwat later het dit as "De Witte Huis" bekendgestaan omdat die voorkoms daarvan merkbaar van die omliggende huise verskil het. Die uiteenlopende kunsversameling in die huis weerspieël Engelenburg se kosmopolitiese geaardheid. 'n Deel van die versameling bestaan uit erfstukke wat uit Nederland verskeep en na die binneland vervoer is. Die meeste van die stukke in die versameling het Engelenburg aangekoop tydens sy buitelandse reise. Enkele het hy op veilings bekom. Die versameling bestaan uit onder meer porselein, glasware, skilderye, silwer, meubels, tapisserieë en beeldhouwerke.

Engelenburg het in Junie 1898 twee erwe teen Meintjieskop vir £450 elk by die weduwee Anna Christina Elizabeth Ziervogel (née Ballot) gekoop. Haar man, Carel Frederik Ziervogel (1825-'96), was 'n landdros wat 'n deel van E.P.A. Meintjes se plaas, Arcadia, aangeskaf het. Hy het dit die Ziervogel-landgoed genoem. Engelenburg het in 1900 'n derde erf bygekoop, drie jaar voor die oprigting van die huis.

In sy testament het hy die grond, geboue en verbeteringe aan die regering van die Unie van Suid-Afrika nagelaat, uit dankbaarheid vir wat Suid-Afrika vir hom beteken het. Deur die beywering van die latere goewerneur-generaal dr. E.G. Jansen, wat saam met sy vrou, Mabel, ook 'n ywerige versamelaar van kuns en oudhede was, het die regering die waardevolle inhoud van die woning teen £2 000 van die boedel gekoop en is ’n gedeelte van die huis as ’n museum ingerig. Die onkoste vir die instandhouding en uitstal van die versameling sou vir die rekening van die Regering wees. Die museum is onder die kuratorskap van die Suid-Afrikaanse Akademie vir Wetenskap en Kuns geplaas. Later het die huis en sy inhoud die eiendom van die S.A. Akademie geword.

Die Akademie het in 1948 na die Engelenburghuis verhuis en later moes 'n tydelike gebou op die terrein opgerig word vir bykomende ruimte. Dit het later ook te klein geword sodat die organisasie in 1985 die Akademiegebou betrek het. Weens geldelike druk het die Akademie die deel van die oorspronklike erf aan Hamiltonstraat later verkoop en toe die poort in Edmondstraat na sy huidige plek verskuif. In 1998 verkoop die Akademie die Akademiegebou aan die Zambiese regering, wat dit as ambassade ingerig het. Die oostelike deel van Engelenburghuis is weer in kantoorruimte omskep en in Mei 2000 verhuis die verkleinde personeel daarheen. Die heeltydse personeel het teen 2012 vyf getel.

In Oktober 2012 plaas die Akademie dié huis in die mark teen R7 miljoen. Uit besonderhede verstrek in "Die Burger" van 3 November 2012 blyk dit die huis beslaan 352 m² en die erf 1 500 m². Dit bestaan, ná die vergrotings van 1922, 1953 en 1999, uit drie portale, 'n ontvangs, vyf kantore, 'n kombuis, wynkelder, pakkamer en drie toilette. Die museumvleuel bestaan uit vier ruim vertrekke met houtvloere. Verder is daar 'n keldervlak, parkeerafdak vir ses voertuie en nog 'n pakkamer. Die artikel in "Die Burger" vertrek nie die rede vir die verkoop nie.




</doc>
<doc id="63763" url="https://af.wikipedia.org/wiki?curid=63763" title="Vaalkrantzpas">
Vaalkrantzpas

Vaalkrantzpas is 'n bergpas suid van Venterstad op die R390 na Steynsburg. Die pas bereik 'n hoogte van 1 531m bo seevlak en 'n gradiënt van 1:14.



</doc>
<doc id="63766" url="https://af.wikipedia.org/wiki?curid=63766" title="Van Ryneveldpas">
Van Ryneveldpas

Die Van Ryneveldpas is 'n bergpas aan die noordekant van Graaff-Reinet op die R63 na Murraysburg. Andrew Geddes Bain het in 1832 'n medalje ontvang uit erkentlikheid vir sy bydrae tot die bou van die pas. Met die bou van die pas is Bain bygestaan deur kapt. Charles Lennox Stretch, die landmeter in Graaff-Reinet. Die Nqweba-dam (voorheen bekend as die Van Ryneveldspasdam) lê langs die pas.



</doc>
<doc id="63767" url="https://af.wikipedia.org/wiki?curid=63767" title="Van Stadenspas">
Van Stadenspas

Die Van Stadenspas (ook soms Van Stadensrivierpas) is 'n bergpas oor die ravyn van die Van Stadensrivier in die Oos-Kaap, Suid-Afrika. Dit bergpas lê 37 km wes van Port Elizabeth op die R102 na Thornhill en Humansdorp. Die oorspronklike pas dateer uit 1834. Blykbaar is die pas effens verlê in 1867. In 1971 is die Van Stadensrivierbrug oor die rivier gebou en het die pas in onbruik geraak. Tot op daardie stadium het die N2 deur die pas gegaan.



</doc>
<doc id="63773" url="https://af.wikipedia.org/wiki?curid=63773" title="Wapadsbergpas">
Wapadsbergpas

Die Wapadsbergpas is 'n bergpas in die Sneeuberge wat noordoos van Graaff-Reinet en oos van Nieu-Bethesda lê, maar op die R61 net oos van die aansluiting by die N9. Die pas bereik 'n hoogte van 1700 m bo seespieël en 'n maksimumhelling van 1:14.



</doc>
<doc id="63774" url="https://af.wikipedia.org/wiki?curid=63774" title="Weenenpas">
Weenenpas

Die Weenenpas is 'n bergpas in die Drakensberge noord van Dordrecht op die R392-grondpad na Lady Grey en Barkly-Oos. Die pas bereik 'n hoogte van 1 700m bo seespieël en 'n besondere steilte van 1:6.



</doc>
<doc id="63775" url="https://af.wikipedia.org/wiki?curid=63775" title="Witkophoogte">
Witkophoogte

Witkophoogte is 'n bergpas in die Oos-Kaap op 'n grondpad wat Jamestown op die N6 weswaarts verbind met Burgersdorp. Die pas behaal 'n hoogte van 1 828 m bo seevlak en 'n maksimumhelling van 1:16.



</doc>
<doc id="63776" url="https://af.wikipedia.org/wiki?curid=63776" title="Witkransnek">
Witkransnek

Witkransnek is 'n bergpas in die Oos-Kaap suidoos van Middelburg op die N10 na Cradock.



</doc>
<doc id="63784" url="https://af.wikipedia.org/wiki?curid=63784" title="Wilhelm Adolph Alheit">
Wilhelm Adolph Alheit

Ds. Wilhelm Adolph Alheit (Carnarvon, 25 Maart 1853 – Kleinmond, 31 Desember 1910) was ’n predikant in die Nederduitse Gereformeerde Kerk, een van die groot leiersfigure in dié kerkverband tydens die tweede helfte van die 19de en vroeë 20ste eeu, saam met onder andere (in geen bepaalde volgorde nie) dr. Andrew Murray, ds. J.R. Albertyn, proff. Charles Murray, Nicolaas Hofmeyr, Adriaan Moorrees, dr. J.D. Kestell, di. D.S. Botha, P.G.J. Meiring, Daniël Jozua Pienaar, Paul Nel en ds. W.A. Joubert.

Alheit was die enigste seun van die Rynse sendeling eerw. Christoph Wilhelm Alheit (1817-’82). Sy vader is op 14 September 1847 op Tulbagh getroud met Magchel Johanna Sanetta Vos (7 Oktober 1817 - 13 Junie 1906), 'n dogter van Tulbagh se bekende ds. M.C. Vos. Een van ds. Alheit se susters is getroud met eerw. J. Gerdener, die vader van dr. G.B.A. Gerdener. Hy ontvang sy skoolopleiding aan die seunskool op Stellenbosch en sy teologiese opleiding aan die Kweekskool. Na sy legitimasie op 13 Augustus 1876 reis hy ’n tyd lank in Europa.

Eers op 16 Junie 1878 word hy in sy eerste gemeente, NG gemeente Colesberg, bevestig. Ná ’n geseënde bediening aanvaar hy op 22 September 1885 diens op Dordrecht. Hier beywer hy hom veral daarvoor om die Afrikaners wat verspreid in die Transkei gewoon het, kerklik te organiseer. Die totstandkoming van die nuwe gemeentes Elliot en Umtata was te danke aan sy en ander se ywer. Sy opvolger op Dordrecht was ds. D.S. Botha.

Op 19 Januarie 1894 aanvaar hy diens op Ceres in sy derde en laaste gemeente. In Maart 1900 verkry hy verlof van sy kerkraad om die Boerekrygsgevangenes in Groenpunt, Kaapstad, geestelik te bearbei.

In al sy gemeentes het hy uitstekende pastorale werk gedoen. Danksy sy geesdrif en bekwaamheid dien hy in talle Sinodale kommissies. Veral as lid van die Kakamas-kommissie verrig hy waardevolle werk en hy verdien die eer dat een van die nedersettings langs die Oranjerivier na hom vernoem is. As die seun van ’n sendeling het hy self ook ’n belangstelling in die sending getoon en was lid van die Binnelandse Sendingkommissie. Hy was ook lid van die Federale Raad van die NG Kerke, voor die totstandkoming van die Algemene Sinode die liggaam wat die vier provinsiale Sinodes saamgesnoer het.

Hy is op 12 Junie 1878 op Caledon getroud met Sibilia Margaretha Albertyn, ’n dogter van ds. P.K. Albertyn. Uit die huwelik is vier NG predikante gebore: di. C.W., P.A., J.R. en B. Alheit. 

Die Kerk is in rou gedompel toe hy saam met sy jongste dogter, Bella, op Oujaarsdag op Kleinmond verdrink. Hy was 56 jaar oud.



</doc>
<doc id="63786" url="https://af.wikipedia.org/wiki?curid=63786" title="Leier">
Leier

'n Leier is iemand wat die gesag het om 'n groep mense te lei (die groep te beïnvloed vir realisering van doelstellings of 'n beoogde eindbestemming). 'n Leier kan ook 'n groep mense verteenwoordig. Oor die algemeen word leiers deur die groep self verkies, maar leiers kan ook oor andere aangestel word. 'n Leier se styl kan wissel van outokraties, soos 'n militêre leier, tot demokraties, soos die president van 'n land.

Leiers is op verskeie vlakke van die samelewing nodig. ŉ Skool moet ŉ hoof hê, ŉ klas ŉ onderwyser, ŉ gemeente ŉ predikant en ŉ land ŉ president. 

Volgens leierskapskonsultant Gielie Hoffmann gaan leierskap in die eerste plek oor dienslewering. Dit vereis ŉ sekere ingesteldheid. ŉ Leier gaan ook uit en doen dinge, eerder as om bloot daaroor te praat, sodat idees in aksies oorgaan. 

ŉ Demokratiese leier is deur die stemgeregtigde burgers van ŉ land verkies. So ŉ leier vra raad van sy adviseurs en volgelinge voordat hy ŉ besluit neem. Hy bemoedig en motiveer sy mense en tree so op dat almal graag saam met hom wil werk. ŉ Demokratiese leier tree eerlik en eties op en is nie bo die wet verhewe nie.

ŉ Outokratiese leier aanvaar nie raad of insette van ander nie en onderdruk enige opposisie. 

Hoewel sekere mense oor meer natuurlike leierskap-eienskappe beskik, kan hierdie eienskappe ook aangeleer word. 'n Goeie leier behoort oor die volgende vaardighede te beskik:






</doc>
<doc id="63787" url="https://af.wikipedia.org/wiki?curid=63787" title="Milla Louw">
Milla Louw

Milla Louw (1922 – 1 April 2012) was 'n Afrikaanse aktrise en stem-afrigter wat van die grootste name in die plaaslike bedryf opgelei het. Sy het onder andere akteurs soos Marius Weyers, Wilna Snyman en Ivan Zimmermann afgerig.

Louw is in 1922 op die plaas Langlaagte tussen Vredenburg en Saldanha gebore.

Sy matrikuleer van die Hoërskool Jan van Riebeeck, waar sy al reeds drama-klasse geneem het. Daarna verwerf sy 'n graad in maatskaplike werk aan die Universiteit van Stellenbosch. Sy was ook een van die eerste studente wat by die Akademie vir Dramakuns (ADK) ingeskryf het, en behaal hier haar drame-lisensiaat. Later het sy self by die ADK klas gegee.

Die eerste rolprent waarin sy gespeel het was "Die Geheim Van Nantes" in 1969 waar sy die rol van Julia du Toit vir regisseur Dirk de Villiers gespeel het.

Sy is op 1 April 2012 in die St. George-hospitaal in Port Elizabeth aan 'n hartaanval oorlede. Sy word oorleef deur drie dogters, tien kleinkinders en ses agterkleinkinders.

TV-reekse:

Rolprente:


</doc>
<doc id="63789" url="https://af.wikipedia.org/wiki?curid=63789" title="Ivan Zimmermann">
Ivan Zimmermann

Ivan Zimmermann is 'n Suid-Afrikaanse akteur wat bekend is vir sy rol as Koert Weideman in M-Net se sepie .




</doc>
