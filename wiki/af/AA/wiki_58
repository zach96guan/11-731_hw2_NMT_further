<doc id="74362" url="https://af.wikipedia.org/wiki?curid=74362" title="Geskiedenis van Malta">
Geskiedenis van Malta

Malta is bewoon sedert dit rondom 5200 v.C. vanaf Sisilië gekoloniseer is

Malta staan op 'n onderwaterrif wat strek vanaf Noord-Afrika tot by Sisilië. Op 'n sekere stadium in die verre verlede was Malta onder water, soos aangedui deur seefossiele in rotse gevind by die hoogste punte op Malta. Soos die rif opgedruk is en die straat van Gibraltar gesluit het as gevolg van tektoniese aktiwiteit, het die seevlakke gedaal, en Malta het op 'n landbrug geëindig wat gestrek het tussen die twee kontinente, omring deur massiewe mere. Sommige grotte in Malta het beendere van olifante, seekoeie en ander groot diere opgelewer wat nou in Afrika gevind word, en ander weer diere inheems tot Europa. Hierdie artikel bied onlangse teorieë aan oor hoe die Maltese eilande gelyk het ongeveer 20 000 jaar gelede:Malta 20 000 jaar gelede

Die mens het Malta die eerste keer bereik rondom 5200 vC. Hierdie eerste Neolitiese mense het heel moontlik vanaf Sisilië gekom (omtrent 100 kilometer/60 myl noord), en was hoofsaaklik boerdery- en visserygemeenskappe, met bewyse van jagaktiwiteite. Hulle het blykbaar in grotte en oop wonings gebly. Gedurende die daaropvolgende eeue is daar tekens van kontak met ander kulture, wat hulle invloed op die plaaslike gemeenskap agtergelaat het. Dit word gestaaf deur die erdewerk se ontwerpe en kleure.

Een van die merkwaardigste tydperke in die eilande se geskiedenis is die tempel-era wat omtrent 3600 vC begin het. Die Ggantija prehistoriese tempel in Goza is die oudste vrystaande gebou in die wêreld (foto). Die naam van die kompleks stam af van die Maltese woord "ġgant", wat die omvang van die tempel se grootte reflekteer. Baie van die tempels is in die vorm van vyf halfsirkelvormige kamers wat met mekaar verbind in die middel. Daar is al geopper dat dit die kop, arms en bene van 'n godheid voorstel, aangesien die algemeenste beeldjies wat in die tempels gevind is die van 'n vet vrou is – 'n vrugbaarheidsimbool. Die Tempelperiode het tot omtrent 2500 vC geduur, waarna die beskawing wat hierdie massiewe strukture opgerig het skynbaar verdwyn het. Daar is heelwat spekulasie oor wat moontlik kon gebeur het en of hulle totaal en al uitgewis is of geassimileer is.

Na die Tempel-era volg die Bronstydperk. Daar het 'n paar nedersettings en dorpies vanuit hierdie era behoue gebly, asook dolmens – altaarstrukture gemaak uit baie groot steenblokke. 'n Oorblywende menhir, wat gebruik is vir die bou van tempels, staan nog steeds by Kirkop; een van min nog in goeie kondisie. Onder die mees interessante geheimsinnige oorblyfsels vanuit die tydperk is die sogenaamde waspore wat gesien kan word by 'n plek op Malta genaamd Clapham-kruising. Dit is parallel slote in die oppervlakte van die rots ingesny, wat oor groot afstande strek, in 'n presiese reguit lyn. Hulle gebruik is nie bekend nie. Een voorstel is dat lasdiere die waens getrek het en die slote die waens op koers gehou het sodat die diere nie kon afdwaal nie. Die samelewing wat hierdie strukture gebou het, het met die tyd uitgesterf of verdwyn.

Fenisiërs vanaf Tirus het die eilande omstreeks 1000 vC gekoloniseer en gebruik as 'n buitepos vanwaar hulle hul ontdekkings- en handelsreise in die Middellandse See kon uitbrei. Hulle noem die eiland "Maleth/Malat" wat "veilige hawe" beteken en bewoon die gebied waar die huidige stad Mdina en die voorstad Rabat nou geleë is.

Teen die einde van die 8ste eeu vC is 'n Griekse kolonie op die hoofeiland gestig met die naam "Μελίτη" ("Melite"), vanaf Doriese Grieks vir die woord "heuningby". Daar word vermoed dat die naam 'n verwysing is na 'n plaaslike by-spesie en die kenmerkende heuning wat die maak.

Die eilande kom later onder die beheer van Kartago (400 vC) en ook die Romeinse Republiek (218 vC). Die eilande het floreer onder Romeinse heerskappy, en was namate bekend as 'n Municipium en 'n Foederata Civitas. Heelwat Romeinse oudhede bestaan vandag nog, wat getuig van noue bande tussen die Maltese inwoners en mense van Rome.

In 60 nC, dokumenteer die nuwe Testament dat Paulus skipbreuk gely het op 'n eiland genaamd Melite, wat heelwat Bybel-kenners en Maltese met Malta vereenselwig; daar is 'n tradisie dat die skipbreuk plaas gevind het by die strand wat nou gepas "Saint Paul's Bay" genoem word.

Die eiland is in 440 verower deur die Vandale, wat op daardie stadium kort van tevore die Romeinse provinsie van Afrika beset het. Dit is herower deur die Bisantynse generaal Belisarius in 533, tesame met die ander Vandaalse eiendom en het deel van die Bisantynse provinsie van Sisilië gevorm vir die volgende 340 jaar.

Malta is vanaf 870 tot 1090 beset deur die Fatimidiese Kalifaat, wat vir 220 jaar hul invloed op die destydse inwoners uitgeoefen het. Buiten hulle taal (Sisiliaanse-Arabies) is katoen, lemoene, suurlemoene en heelwat nuwe tegnieke van besproeiing bekend gestel. Sommige hiervan soos die "noria" (waterwiel), is steeds vandag onveranderd in gebruik. Baie plekname in Malta dateer vanuit die tydperk. Die Fenisiese stad Mdina was gedurende die tyd omvangryk verander.

Tussen 1194 en 1530 het die Koninkryk van Sisilië oor die eilande regeer en het die proses van algehele Romanisering in Malta begin.

In 1091 het Graaf Rogier I van Sisilië 'n aanvanklike poging aangewend om Normandiese heerskappy te vestig en was hy begroet deur 'n paar van die plaaslike Christene. In 1127 het sy seun, Rogier II van Sisilië, daarin geslaag. Dit merk die geleidelike oorgang van 'n Arabiese kulturele invloed na 'n Europese een. In 1191 is Tancred van Sisilië aangewys as Margaritus van Brindisi, die eerste Graaf van Malta. Tot met 1224 het daar egter 'n sterk Moslem-segment in die samelewing oorgebly.

Na die Normandiese verowering styg die bevolkingsgetalle op die eilande hoofsaaklik as gevolg van immigrasie vanaf die noorde (Sisilië en Italië), met die ballingskap na Malta van die totale manlike bevolking van Celano (Italië) in 1223, die uitplasing van 'n Normandiese en Sisiliaanse garnisoen op Malta in 1240 en die vestiging van adellike families vanaf Sisilië op Malta tussen 1372 en 1450. As gevolg hiervan het 'n vername akademiese studie gevind dat "die hedendaagse mans van Malta mees waarskynlik afkomstig is van Suidelike Italië, insluitende Sisilië en hoër op tot by Calabria".

Malta was 'n anneks van Sisilië vir amper 440 jaar.
Gedurende die tydperk is Malta verkoop en herverkoop aan verskeie leenhere en baronne, en was opeenvolgend oor geheers deur die heersers van Swabe, Anjou, die Kroon van Aragon, die Kroon van Kastilië, en Spanje. Die Kroon van Aragon, wat oor Malta regeer het op daardie stadium, het uiteindelik aangesluit by Kastilië in 1479 en so Malta deel van die Spaanse Ryk gemaak.
Malta se administrasie beland op die manier in die hande van plaaslike adellikes wat 'n beheerliggaam genaamd die "Università" op die been bring.

Vroeg in die 16de eeu het die Ottomaanse Ryk begin uitbrei in die streek en bereik Suidoos-Europa. Die Spaanse koning Karel V het gevrees dat as Rome voor die Turke val dit die einde van Christelike Europa sou beteken. In 1522 verdryf Süleyman I die Hospitaalridders van Rhodos af. Hulle onttrek terug na hulle gesagsgebiede in Europa. Met ten doel om Rome te beskerm teen 'n inval vanuit die suide, gee Karel V in 1530 die Maltese eilande aan die Ridders.

Vir die volgende 275 jaar maak die bekende "Ridders van Malta" die eiland hulle domein en vestig Italiaans die amptelike taal. Hulle bou dorpe, paleise, kerke, tuine en verskansings, verfraai die eiland met talle kunswerke en vergroot die kulturele nalatenskap.

Die orde van die Ridders van Johannes was aanvanklik op die been gebring om voorposte op te rig langs die roete na die Heilige Land, om pelgrims by te staan wat in beide rigtings reis. As deel van die vele skermutselings wat plaasgevind het was een van hulle belangrikste take om mediese bystand te verskaf, en tot vandag nog word die agtpuntige kruis algemeen gebruik onder ambulanse en eerstehulporganisasies. As vergoeding vir die vele lewens wat hulle gered het, het die Orde heelwat nuut verowerde gebiede bygekry wat verdedig moes word. Tesame met die behoefte om die pelgrims in hulle sorg te verdedig, het dit gesorg vir die totstandkoming van die sterk militêre vleuel van die Ridders. Oor tyd het die Orde sterk en ryk geword. Die prioriteite van versorgers eerste en militariste tweede het namate omgeruil. Omrede baie van die gebiede wat hulle moes beskerm rondom die Middellandse See was, het hulle vername seevaarders geword.

Vanaf Malta het die ridders seelangs aanvalle op Ottomaanse skeepsmagte voortgesit en kort voor lank het die Sultan Süleyman die Manjifieke 'n finale aanval op die Orde beveel. Teen daardie tyd het die Ridders die stad Birgu beset, wat uitstekende hawens gehad het om hulle skepe in te huisves. Birgu was ook een van die twee vernaamste stedelike gebiede op daardie tydstip, die ander vername stedelike gebied was Mdina, die ou hoofstad van Malta. Die verskansings rondom Birgu is verbeter en nuwe verskansings is opgerig op die ander punt waar Senglea nou staan. 'n Klein fort is opgerig op die punt van die skiereiland, waar die stad Valletta nou geleë is, en is Fort Sint Elmo genoem.

Op 18 Mei 1565 beleër Süleyman die Manjifieke vir Malta. Teen die tyd wat die Ottomaanse vloot aangeland het was die Ridders so reg as wat hulle kon wees. Die Ottomane het eerste die nuutgeboude fort van Sint Elmo aangeval en na 'n maand se gevegte was die fort in puin gelê, terwyl die soldate daar aanhou baklei het tot die Turke almal doodgemaak het. Hierna het hulle begin om Birgu en die verskansings by Senglea aan te val, maar sonder enige gewin.

Na 'n uitgerekte beleg wat op 8 September dieselfde jaar geëindig het, wat later in geskiedenis as die Groot Beleg sou bekend staan, het die Ottomaanse Ryk die stryd gewonne gegee, omdat die naderende winterstorms sou verhoed dat hulle kon weg. Die Ottomaanse Ryk het 'n maklike oorwinning binne etlike weke verwag. Hulle het 40 000 man in slagorde ontplooi gehad teen die Ridders se 9 000 man, waarvan meeste Maltese soldate en gewone gewapende burgerlikes was. Hulle verliese van duisende manskappe was geweldig ontmoedigend. Die Ottomane het hierna geen verdere betekenisvolle militêre vordering in Europa gemaak nie en die Sultan is 'n paar jaar later oorlede.

Die jaar na die oorlog het die Orde begin met die bou van 'n nuwe verskansde stad, soos geen ander nie, op die skiereiland genaamd Gholja Sciberras, wat die Ottomane as 'n basis gebruik het tydens die beleg. Dit is Valletta gedoop na Jean Parisot de la Valette, die Grootmeester wat die Orde deur hulle oorwinning gelei het. Aangesien die Ottomane nooit weer aangeval het nie is die verskansings nooit getoets nie en bly dit tot vandag toe nog een van die bes bewaarde fortifikasies uit die tydperk.

Anders as ander heersers oor die eiland, het die Johannesorde geen "vaderland" buite die eiland gehad nie. Die eiland het hulle tuiste geword en daarom het hulle baie meer as enige ander mag in die eiland belê. Bowendien kom al die lede van adellike families en het hulle aansienlike rykdom bymekaargemaak met hulle dienste langs die roete na die Heilige Land. Die artistieke en argitektoniese nalatenskap uit die tydperk bly een van die grootste in Malta se geskiedenis te wees, veral hulle 'kroonjuweel' -- die stad Valletta.

Hoe dit ook al sy, omdat hulle belangrikste "raison d'être" in die niet verdwyn het was die Orde se dae ook getel.

Deur die jare het die Ridders se mag afgeneem; hulle heerskappy eindig in 1798 na Napoleon Bonaparte se ekspedisieleër-vloot daar aanland onderweg na sy Egiptiese veldtog. Napoleon het gevra vir 'n veilige hawe vir die herbevoorrading van sy skepe, en na die Ridders geweier het om vars water aan hom te verskaf het Napoleon Bonaparte 'n afdeling soldate teen Valletta se heuwels opgestuur. Grootmeester Hompesch het op 11 Junie gekapituleer. Die volgende dag is 'n verdrag onderteken waarby die Orde die soewereiniteit van Malta aan die Franse Republiek oorhandig. In ruil daarvoor het die Franse Republiek ooreengekom om al sy invloed te gebruik tydens die kongres van Rastatt om 'n prinsdom vir die Grootmeester te beding, gelykstaande aan die een wat hy opgee.

Gedurende sy kort verblyf (ses dae), het Napoleon heelwat hervormings afgehandel, veral merkbaar is die oprig van 'n nuwe administrasie met 'n Staatskommissie, die skep van twaalf munisipaliteite, die opstel van 'n openbare finansieringsadministrasie, die afskaf van alle feodale regte en voorregte, die afskaffing van slawerny en die toekenning van vryheid aan alle Turkse slawe (2000 altesaam). Op die geregtelike terrein is 'n familiekode opgestel en twaalf regters is genomineer. Openbare onderwys is gestruktureer volgens riglyne neergelê deur Bonaparte homself. Dit het voorsiening gemaak vir primêre en sekondêre onderwys. Vyftien laerskole is gestig en die universiteit is vervang deur 'n ’École centrale’ met agt leerstoele, almal met 'n sterk wetenskaplike uitkyk: ondermeer rekenkunde en stereometrie, algebra en ruimtemeetkunde, meetkunde en sterrekunde, meganika en fisika, navigasie, chemie, ensovoorts.

Hy het hierna Egipte toe geseil met 'n aansienlike garnisoen wat op die eiland agter gebly het. Aangesien die Orde ook onder die plaaslike Maltese ongewild geraak het, is die Franse aanvanklik met optimisme begroet. Hierdie illusie het nie lank geduur nie. Binne 'n paar maande het die Franse begin om kloosters te sluit en kerkskatte te vat, onder andere die swaard van "Grootmeester Jean Parisot de la Valette" wat tot op datum nog uitgestal lê in die Louvre in Parys. Die Maltese het hierteen in opstand gekom en die Franse garnisoen van Generaal Claude-Henri Belgrand de Vaubois moes terugval tot in Valletta. Na vele mislukte pogings deur die inwoners om Valletta terug te neem, is die Britte om bystand gevra. Skout-Admiraal Lord Horatio Nelson besluit op 'n totale blokkade van die eiland in 1799. Die Franse garnisoen gee hulleself oor in 1800.

In 1800, word Malta gewilliglik deel van die Britse Ryk. Onder die voorwaardes van die 1802
Verdrag van Amiens was Brittanje veronderstel om die eiland te ontruim, maar hulle bly in gebreke om die verpligting na te kom – een van verskeie onderlinge gevalle van nie-nakoming van die verdrag, wat op die ou einde lei tot die mislukking van die verdrag en die voortsetting van die oorlog tussen Brittanje en Frankryk.

Alhoewel daar nie aanvanklik veel waarde aan die eiland se belangrikheid geheg is nie, het die uitstekende hawens gesogte bates geword vir die Britte, veral na die opening van die Suezkanaal in 1869. Die eiland het 'n militêre- en vlootverskansing geword asook die hoofkwartier van die Britse Mediterreense vloot.

Selfregering was aanvanklik aan die Maltese geweier tot en met 1921, alhoewel 'n gedeeltelik verkose wetgewende raad reeds so vroeg as 1849 al bestaan (die eerste Regeringsraad onder Britse heerskappy is in 1835 gehou), en die plaaslike inwoners het soms geweldige armoede ervaar. Dit was as gevolg van die feit dat die eiland oorbevolk was en grootliks afhanklik van Britse militêre uitgawes wat gewissel het na gelang van behoeftes rondom oorloë. Regdeur die 19de eeu het die Britse administrasie verskeie liberale grondwetlike hervormings ingestel, wat oor die algemeen teengestaan is deur die Kerk en die Maltese elite wat verkies het om aan hulle feodale voorregte vas te klou. Politieke organisasies, soos die Nasionalistiese Party, was op die been gebring of het ten doel gehad, die beskerming van die Italiaanse taal in Malta.

In 1813 is Malta die Bathurst Konstitusie vergun; in 1814 is dit vry van die plaag verklaar, terwyl die Weense Kongres van 1815 Britse heerskappy onder die 1814 Verdrag van Parys opnuut bevestig het. In 1819 is die plaaslike Italiaanstalige "Università" ontbind.

Die jaar 1828 sien die herroeping van die reg op kerklike beskerming na aanleiding van die Vatikaanse Kerk-Staat se proklamasie. Drie jaar later is die Bisdom van Malta onafhanklik verklaar van die Bisdom van Palermo. In 1839 is perssensuur afgeskaf en die konstruksie van die Anglikaanse Katedraal van Paulus is begin.

Na die 1846 Karnavalbetogings is 'n Regeringsraad met verkose lede, in 1849, onder Britse heerskappy saamgestel. In 1870 is 'n referendum gehou oor geestelikes op die Regeringsraad, en in 1881 is 'n Uitvoerende Raad onder Britse beheer geskep; in 1887 is "dubbele beheer" aan die Regeringsraad toevertrou onder Britse beheer. 'n Teenreaksie vind plaas in 1903, met die terugkeer na die 1849 vorm van Regeringsraad onder Britse heerskappy.

Die laaste vyftien jaar van die eeu is daar heelwat tegniese en finansiële vooruitgang gemaak in lyn met die Belle Epoque: in die daaropvolgende jare volg die grondlegging van die Anglo-Egiptiese Bank (1882) en die begin van die inwerkingstelling van die Malta Spoorweë (1883); die eerste Maltese posseëls is uitgegee in 1885 en in 1904 skop tremdienste af. Die Koninklike Operahuis is aan begin bou in 1888. In 1886 ontdek die hoof van chirurgie, David Bruce, die mikrobe wat Malta-koors veroorsaak, en in 1905 ontdek Themistocles Zammit die koors se oorsprong. Ten slotte, in 1912 skryf Dun Karm sy eerste gedig in Maltees.

Gedurende die Eerste Wêreldoorlog raak Malta bekend as "die Verpleegster van die Middellandse See" .

In 1919 lei die "Sette Giugno" (7 Junie) onluste oor die uitbundige prys van brood, tot meer outonomie vir die plaaslike inwoners gedurende die 1920's. Nadat Filippo Sciberras 'n Nasionale Vergadering saamgestel het, is selfregering onder Britse beheer vergun in 1921. Malta bekom 'n tweekamer parlement met 'n senaat (later in 1949 ontbind) en 'n verkose Wetgewende Vergadering. Joseph Howard word aangewys as Eerste Minister. In 1923 is die "Innu Malti" vir die eerste keer in die openbaar gespeel, en in dieselfde jaar word Francisco Buhagiar Eerste Minister, gevolg deur Sir Ugo Pasquale Mifsud in 1924 en in 1927 deur Sir Gerald Strickland.

Die 1930's is gekenmerk deur die onstabiele verhoudings tussen die Maltese politieke elite, die Maltese kerk en die Britse heersers; die Grondwet van 1921 is twee keer opgeskort. Eers in 1930–1932, na 'n botsing tussen die regerende Konstitusionele Party en die Kerk en laasgenoemde se daaropvolgende oplegging van doodsonde aan kiesers van die party en die se bondgenote, wat dus 'n vrye en regverdige verkiesing onmoontlik gemaak het.
Weer, in 1933 is die Grondwet teruggetrek oor die Regering se begrotingstem vir die onderrig van Italiaans in laerskole. Malta keer daarna dus terug na de Kroonkolonie status wat dit in 1813 gehad het.

Voor die koms van die Britte was die amptelike taal sedert 1530 (en die taal van die geleerde elite) Italiaans, wat later verwater het as gevolg van die toenemende gebruik van Engels. In 1934 is Engels en Maltees verklaar as die enigste amptelike tale.
In 1934 kon slegs omtrent 15% van die bevolking Italiaans vlot praat. Dit het beteken dat uit 58 000 mans wat volgens ouderdom kwalifiseer as jurielede, slegs 767 kon kwalifiseer op grond van taal, aangesien Italiaans tot op daardie stadium in die howe gebruik is. Die ongeregtigheid het meer gewig gedra as die kommer oor fascisme.

In 1936 is die Grondwet hersien om voorsiening te maak vir die benoeming van lede tot die Uitvoerende raad onder Britse heerskappy, en weer in 1939 om voorsiening te maak vir 'n verkose Regeringsraad onder Britse heerskappy.

Voor die Tweede Wêreldoorlog was die Britse Middellandse See-vloot se hoofkwartiere in Valletta. In weerwil van Winston Churchill se besware is die kommandement geskuif na Alexandrië, Egipte, in April 1937, uit vrees dat dit te ontvanklik was vir lugaanvalle vanaf Europa. Teen die tyd van die Italiaanse oorlogsverklaring (10 Junie 1940) het Malta 'n garnisoen van minder as vierduisend soldate gehad en omtrent vyf weke se kosvoorraad vir 'n bevolking van naastenby driehonderdduisend mense. Daarbenewens het Malta se lugafweergeskut bestaan uit ongeveer twee-en-veertig lugafweer kanonne (vier-en-dertig "swaar" en agt "lig") en vier Gloster Gladiators, vir wat daar drie loodse beskikbaar was.

Aangesien dit 'n Britse kolonie was, naby aan Sisilië en die Spilmoondhede se skeepsroetes, is Malta gebombardeer deur die Italiaanse en Duitse lugmag. Malta is deur die Britte gebruik om aanvalle op die Italiaanse vloot van stapel te stuur en het ook 'n duikbootbasis gehad. Dit was ook gebruik as 'n luisterpos, met die afluister van Duitse radioboodskappe insluitende Enigma verkeer.

Die eerste lugaanvalle op Malta het op 11 Junie 1940 plaasgevind; daar was ses aanvalle op daardie dag. Die eiland se tweevlerkvliegtuie kon nie in die verdediging gebruik word nie aangesien die Luqa-vliegveld nog nie voltooi was nie, dit was egter reg teen die sewende aanval. Aanvanklik het die Italianers op omtrent 5 500 meter gevlieg en dan gedaal tot 3 000 meter (om die akkuraatheid van die bomwerping te verbeter). Majoor Paine het vermeld "[Na hulle gedaal het], het ons een of twee afgeskiet elke ander dag, so hulle het begin om teen [sesduisend meter] in te kom. Hulle bomwerping was nooit baie akkuraat nie. Soos hulle hoër gevlieg het, het dit nogal blindelings geskied." Mabel Strickland sou vermeld, "Die Italianers het besluit hulle hou nie van die [die Gladiators en lugafweerkanonne] nie, so hulle het die bomme 20 km weg van Malta gewerp en dan teruggekeer."

Teen die einde van Augustus is die Gladiators aangevul deur twaalf Hawker Hurricanes wat via die HMS "Argus" aangeland het. Gedurende die eerste 5 maande van die oorlog het die eiland se vliegtuie ongeveer 37 Italiaanse vliegtuie afgeskiet of beskadig. Italiaanse vegvlieënier Francisco Cavalera het opgemerk "Malta was regtig 'n groot probleem vir ons gewees — baie goed verdedig."

Op Malta het 330 mense omgekom en is 297 ernstig beseer sedert die aanvang van die oorlog tot Desember 1941. In Januarie 1941, het die Duitse X. "Fliegerkorps" in Sisilië aangekom op die tydstip wat die Afrika Korps in Libië aangekom het. Oor die daaropvolgende paar maande is 820 mense dood en 915 ernstig beseer.

Op 15 April 1942 ken Koning George VI die George-kruis (die hoogste siviele toekenning vir dapperheid) toe aan "die eiland-fort van Malta — sy mense en verdedigers." Franklin D. Roosevelt arriveer op 8 Desember 1943 en oorhandig 'n Verenigde State Presidensiële Sitaat aan die inwoners van Malta vanaf die mense van die Verenigde State. Hy oorhandig ook 'n perkamentrol op 8 Desember, wat hy weens simboliese redes terugdateer na 7 Desember. Gedeeltelik lees dit: "Onder herhaalde vuur vanuit die lug, staan Malta alleen en onbevrees in die middel van die see, een klein helder vlam in die donker — 'n baken van hoop vir die helderder dae wat aangebreek het." (Die volledige Sitaat staan nou op 'n gedenkplaat teen die muur van die Grootmeester se paleis in Republic-straat in die dorpsplein van Valletta.)

In 1942 het Operasie Pedestal se konvooi in Grand Harbour aangekom, en die volgende jaar het Franklin D. Roosevelt en Winston Churchill Malta besoek. George VI arriveer in Grand Harbour vir 'n besoek.

Gedurende die Tweede Wêreldoorlog was Ugo Mifsud en George Borg Olivier die enigste twee oorblywende Nasionalistiese lede van die Maltese parlement. Ugo Mifsud het flou geval na hy 'n passievolle verweer gelewer het vir die deportasie na konsentrasiekampe in Uganda van Enrico Mizzi en 49 ander Maltese Italianers aangekla van pro-Italiaanse politieke aktiwiteite. Hy is 'n paar dae later oorlede.

Die Geallieerdes skop hulle inval van Sisilië af, en begin vanaf Malta. Dieselfde jaar, 1943, na die Cassibile-wapenstilstand, gee die Italiaanse vloot oor aan die Geallieerdes in Malta.
In 1945 ontmoet Churchill en Roosevelt vir Josef Stalin in Malta voor die Jalta-konferensie.

Die Nasionale Vergadering van 1946 het die 1947 grondwet onder Britse heerskappy tot gevolg, met die herinstel van selfregering en Paul Boffa wat eerste Minister word.

Na die Tweede Wêreldoorlog verkry die eilande selfregering met die Malta Arbeidersparty (MLP) van Dom Mintoff wat volle integrasie met die VK soek of anders "eie-ontwikkeling (onafhanklikheid)", en die Partit Nazzjonalista (PN) van George Borg Olivier wat onafhanklikheid voorstaan met dieselfde "gebiedstatus" wat Kanada, Australië en Nieu-Seeland geniet.

Intussen onderteken Malta in 1949, na die Rooi vlag insident van 1948, die Noord-Atlantiese verdrag en sluit aan by NAVO.

Na die Kroningsinsident in 1953, word 'n Ronde-tafel konferensie in Londen gehou in Desember 1955, oor die toekoms van Malta, bygewoon deur die nuwe Eerste Minister Dom Mintoff, Borg Olivier en ander Maltese politici, tesame met die Britse Koloniale sekretaris, Alan Lennox-Boyd. Die Britse regering onderneem om die eilande hul eie verteenwoordiging te gee in die Britse Laerhuis, met Britse Binnelandse sake wat verantwoordelikheid oorneem vir Maltese sake, van die Koloniale kantoor.
Onder hierdie voorstelle sal die Maltese parlement verantwoordelikheid behou oor alle sake behalwe verdediging, buitelandse beleid en belasting. Die Maltese sal ook sosiale en ekonomiese gelykheid met die VK geniet, gewaarborg deur die Britse ministerie van verdediging (MoD), die eiland se hoofbron van arbeid.

'n VK integrasie-referendum is op 11 en 12 Februarie 1956 gehou, waarin 77.02 persent van kiesers ten gunste van die voorstel was, maar omrede 'n boikot deur die Nasionalistiese party het slegs 59.1 persent van die stemgeregtiges gestem wat die referendum onbeslis gelaat het.
Daar was ook kommer onder Britse LP's dat die verteenwoordiging van Malta in Westminster 'n president sal skep vir ander kolonies, en dit kan die uitslag van die algemene verkiesing beïnvloed.

Bykomend beteken die verminderde strategiese belang van Malta vir die Britse vloot dat die Britse regering toenemend huiwerig was om die vloot se skeepswerwe te onderhou. Na aanleiding van 'n besluit deur die Admiraliteit om 40 werkers af te lê by die skeepswerf, het Mintoff verklaar dat "verteenwoordigers van die Maltese mense in die Parlement verklaar dat hulle nie langer gebonde is aan die ooreenkomste en verpligtinge tot die Britse regering nie..." (die 1958 "Caravaggio-insident" ) In antwoord hierop het die Koloniale sekretaris 'n kabelgram aan Mintoff gestuur waarin hy dit stel dat hy die integrasieplan "met roekeloosheid in gevaar gestel het".

Dom Mintoff het onder protes bedank as Eerste Minister, terwyl Georgio Borg Olivier geweier het om 'n alternatiewe regering te vorm. Dit het tot gevolg gehad dat die eilande onder direkte koloniale administrasie geplaas is vanaf Londen, met die MLP wat ondersteuning onttrek het aan die integrasie voorstel en nou onafhanklikheid voorstaan. In 1959 is 'n tussentydse Grondwet verskaf vir 'n Uitvoerende raad onder Britse heerskappy.

Terwyl Frankryk 'n soortgelyke beleid geïmplimenteer het in hulle kolonies, waarvan sommige oorsese departemente geword het, het die posisie wat Brittanje aan Malta geoffer het 'n unieke uitsondering bevat. Malta was die enigste Britse kolonie waar integrasie met die VK ernstig oorweeg is, en latere Britse regerings het integrasie van die oorblywende kolonies soos Gibraltar heeltemal uitgeskakel.

In 1961 het die Blood-kommissie voorsiening gemaak vir 'n nuwe grondwet wat 'n mate van selfregering toelaat en die "Staat van Malta" erken. Giorgio Borg Olivier word Eerste Minister die volgende jaar met die lewering van die Stolper-verslag.

Na aanleiding van die Maltese grondwetlike referendum in 1964, goedgekeur deur 54.5% van die kiesers op 21 September 1964, word Malta 'n onafhanklike staat as 'n Konstitusionele Monargie, met Elizabeth II as Staatshoof. Dit word gevier as Onafhanklikheidsdag of "Jum l-Indipendenza" in Maltees. Op 1 Desember 1964 is Malta toegelaat tot die Verenigde Nasies

In die eerste twee verkiesings sedert onafhanklikheid, 1962 en 1966, het die Nasionalistiese party verrys as die grootste party, en verkry 'n meerderheid van die Parlementêre setels.

In 1965 sluit Malta aan by die Europese raad, en in 1970 teken Malta 'n Assosiasie-ooreenkoms met die Europese Gemeenskap.

Met die 1971 verkiesing wen die Arbeidersparty (MLP) onder Dom Mintoff met net oor die 4000 stemme.

Die Arbeiders begin onmiddellik met nuwe onderhandelings rondom die post-onafhanklike militêre en finansiële ooreenkomste aangegaan met die Verenigde Koninkryk. Die regering het ook nasionaliseringsprogramme onderneem asook die uitbreiding van die openbare sektor en die welsynstaat. Arbeidswetgewing is opgedateer met geslagsgelykheid wat ingebring is by die betaling van salarisse. Betreffende siviele reg is burgerlike huwelike ingestel en homoseksualiteit en ontug is gedekriminaliseer (1973); die doodstraf vir moord is in 1971 afgeskaf. Die daaropvolgende jaar het Malta 'n Militêre basis-ooreenkoms betree met die Verenigde Koninkryk en ander NAVO lande.

Deur 'n pakket van grondwetlike hervormings, ooreengekom met die Nasionalistiese opposisie, het Malta 'n republiek geword op 13 Desember 1974, met die laaste Goewerneur-Generaal, Sir Anthony Mamo, as die eerste President. Die "Gieh ir-Repubblika-akte" is die volgende jaar uitgevaardig, wat alle titels van adellikheid in Malta tot niet verklaar en beveel dat dit nie verder erken sal word nie.

Die Party is tot bewind aanvaar met die 1976 verkiesing. Malta is tussen 1976 en 1981 deur onstuimige jare en die Arbeidersregering het aangedring dat Maltese die belt stywer trek sodat die uitdagings en moeilikhede oorkom kan word. Daar was tekorte aan noodsaaklike items; water- en elektrisiteitverskaffing is 2 tot 3 maal per week opgeskort. Politieke spanning het toegeneem, veral op Swart Maandag na 'n mislukte sluipmoordpoging op die Eerste Minister, die perseel van die "Times of Malta" tot op die grond afgebrand is en die huis van die Leier van die Opposisie aangeval is.

Op 1 April 1979 verlaat die laaste Britse magte die eiland na die afhandeling van die ekonomiese ooreenkoms om die Maltese ekonomie te stabiliseer. Dit word gevier as Vryheidsdag ("Jum Il-Ħelsien") op die 31ste Maart. Die vieringe begin met 'n seremonie in Floriana na aan die Oorlog-gedenkteken. 'n Populêre gebeurtenis op die herdenkingsdag is die tradisionele regatta. Die regatta word in Grand Harbour gehou en die deelnemende spanne gee hulle allerbeste om die gesogte Regatta-skild te verower. Mintoff het ook noue kulturele en ekonomiese bande gesluit met Muammar Gaddafi van Libië.

Die 1981 algemene verkiesing lewer vir die Nasionalistiese Party (NP) 'n algehele meerderheid van stemme, maar die Arbeiders verkry nog steeds 'n meerderheid van setels in die parlement onder die Enkel-oordraagbare stem en Mintoff bly Eerste Minister. Dit lei tot 'n politieke krisis. Die Nasionaliste, nou gelei deur Eddie Fenech Adami, weier om die uitslag te aanvaar en weier ook om hulle plekke in die parlement in te neem vir die eerste paar jaar van die wetgewende liggaam. Dit bou op tot 'n veldtog wat eis dat die Parlement die wil van die kiesers moet weergee. Ten spyte hiervan het die Arbeidersregering vir die volle 5 jaar aan bewind gebly. Mintoff bedank as Eerste Minister en Partyleier en wys Karmenu Mifsud Bonnici aan as sy opvolger in 1984.

Die Mifsud-Bonnici jare is gekenmerk deur politieke spanning en geweld. Na 'n 5-jaar debat het Fenech Adami, deur die tussenbeidetrede van Dom Mintoff, 'n ooreenkoms bereik met Karmenu Mifsud Bonnici, om die grondwet te verbeter. Grondwetlike wysigings is oor gestem en bekragtig in Januarie 1987, wat waarborg dat die party met 'n oorgrote meerderheid van stemme die meerderheid van parlementêre setels sal kry, om sodoende te kan regeer. Dit het die weg gebaan vir die Nasionalistiese Party om later daardie jaar te regeer.

Die algemene verkiesing wat in 1987 gevolg het lewer vir die Nasionalistiese Party so 'n meerderheid. Die nuwe Nasionalistiese administrasie van Edward Fenech Adami was opsoek daarna om Malta se bande met Wes-Europa en die Verenigde State te vernou.
Die Nasionalistiese Party het Malta se lidmaatskap tot die Europese Unie bepleit en lê 'n aansoek voor op 16 Julie 1990. Dit word 'n betwisbare saak met die Arbeiders wat lidmaatskap teëstaan.

'n Deurtastende program van liberalisering en openbare beleggings lei tot 'n groter meerderheid vir die Nasionaliste in die 1992 verkiesing. In 1993 is plaaslike rade weer hervestig in Malta

Algemene verkiesings was in Malta gehou op 26 Oktober 1996; alhoewel die Arbeiders die meeste stemme ontvang het, het die Nasionaliste die meeste setels gewen. Die grondwetlike veranderings van 1987 moes vir die tweede keer gebruik word, en die Arbeidersparty is 'n addisionele 4 setels toegeken om hulle meerderheid in die Parlement te verseker. Malta se aansoek tot die EU is gevolglik op ys geplaas. 'n Verdeling in die Arbeidersparty in 1998 tussen Eerste Minister Sant en voormalige Eerste Minister Mintoff, nou 'n agtersitter, het tot gevolg gehad dat die regerings sy meerderheid verloor. Nieteenstaande die President van die Republiek se voorkeur vir 'n onderhandelde oplossing, het alle pogings vrugteloos geëindig, en het hy geen ander opsie oorgehad as om Sant en sy regering se bedanking te aanvaar nie, en 'n vroeë verkiesing uit te roep.

Met hulle terugkeer na hul amp as regeerders in die 1998 verkiesing, met 'n 13 000 stemme voorsprong, het die Nasionalistiese Party die EU lidmaatskapaansoek heropen. Malta is formeel aanvaar as 'n kandidaadland tydens die Helsinki-Europese raad van Desember 1999. In 2000 is die doodstraf ook geskrap uit die militêre wet van Malta.

EU toetrede-onderhandelings is laat in 2002 afgehandel en 'n referendum om lidmaatskap in 2003 het aangedui dat 53.65% uit 90.86% geldige stemme ten gunste daarvan was. Die Arbeiders het dit gestel dat hulle nie gebonde sal wees aan die uitslag nie indien hulle die leisels sou oorneem met die algemene verkiesing later daardie jaar. Onder hierdie omstandighede is 'n verkiesing uitgeroep en die Nasionalistiese Party het nog 'n mandaat gewen, om Lawrence Gonzi as Eerste Minister aan te wys. Die Toetrede-ooreenkoms is geteken en bekragtig en Malta sluit die 1ste Mei 2004 aan by die EU. Eenstemmigheid oor lidmaatskap is vervolgens met die Arbeiders bereik dat hulle die uitslag sal respekteer. John Dalli is aangewys as die eerste Maltese Europese kommissaris by die tweede Barroso-kommissie.

Binne die konteks van die EU lidmaatskap het Malta by die Eurosone aangesluit op 1 Januarie 2008; die 2008 verkiesing bevestig Gonzi in die premierskap, terwyl George Abela in 2009 President van Malta word.

Op 28 Mei 2011 stem die Maltese "ja" in die konsulterende egskeidingsreferendum. Op daardie tydstip was Malta slegs een van drie lande in die wêreld, saam met die Filippyne en die Vatikaanstad, waar egskeidings ontoelaatbaar is. As gevolg van die referendum se uitslag is 'n wet, wat egskeiding onder sekere omstandighede toelaat, dieselfde jaar uitgevaardig.
Na aanleiding van 'n korrupsieskandaal moes John Dalli bedank en is hy vervang met Tonio Borg as die Maltese kommissaris in 2012. 'n Dringende verkiesing is uitgeroep vir Maart 2013 na die Gonzi-regering hul Parlementêre meerderheid verloor het.




</doc>
<doc id="74363" url="https://af.wikipedia.org/wiki?curid=74363" title="Alpha Centauri">
Alpha Centauri

Alpha Centauri (α Cen) is die helderste ster in die suidelike sterrebeeld Sentour (Centaurus) en bevind hom tans in die G-wolk. Hoewel dit met die blote oog soos ’n enkele voorwerp lyk, is Alpha Centauri eintlik ’n dubbelster, Alpha Centauri AB of α Cen AB. Sy gesamentlike skynbare magnitude van −0,27 maak dit die derde helderste ster aan die naghemel ná Sirius (−1,46 mag) en Canopus (−0,72 mag).

Die individuele komponente van die dubbelster word Alpha Centauri A (α Cen A, ook bekend as Rigil Kentaurus) en Alpha Centauri B (α Cen B) genoem. Eersgenoemde het ’n massa en ligsterkte van onderskeidelik 110% en 151,9% van die Son s’n en laasgenoemde onderskeidelik 90,7% en 44,5%. Tydens die twee sterre se wentelbaan om hul massamiddelpunt, wissel die afstand tussen hulle van omtrent die afstand tussen die Son en Pluto tot die afstand tussen die Son en Saturnus. Hulle is 1,34 parsek of 4,37 ligjare van die Son af.

’n Derde ster, bekend as Proxima Centauri, Proxima of Alpha Centauri C (α Cen C), is moontlik wat swaartekrag betref, verbind aan Alpha Centauri AB. Proxima is nader aan die Son –1,29 parsek of 4,24 ligjare. Dit is dus ons naaste ster, hoewel dit nie met die blote oog gesien kan word nie. Dit is sowat 0,06 parsek of 0,2 ligjare van Alpha Centauri AB af. Daar word soms na die drie sterre saam verwys as ’n driesterstelsel, α Cen AB-C.

Proxima Centauri b, ’n eksoplaneet min of meer so groot soos die Aarde, is in Augustus 2016 in die bewoonbare sone van Proxima Centauri ontdek. Dit kan die bestemming wees van toekomstige interstellêre verkenning, onder meer met ’n vloot miniatuur-verkenningstuie bekend as StarChips wat op die oomblik ontwikkel word as deel van die Breakthrough Starshot-projek.

Die stelsel het minstens nog een planeet, die aardgrootte Alpha Centauri Bb. Dit het ’n massa van minstens 113% dié van die Aarde en wentel in 3,236 dae om Alpha Centauri B. Dit het ’n geskatte oppervlaktemperatuur van 1 500 kelvin (K), wat te warm is om bewoonbaar te wees.

As ’n mens met die blote oog daarna kyk, lyk Alpha Centauri met sy skynbare magnitude van −0,27 soos ’n enkele ster wat dowwer as Sirius en Canopus is. As enkelster is Alpha Centauri A die vierde helderste ster naas eersgenoemde twee en Arcturus. Dit het ’n magnitude van −0,01. Alpha Centauri B (1,33 mag) is die 21ste helderste ster.

Alpha Centauri A is die primêre komponent van die dubbelster en is effens groter en helderder as die Son. Dit is ’n son-tipe hoofreeksster met ’n soortgelyke gelerige kleur en ’n spektraaltipe van G2V. Sy massa is 10% meer as die Son s’n en sy radius 23% groter. Sy rotasiesnelheid is 2,7 km/s en sy rotasieperiode 22 dae in vergelyking met die Son se 25 dae.

Alpha Centauri B is die metgesel of sekondêre komponent. Dit is effens kleiner en dowwer as die Son. Dié hoofreeksster is van spektraaltipe K1V,

Alpha Centauri C, ook bekend as Proxima Centauri, se spektraaltipe is M5Ve of M5VIe, wat daarop dui dat hy óf ’n klein hoofreeksster (tipe V) óf ’n subdwergster (VI) is. Sy massa is sowat 0,123 sonmassas, of 129 Jupiter-massas.

Die α Cen-stelsel is omtrent so oud soos die Son, of effens ouer – die ouderdom word gewoonlik aangegee as tussen 4,5 en 7 miljard jaar.

Die onderskeie komponente van die Alpha Centauri AB-dubbelster is te naby aan mekaar om met die blote oog te onderskei, maar tydens ’n groot deel van hul wenteling om hul massamiddelpunt kan hulle met ’n verkyker of klein teleskoop onderskei word.

Aan die suidelike naghemel vorm Alpha Centauri die buitenste ster van die "Aanwysers" of "Suidelike Aanwysers" – die lyn deur Beta Centauri (Hadar/Agena) wys reguit na die Suiderkruis. Die Aanwysers onderskei die ware Suiderkruis maklik van die dowwer asterisme bekend as die Vals Kruis.

Suid van breedtegraad 29º S, verdwyn Alpha Centauri nooit onder die horison nie. Onder sowat 29° N tot by die ewenaar lê dit in die noordelike somer naby die suidelike horison. Verder noord kan dit nie gesien word nie.

Van die Aarde af gesien, lê Proxima Centauri 2,2° suidwes van Alpha Centauri AB. Dit lyk gewoonlik soos ’n dieprooi ster van 13,1 mag in ’n gebied met min sterre en ’n redelik goeie teleskoop is nodig om dit te sien. Dit is ’n opvlamster en kan onverwags vinnig helderder word tot sowat 11 mag.

Al die komponente van Alpha Centauri het taamlike eiebewegings teen die agtergrondhemel, soortgelyk aan dié van die sterre Sirius en Arcturus. Dit het tot gevolg dat die sterposisies oor die eeue heen stelselmatig verander het. Sulke sterbewegings was onbekend aan die antieke sterrekundiges. Hulle het geglo alle sterre het ’n vasgestelde posisie aan die naghemel, soos gestel in die werke van die filosoof Aristoteles. Edmond Halley het in 1718 gevind dat sommige sterre aansienlik weggeskuif het van hul antieke posisies. Die helder ster Arcturus (α Boo) in die sterrebeeld Veewagter het in 1 800 jaar ’n verskil van byna 0,5° getoon, dieselfde as die helderste ster, Sirius, in die Groot Hond (α CMa). Halley het die werke van Ptolemaeus en Hipparchos gebruik as verwysing. Halley se eiebewegings was hoofsaaklik vir noordelike sterre en die suidelike Alpha Centauri s’n is eers in die 19de eeu vasgestel.

Die Skots gebore waarnemer Thomas James Henderson het in die 1830's aan die Kaap die Goeie Hoop die ware afstand van Alpha Centauri ontdek. Hy het gou besef die stelsel het ’n buitengewone hoë eiebeweging, en daarom moes sy waargenome ware snelheid deur die ruimte baie vinniger gewees het. Hy het vasgestel die gemiddelde eiebewegings is −3678 mas/j of −3,678 boogsekondes per jaar in regte klimming en +481,84 mas/j of 0,48184 boogsekondes per jaar in deklinasie. Aangesien eiebeweging toeneem, is die beweging van Alpha Centauri sowat 6,1 boogminute elke eeu, en 61,3 boogminute of 1,02° elke millennium. Hierdie bewegings is onderskeidelik sowat ’n vyfde en twee keer die deursnee van ’n volmaan. Deur middel van spektroskopie is die gemiddelde radiale snelheid vasgestel op in die rigting van die Sonnestelsel.

Gebaseer op Alpha Centauri se eiebewegings en radiale snelhede, sal die ster geleidelik helderder word en net noord van die Suiderkruis verbybeweeg voordat dit noordwes sal beweeg, nader aan die hemelewenaar en weg van die galaktiese vlak. Teen omstreeks 29700 n.C. sal Alpha Centauri 1 parsek of 3,26 ligjare weg wees in die hedendaagse sterrebeeld Noordelike Waterslang. Dan sal dit ’n statiese radiale snelheid van 0 km/s en ’n maksimum skynbare magnitude van −0,86 bereik (wat ooreenstem met die huidige magnitude van Canopus). Selfs al is hy op sy naaste aan die Aarde, sal sy skynbare helderheid nooit dié van Sirius oortref nie (dié sal oor die volgende 60 000 jaar ook helderder word en die helderste ster van die Aarde af wees vir die volgende 210 000 jaar).

Die Alpha Centauristelsel sal daarna wegbeweeg van die Sonnestelsel af. Oor sowat 100 000 jaar sal dit eindelik uit sig uit verdwyn.

Op 16 Oktober 2012 het navorsers ná drie jaar van navorsing aangekondig dat ’n aardgrootte planeet in ’n wentelbaan om Alpha Centauri B waargeneem is gebaseer op die radiale-snelheid-tegniek. Die planeet het ’n minimum massa van 1,13 keer dié van die Aarde. Dit is nie in die bewoonbare sone van die ster nie – sy wentelbaan is baie na aan die ster (net 0,04 AE) en sy wenteltyd is 3,236 dae. Sy oppervlaktemperatuur word geskat op sowat 1 200° Celsius (sowat 1 500 kelvin), heeltemal te warm vir vloeibare water. Die oppervlaktemperatuur van Venus, die warmste planeet in die Sonnestelsel, is maar sowat 462 °C (735 K).

Die ontdekking van eksoplanete om ander stelsels, ook dubbelsterre, laat die moontlikheid dat daar nog planete in die Alpha Centauri-stelsel is. Hulle kan óf om een van die enkelsterre wentel óf in ’n wye baan om die dubbelster. Aangesien die sterre baie met die Son ooreenstem, onder meer wat ouderdom en metaalinhoud betref, stel sterrekundiges besonder belang daarin om nog planete in die Alpha Centauri-stelsel te ontdek. Verskeie soektogte is tans aan die gang.

Lys van naaste sterre


</doc>
<doc id="74398" url="https://af.wikipedia.org/wiki?curid=74398" title="Epsilon Eridani">
Epsilon Eridani

Epsilon Eridani (ε Eri) is ’n ster in die suidelike sterrebeeld Eridanus. Dit het ’n deklinasie van 9,46° suid van die hemelewenaar en kan dus van enige plek op aarde gesien word. Dit is 10,5 ligjare van die Aarde af en het ’n skynbare magnitude van 3,73. Dit is die derde naaste individuele ster van ’n sterstelsel wat met die blote oog gesien kan word en het die naaste planeet aan die Sonnestelsel gehad tot met die ontdekking van Alpha Centauri Bb. Dit is minder as ’n miljard jaar oud.

Omdat dit so jonk is, het Epsilon Eridani ’n hoër vlak van magnetiese aktiwiteit as die Son, met ’n sterwind van 30 keer so sterk. Sy rotasieperiode is 11,2 dae by die ewenaar. Epsilon Eridani is kleiner as die Son en het ’n kleiner massa. Dit het ook ’n laer vlak van elemente swaarder as helium. Dit word geklassifiseer as ’n hoofreeksster van spektraaltipe K2 – dit is dus ’n oranjerige ster met ’n oppervlaktemperatuur van sowat 5 000 kelvin.

Die ster se radiale snelheid word al die afgelope 20 jaar bestudeer. Dit dui op ’n reuseplaneet wat daarom wentel. Die voorwerp, Epsilon Eridani b, is in 2000 amptelik aangekondig deur ’n span sterrekundiges onder Artie Hatzes. Huidige data dui aan die planeet wentel elke sewe jaar om die ster, sowat 3,4 AE daarvandaan (1 AE is die gemiddelde afstand tussen die Aarde en die Son).

Die stelsel het twee asteroïdegordels: een sowat 3 AE en ’n tweede sowat 20 AE van die ster af. Dit kan kom van ’n hipotetiese tweede planeet, Epsilon Eridani c. Daar is ’n aansienlike skyf van ruimterommel om die ster van toe die stelsel gevorm het.

Die ster se naam is in 1603 deur Johann Bayer gevestig. Dit kan lid wees van die Ursa Major- bewegende groep sterre wat ’n soortgelyke beweging deur die Melkweg volg, wat beteken die sterre kan ’n gemeenskaplike oorsprong in ’n oop sterreswerm hê. Sy naaste buurman, die dubbelster Luyten 726-8, sal oor sowat 31 500 jaar baie na aan hom kom: sowat 0,93 ligjare.




</doc>
<doc id="74404" url="https://af.wikipedia.org/wiki?curid=74404" title="Juan Antonio Villacañas">
Juan Antonio Villacañas

Juan Antonio Villacañas (* 1922 in Toledo, Spanje; † 2001 in Toledo, Spanje) was 'n Spaanse digter, essayis en literêre kritikus.


</doc>
<doc id="74409" url="https://af.wikipedia.org/wiki?curid=74409" title="Essay">
Essay

'n Essay (kunsopstel) is 'n kort geskrif of artikel vir 'n koerant of tydskrif, waarin die skrywer sy persoonlike visie op hedendaagse verskynsels, probleme of ontwikkelinge gee. In Engels verwys die term oor die algemeen na 'n opstel of 'n betoog. Die Afrikaanse (en Nederlandse) betekenis kom egter van die Franse "essai", wat iets soos poging of proefneming beteken.

Die doel van 'n essay is om 'n standpunt te stel, die leser tot 'n bepaalde insig te probeer oorreed of om gesprek en nadenke te stimuleer. Dit lewer nie 'n volledige uiteensetting van die probleem nie en bied ook nie finale antwoorde nie, maar is juis 'n persoonlike siening. Dit maak soms gebruik van kort vertellings, treffende vergelykings en humor. In teenstelling met 'n kortverhaal (wat narratief of verhalend is) is 'n essay reflektief, oftewel beskouend van aard.

Die skepper van die literêre genre was Michel de Montaigne wat in 1580 die eerste deel van sy 'Essais' gepubliseer het.

'n Persoon wat essays skryf word 'n essayis genoem.



</doc>
<doc id="74411" url="https://af.wikipedia.org/wiki?curid=74411" title="Oostende">
Oostende

Oostende is 'n hawestad aan die Noordsee in die Belgiese provinsie Wes-Vlaandere. Die stad is min of meer in die middel van die Belgiese kus geleë en het sowat 70 000 inwoners (2013). Dit is 'n belangrike sentrum vir toerisme en ekonomiese bedrywighede. Die stad beskik oor beide 'n see- en lughawe.


</doc>
<doc id="74413" url="https://af.wikipedia.org/wiki?curid=74413" title="Organisasie van Islamitiese Samewerking">
Organisasie van Islamitiese Samewerking

Die Organisasie van Islamitiese Samewerking (Arabies: منظمة التعاون الإسلامي, "Munaẓẓamat at-Taʿāwun al-islāmī"; Engels: "Organisation of Islamic Cooperation", "OIC"; Frans: "Organisation de la coopération islamique", "OCI") is 'n internasionale organisasie wat uit 57 lande bestaan. Die organisasie poog om die kollektiewe stem van die Moslem-wêreld te verteenwoordig. Hulle doel is om die belange, vooruitgang en welsyn van Moslems te beskerm.

Die OIC handhaaf 'n permanente afvaardiging na die Verenigde Nasies en is die grootste internasionale organisasie buitekant die VN. Die amptelike tale van die OIC is Arabies, Engels en Frans. Die gesamentlike bevolking van die OIC word op ongeveer 1,6 miljard mense geskat. Die hoofkantoor van die OIS is in Djedda, Saoedi-Arabië, geleë.

Die OIS is op 25 September 1969 gestig en het aanvanklik 25 lede gehad. Hulle het hul naam op 28 Junie 2011 van "Organisasie van Islamitiese Konferensie" na die huidige naam verander.






</doc>
<doc id="74414" url="https://af.wikipedia.org/wiki?curid=74414" title="To Beast or Not To Beast">
To Beast or Not To Beast

To Beast or Not To Beast is 'n album van Lordi wat in 2013 vrygestel is.





</doc>
<doc id="74415" url="https://af.wikipedia.org/wiki?curid=74415" title="Procyon">
Procyon

Procyon (ook bekend as Alpha Canis Minoris of α CMi) is die helderste ster in die sterrebeeld Klein Hond (Canis Minor). Dit lyk met die blote oog soos ’n enkele ster, die sewende helderste ster aan die naghemel met ’n skynbare helderheid van 0,34, maar dit is eintlik ’n dubbelster. Dit bestaan uit ’n wit hoofreeksster van spektraaltipe F5 IV–V met die naam Procyon A en ’n dowwe witdwergmetgesel van spektraaltipe DA met die naam Procyon B.

Die rede dat dit so helder is, is sy nabyheid aan die Son; dit is volgens die Europese Ruimteagentskap se Hipparcos-satelliet 11,46 ligjare van die Son af en is dus een van ons naaste buursterre. Die naaste ster aan hom is Luyten se Ster, sowat 1,12 ligjare weg.

Procyon A het ’n sterreklassifikasie van F5IV–V. Die oppervlaktemperatuur is sowat 6 530 kelvin en daarom is dit ’n wit ster. Dit het ’n massa van 1,4 sonmassas, ’n radius van twee keer dié van die Son en ’n ligsterkte van 6,9 keer dié van die Son. Dit is helder vir sy spektraalklas en dit dui daarop dat dit ’n subreus is wat byna al sy waterstof verbrand het. Oor sowat 10 miljoen tot 100 miljoen jaar sou dit uitgedy het tot sowat 80 tot 150 keer sy huidige deursnee en sal dit ’n rooi of oranje kleur hê.

Procyon B is ’n witdwerg waarvan die bestaan reeds in 1844 voorspel is, lank voor dit in 1896 deur John Martin Schaeberle ontdek is. Sy massa is 0,6 sonmassas en sy oppervlaktemperatuur 7 740 K. Die ster waaruit Procyon B ontstaan het, was sowat 2,5 sonmassas en dit het sowat 1,7 gigajaar gelede die einde van sy leeftyd bereik.

Die gemiddelde afstand tussen die twee sterre is 15 AE, ’n bietjie minder as die afstand tussen die Son en Uranus.

Die ster se Bayer-naam is "Alpha Canis Minoris". Die naam "Procyon" kom van die Griekse Προκύων "Prokyon", "voor die hond", omdat dit voor die "Hondster", Sirius, uitbeweeg vanweë die Aarde se rotasie. 

In 2016 het die Internasionale Astronomiese Unie se sternaamwerkgroep (WGSN) die naam "Procyon" vir die ster goedgekeur. 




</doc>
<doc id="74419" url="https://af.wikipedia.org/wiki?curid=74419" title="Werner Jacobus Serfontein">
Werner Jacobus Serfontein

Werner Jacobus Serfontein is 'n Suid-Afrikaanse omroeper wat vir "Suidkaap FM" uitsaai.

Serfontein is gebore op 9 November 1971 in Oudtshoorn. Na skool het hy die eertydse SAPD aangesluit. Hy het sy studie in Forensiese Kriminalistiek voltooi by UNISA in 2000. 'n Beroerte het hom gekelder en is na die SAPS-diensjaar vir Christus Span te Llandudno gestuur waar hy kampe aangebied het, onder andere leierskapkampe. Na ses maande het hy herstel en is hy terug na Oudtshoorn waar hy by die PKRS (CSI) gewerk het. Hy het saam met SAPS Maatskaplik begin kampe en groepsessies aanbied. By 'n "SOLO outdoor experience"-kamp te De Hoek, Oudtshoorn het 'n mnr Hans Oosthuizen hom gehoor op een van sy aanbiedings en voorgestel hy moet vir 'n stemtoets gaan by die plaaslike radiostasie, daardie tyd nog "Reenboog FM" in 2008. Werner het vir 2 jaar elke middag tussen 1 en 4 'n program aangebied. In Julie 2010 begin Werner by die nuutgevonde radio stasie "Suidkaap Stereo" en werk vandag nog vir die stasie, al het die radio weer 'n naamsverandering ondergaan in 2011 na Suidkaap FM.


</doc>
<doc id="74423" url="https://af.wikipedia.org/wiki?curid=74423" title="MySubs">
MySubs

MySubs is 'n Suid-Afrikaanse webtuiste en platform vanwaar Afrikaanse (en Engelse) tydskrifte en koerante in digitale formaat aangekoop kan word. Die aangekoopte publikasies kan dan met behulp van 'n rekenaar, tablet, e-boekleser of selfoon gelees word.

Publikasies word in verskeie formate aangebied. 'n PDF-weergawe kan afgelaai word en op 'n gewone rekenaar gelees word. Toepassings is ook beskikbaar sodat publikasies op Android of Apple gebaseerde selfone en tablette gelees kan word. Die toepassings bied gebruikersvriendelike funksies wat aangekoopte publikasies outomaties aflaai en die gebruiker toelaat om boekmerke te stel.

Sodra publikasies afgelaai is kan dit aflyn (sonder internet toegang) gelees word.

Van die Afrikaanse tydskrifte wat te koop aangebied word sluit in:



</doc>
<doc id="74424" url="https://af.wikipedia.org/wiki?curid=74424" title="Tablet">
Tablet

Tablet kan na een van die volgende verwys:



</doc>
<doc id="74425" url="https://af.wikipedia.org/wiki?curid=74425" title="Tabletrekenaar">
Tabletrekenaar

’n Tabletrekenaar, of tablet, is ’n persoonlike draagbare eendelige (in een eenstuk) rekenaar. Toestelle het gewoonlik ’n raakskerm waarvan die primêre manier van beheer met vinger- of skryfstifgebare is. Dit word dikwels aangevul deur die gebruik van een of meer fisiese kontekssensitiewe knoppies of die invoer van een of meer versnellingsmeters; ’n virtuele sleutelbord (wat verskuil kan word) op die skerm word oor die algemeen aangebied as die vernaamste metode om data in te voer. Tablette is beskikbaar in verskillende groottes maar bied gewoonlik ’n skerm van groter as 18 cm (oorhoeks gemeet) aan. Die grootte onderskei dus die tablette van slimfone of persoonlike digitale assistente wat funksioneel soortgelyk is.
’n Tabletrekenaar is groter as ’n selfoon, maar kleiner as ’n persoonlike rekenaar. Die hoofdoel van ’n tabletrekenaar is om boeke te lees, speletjies te speel, die Internet te deurkruis, of om video’s en musiek te speel. Mobiele weergawes van kantoorpakkette soos "Microsoft Office" is eweneens beskikbaar. Van die bekende vervaardigers van tabletrekenaars is Samsung met hulle "Galaxy Tab"-reeks en Apple Inc. met hulle "iPad". Naas Apple se mobiele bedryfstelsel iOS gebruik die meeste tabletrekenaars Google Android as bedryfstelsel, maar sommige gebruik ook weergawes van Windows of Ubuntu. Die Amerikaanse aanlynreus "Amazon, Inc." voorsien sy Fire-tabletrekenaarreeks van 'n aangepaste weergawe van die Android-bedryfstelsel - Fire OS.

Volgens marknavorsing, wat deur die Hamburgse onderneming "Statista" gedoen is, sal in 2019 sowat 180 miljoen tabletrekenaars wêreldwyd verkoop word. Europa is reeds sedert 2013 die belangrikste mark, met verkope van sowat 102 miljoen eenhede in 2017. Asiatiese markte in die Stille Oseaangebied toon vinnige groei met 'n beraamde verkoopsyfer van 108,6 miljoen in 2018 (sonder Japan) en sal Europa na verwagting in 2019 verbysteek.

Die Amerikaanse vervaardiger Apple, Inc. is sedert die tweede kwartaal van 2011 die markleier op die tabletmark, al het sy markaandeel van destyds meer as 60 persent in die volgende jare bestendig afgeneem. In die eerste kwartaal van 2018 is dit op 28,8 persent beraam. Die belangrikste mededinger is die Suid-Koreaanse Samsung Electronics Co., Ltd., met 'n markaandeel wat van slegs 7,3 persent in die tweede kwartaal van 2011 tot 15,2 persent in 2018 gegroei het. Intussen het - naas Acer, Asus en HP - ook Chinese vervaardigers soos Huawei en Lenovo tot die mark toegetree.


</doc>
<doc id="74430" url="https://af.wikipedia.org/wiki?curid=74430" title="Vodacombeker">
Vodacombeker

Die Vodacombeker was ’n rugbykompetisie wat van 1998 tot 2015 tussen Februarie en Mei in Suid-Afrika gespeel is. Die kompetisie was die derde mees prestigeryke rugbykompetisie in Suid-Afrika, naas Superrugby en die Curriebeker. Dit het oorvleuel met die Superrugbyreeks en geleentheid gebied vir jonger en minder ervare spelers om te ontwikkel. Dit kompetisie is sedert 1998 elke jaar deur Vodacom geborg.

Die kompetisie is oop vir die veertien Suid-Afrikaanse rugbyunies, maar spanne van buite Suid-Afrika is ook uitgenooi om deel te neem. Die "Welwitschias" van Namibië het tussen 1999 en 2001 asook in 2010 en 2011 deelgeneem. Die "Pampas XV" van Argentinië neem sedert 2010 deel. Limpopo, wat normaalweg deel van die Blou Bulle vorm, het ook in 2013 as ’n afsonderlike span deelgeneem.

Die volgende spanne het sedert die aanvang daarvan aan die Vodacombeker deelgeneem:
Die Vodacombeker se eindstryde het as volg verloop:
Die Goue Leeus het op 27 April 2013 ’n rekordsege teenoor die Limpopo Blou Bulle behaal toe hulle die span met 161-3 geklop het by die Alberton Rugbyklub in Alberton. Die oorwinning is ’n rekord in Suid-Afrikaanse eersterangrugby. Dit oortref die Pumas se vorige Vodacombekerrekord van 154-0 ook teen die Limpopo Blou Bulle. Die 25 drieë wat die Goue Leeus gedruk het is ook ’n Vodacombekerrekord. Daarmee saam het Anthony Volminck ’n rekord nege drieë vir die Goue Leeus gedruk en daarmee Naas Olivier se vorige rekord van 42 punte in ’n wedstryd na 45 verbeter.

Van 2001 tot 2004 het die spanne wat nie in die boonste 4 spanne geëindig het in die rondomtaliefase nie, in ’n sekondêre kompetisie genaamd die Vodacomskild deelgeneem.



</doc>
<doc id="74432" url="https://af.wikipedia.org/wiki?curid=74432" title="Synbranchiformes">
Synbranchiformes

Synbranchiformes is 'n vis-orde wat hoort tot die klas "Actinopterygii".

Die volgende families is deel van die orde Synbranchiformes:




</doc>
<doc id="74433" url="https://af.wikipedia.org/wiki?curid=74433" title="Limpopo (rugby)">
Limpopo (rugby)

Limpopo is 'n Suid-Afrikaanse rugbyspan wat deel is van die Blou Bulle-rugbyunie. Hulle draf gewoonlik jaarliks saam met die Blou Bulle tydens die Curriebeker- en Vodacombeker-kampioenskappe uit. Maar, hulle jeugspanne neem afsonderlik aan die Craven-week en die Grant Khomo-week deel.

Limpopo se tuisveld is die Peter Mokaba-stadion in Pietersburg (Polokwane). Hulle trek spelers van dwarsoor die Limpopo-provinsie in Suid-Afrika.

Sedert 2013 neem hulle as 'n onafhanklike span aan die Vodacombeker deel. 


</doc>
<doc id="74434" url="https://af.wikipedia.org/wiki?curid=74434" title="Warrenton">
Warrenton

Warrenton is die naam van verskeie plekke oor die wêreld heen:




</doc>
<doc id="74435" url="https://af.wikipedia.org/wiki?curid=74435" title="Pampas XV">
Pampas XV

Die Pampas XV is 'n Argentynse rugbyspan wat in Suid-Afrika gebaseer is. Die span is in 2010 gestig en neem sedertdien aan die Vodacombeker-kompetisie deel. In 2011 wen hulle die Vodacombeker nadat hulle die Blou Bulle met 14-9 verslaan het.



</doc>
<doc id="74436" url="https://af.wikipedia.org/wiki?curid=74436" title="Warrenton, Virginië">
Warrenton, Virginië

Warrenton is 'n dorp in die staat Virginië in die Verenigde State van Amerika en val onder bestuur van Fauquier County. Die dorp is in 1810 gestig en vernoem na Joseph Warren, deur Amerikaners as 'n held van die Amerikaanse Onafhanklikheidsoorlog beskou.

Die sensus in 2000 gee die aantal inwoners aan as 6 670. In 2006 is die aantal inwoners deur die United States Census Bureau geskat op 8 733, 'n toename van 2 063 (30.9%).

Volgens die United States Census Bureau beslaan die dorpe 'n oppervlakte van 11,0 km², waarvan 11,0 km² land en geen water is. Warrenton lê ongeveer 196 meter bo seevlak.


</doc>
<doc id="74443" url="https://af.wikipedia.org/wiki?curid=74443" title="100 meter leeuloop">
100 meter leeuloop

100 meter Leeuloop is 'n Afrikaanse rolprent wat op 15 Maart 2013 vrygestel is. Die regisseurs was Diony Kempen en Robbie Wessels. Robbie se broer, Hamilton Wessels het die draaiboek geskryf. 

Die rolprent is 'n komedie. Dit het 'n OL-ouderdomsperk (ouerleiding).


Manie is 'n musikant en fanatiese ondersteuner van die sanger, danser en leeuloper Ronnie Wentzel. Manie word as een van vyf finaliste in 'n kompetisie gekies en moet kragte met die ander vier meet. Daar is Pieter Platina, die platanna-boer; Ray Mac, die ritmiese "raver"; Fanie Venter, ’n man wat op sy dag graag Venter-sleepwaentjies gesteel het en Petros Petros Malie, 'n "peashooter"-kampioen. 'n Deelnemer word uit die kompetisie gegooi as gevolg van die gebruik van verbode middels en die karakter Harregat Harrighol en die twee aanbieders van die sportprogram "Bol-'n-All", Gazi en Dopi, sorg vir nog onvoorspelbare gebeure.



</doc>
<doc id="74444" url="https://af.wikipedia.org/wiki?curid=74444" title="Hanna Grobler">
Hanna Grobler

Hanna Grobler is 'n Suid-Afrikaanse aktrise. Sy is veral bekend vir haar rol as "Kiki Beltrame" in kykNET se dramareeks, "Getroud met Rugby". Sy was ook al in programme soos 7de Laan, Binnelanders, Johnny en die Maaiers, Doen met 'n Miljoen en Askies te sien. 

Grobler is op 15 Januarie 1982 by die Moedersbond Vroue Hospitaal en Kraaminrigting in Pretoria gebore. Sy woon Laerskool Skuilkrans by en matrikuleer van die Pro Arte Hoërskool. Na skool verwerf sy 'n dramagraad van die Universiteit van Stellenbosch.



</doc>
<doc id="74445" url="https://af.wikipedia.org/wiki?curid=74445" title="Andesgemeenskap">
Andesgemeenskap

Die Andesgemeenskap (Spaans: Comunidad Andina, CAN) is 'n vryhandelsone tussen Bolivië, Colombia, Ecuador en Peru. Die handelsblok is in 1969 met die ondertekening van die Cartagena-ooreenkoms onder die naam 'Andespact' tot stand gebring. Die Andesgemeenskap is een van die twee belangrike Suid-Amerikaanse handelsblokke. Die hoofkantoor van die Andesgemeenskap is in Lima, Peru, gesetel en die amptelike tale is Spaans, Aymara en Quechua.

Die Andesgemeenskap en Mercosur (doeane-unie tussen Brasilië, Argentinië, Uruguay, Paraguay en Venezuela) begin in 1999 om oor die samesmelting van die twee organisasies te onderhandel. Op 8 Desember 2004 word die nuwe organisasie gestig as die Suid-Amerikaanse Stategemeenskap, 'n vryhandelsone gebaseer op die Europese Unie.

Lede:

Geassosieerde lede:

Waarnemers:

Voormalige lede:

Sekretarisse-generaal van die AGN sedert 1997:



</doc>
<doc id="74446" url="https://af.wikipedia.org/wiki?curid=74446" title="Berg Afadjato">
Berg Afadjato

Berg Afadjato is 'n bergmassief in Afrika in Ghana. Dit het 'n hoogte van 885 meter en is die hoogste berg in Ghana. Die berg is naby die grens met Togo.


</doc>
<doc id="74447" url="https://af.wikipedia.org/wiki?curid=74447" title="Berg Ngaoui">
Berg Ngaoui

Berg Ngaoui is 'n bergmassief in Afrika in die Sentraal-Afrikaanse Republiek. Dit het 'n hoogte van 1410 meter en is die hoogste berg in SAR. Die berg is op die grens met Kameroen.


</doc>
<doc id="74450" url="https://af.wikipedia.org/wiki?curid=74450" title="Diony Kempen">
Diony Kempen

Diony Kempen is 'n Suid-Afrikaanse rolprentregisseur, -vervaardiger en draaiboekskrywer.

As draaiboekskrywer:
As regisseur:
As vervaardiger:


</doc>
<doc id="74451" url="https://af.wikipedia.org/wiki?curid=74451" title="Meisie (rolprent)">
Meisie (rolprent)

Meisie is 'n Afrikaanse kunsrolprent met Engelse onderskrifte wat op 20 Junie 2007 vrygestel is. Darrell Roodt het die regie behartig terwyl Diony Kempen en Roodt saam aan die draaiboek gewerk het. Die rolprent is op Riemvasmaak in die Noord-Kaap verfilm en die meeste rolle word deur nie-professionele akteurs uit die gemeenskap vertol.

Die rolprent is 'n drama.


Die film handel oor 'n meisie wat haar pa se bokke oppas en nie skool toe kan gaan nie. 
Sy het ’n verstommende aanleg vir wiskunde en moet hierdie lief­de in klipspeletjies uitleef.
Die nuwe onderwyseres op Riemvasmaak, juffrou September probeer haar pa tot ander insigte oortuig en verander hulle lewens onherroeplik.



</doc>
<doc id="74452" url="https://af.wikipedia.org/wiki?curid=74452" title="Nag van vrees">
Nag van vrees

Nag Van Vrees is ’n Afrikaanse rolprent wat in 1985 uitgereik is. Die vervaardiger was Flip Bezuidenhout, terwyl Stanley Roup die regie behartig het.

Die rolprent is ’n riller. As gevolg van sekere spannigstonele, asook 'n omstrede naaktoneel het die rolprent 'n 2-18 ouderdomsperk.


Steve doen navorsing op sy plaas oor giftige slangoorte met die hulp van sy jarelange assistent en vriend, Thabo. Hy en sy vrou, Katrien is pasgetroud en dolverlief, maar vrees vir sy gevaarlike werk gooi 'n skadu oor Katrien se geluk en veroorsaak spanning tussen hulle.

Katrien se vriendin Sonja kuier by hulle en as kunstenares put sy inspirasie uit die lieflike omgewing, maar raak ook bewus van onderstrominge wat haar vreesbevange stem. Vreemde moorde in hul omgewing verdiep haar onrus, en 'n onverwagte ontdekking bepaal haar noodlot.

Katrien verdwyn en vrees vir haar welsyn dryf Steve tot die uiterste.



</doc>
<doc id="74454" url="https://af.wikipedia.org/wiki?curid=74454" title="En die vonke spat">
En die vonke spat

En die Vonke Spat is 'n swart en wit Afrikaanse rolprent wat op 2 Oktober 1961 vrygestel is. Die regisseur was Pierre de Wet.

Die rolprent is 'n romantiese komedie. Dit het geen ouderdomsperk nie en is goeie gesinsvermaak. 


Oom Koot, 'n koppige boer weier volstrek dat elektrisiteitspale oor sy plaas opgesit word. Hy kom goed genoeg oor die weg met sy parafienstofie, opsitkers en flikkerende lampe. Dan vind hy tot sy ontsteltenis uit dat sy windpomp eintlik op sy buurvrou, by wie hy probeer aanlê, se grond is. Intussen steel diewe die koperdraad van die elektrisiteitskabels en hy word verdink. Op die ou einde trek hy die diewe vas en kry tog 'n kans om sy buurvrou vir die ja-woord te vra.



</doc>
<doc id="74455" url="https://af.wikipedia.org/wiki?curid=74455" title="Pieter Bezuidenhout">
Pieter Bezuidenhout

Pieter Bezuidenhout was 'n Suid-Afrikaanse regisseur en vervaardiger.

As akteur:
As vervaardiger:


</doc>
<doc id="74457" url="https://af.wikipedia.org/wiki?curid=74457" title="Albert II van België">
Albert II van België

Albert II van België (volledige naam: "Albert Felix Humbert Theodoor Christiaan Eugène Marie"; gebore op 6 Junie 1934), prins van Luik, prins van België, was vanaf 9 Augustus 1993 tot 21 Julie 2013 die sesde koning van België.

Hy is die jongste seun van koning Leopold III en koningin Astrid. Hy het sy broer Boudewyn opgevolg nadat Boudewyn in 1993 oorlede is. Sy suster Josephine Charlotte was die metgesel van groothertog Jan van Luxemburg.

Op 3 Julie 2013 het hy aangekondig dat hy op 21 Julie 2013, die Nasionale Dag van België, sou abdikeer. Sy oudste seun, Filip het hom as koning opgevolg.



</doc>
<doc id="74458" url="https://af.wikipedia.org/wiki?curid=74458" title="Basie">
Basie

Basie is 'n swart en wit Afrikaanse rolprent wat op 28 Augustus 1961 uitgereik is. Gordon Vorster het die draaiboek geskryf en die regie behartig.

Die rolprent is ’n drama. Dit het geen ouderdomsperk nie.


'n Pasgetroude paartjie se wittebrood begin op die verkeerde voet. Hulle is skaars onder die trougaste se oë uit en sit reeds met mekaar vas. Maar, wanneer die bruidegom vir sigarette stop, begin dinge regtig gespanne raak. In die bruidegom se afwesigheid steel 'n jong dief (Basie) die kar en jaag met bruid en al weg. Binnekort is nie net die bruidegom op sy spoor nie, maar ook Basie se vennote wat hulle deel van die buit soek.

Basie en sy gevangene vlug met alle vervoermiddels tot hul beskikking, insluitende 'n munisipale bus, sportmotor en 'n bromfiets. Selfs meer vreesaanjaend is hulle roete, deur die riole van Johannesburg na Hillbrow, waar Basie uiteindelik in hegtenis geneem word.

Ongeërg bel die paartjie toe hulle bekommerde families om te sê dat hulle effens opgehou is, maar nou op pad is na hulle gelukkige wittebrood.



</doc>
<doc id="74459" url="https://af.wikipedia.org/wiki?curid=74459" title="Ian Strauss">
Ian Strauss

Ian Strauss was 'n Suid-Afrikaanse akteur.

As akteur:


</doc>
<doc id="74460" url="https://af.wikipedia.org/wiki?curid=74460" title="T Tauri-ster">
T Tauri-ster

T Tauri-sterre is ’n klas veranderlike sterre. Hulle word aangetref naby molekulêre wolke en word geëien aan hul optiese veranderlikheid en sterk chromosferiese lyne.

T Tauri-sterre is voor-hoofreekssterre – die jongste sigbare vorm van sterre van spektraalklasse F, G, K en M (<2 sonmassas). Hul oppervlaktemperatuur is dieselfde as dié van hoofreekssterre met dieselfde massa, maar hulle is baie helderder omdat hul radiusse groter is. Hul sentrale temperatuur is te laag dat die fusie van waterstof kan plaasvind. Hulle word eerder van krag voorsien deur swaartekragenergie wat vrygestel word terwyl die ster instort en na die hoofreeks beweeg – wat hulle ná sowat 100 miljoen jaar bereik. Hul tipiese rotasieperiode is tussen een en twaalf dae, in vergelyking met die Son se maand, en hulle is baie aktief en veranderlik.

Die prototipe van die sterre is T Tauri, ’n ster van spektraalklas K1, waarvan die skynbare magnitude wissel tussen 9,3 en 13,5. Daar is bewyse van groot gebiede met stervlekke op die sterre, en hulle het intense en veranderlike X-straal- en radio-emissies (sowat 1 000 keer dié van die Son). Baie het uiters sterk sterwinde. ’n Protoplanetêre skyf, wat oorgebly het van die gaswolk waaruit die sterre ontstaan het, kom om hulle voor.

T Tauri-sterre kom steeds voor in gas- en stofgebiede van die Melkweg, soos in die Orion-newel en die donker stofwolke in die sterrebeeld Bul. 

Daar is soortgelyke sterre met ’n groter massa (van 2 tot 10 sonmassas), wat Herbig AeBe-sterre genoem word.


</doc>
<doc id="74461" url="https://af.wikipedia.org/wiki?curid=74461" title="Herbig Ae/Be-ster">
Herbig Ae/Be-ster

’n Herbig Ae/Be-ster is ’n voor-hoofreeksster – die jongste sigbare vorm van sterre van spektraalklasse A en B. 

Die sterre bevind hulle steeds in die omgewing van gas en stof waaruit hulle ontstaan het en word soms omring deur ’n protoplanetêre skyf. Waterstof- en kalsium-emissielyne kom in hul elektromagnetiese spektrum voor. Hulle het ’n massa van 2 tot 10 sonmassas en verbrand nog nie waterstof in hul kern nie – hulle is nog besig om in te stort om ’n hoofreeksster te word. 

Die sterre is genoem na die Amerikaanse sterrekundige George Herbig, wat hulle in 1960 van ander sterre onderskei het. Soortgelyke sterre met ’n massa van kleiner as 2 sonmassas word T Tauri-sterre genoem.


</doc>
<doc id="74474" url="https://af.wikipedia.org/wiki?curid=74474" title="Valdeci Basílio da Silva">
Valdeci Basílio da Silva

Valdeci Basílio da Silva (Andradina, 14 Julie 1972), beter bekend as Basílio, is 'n voormalige Brasiliaanse sokkerspeler. Hy speel onder meer vir XV de Jaú, Andradina, Inter de Bebedouro, Olímpia, São José, Coritiba, Kashiwa Reysol, Palmeiras, Ituano, Ponte Preta, Grêmio, Marília, Santos, Itumbiara, Ipatinga en Barueri.







</doc>
<doc id="74477" url="https://af.wikipedia.org/wiki?curid=74477" title="Auri Dias Faustino">
Auri Dias Faustino

Auri Dias Faustino (Nova Aurora, 17 November 1973), beter bekend as Auri, is 'n voormalige Brasiliaanse sokkerspeler. Hy speel onder meer vir Coritiba, V. Guimarães, Desportivo Chaves, Gil Vicente, Naval, V. Setúbal en Sp. Covilhã.



</doc>
<doc id="74479" url="https://af.wikipedia.org/wiki?curid=74479" title="Claudiomiro Salenave Santiago">
Claudiomiro Salenave Santiago

Claudiomiro Salenave Santiago (Santana do Livramento, 25 Augustus 1971), beter bekend as Claudiomiro, is 'n Brasiliaanse sokkerspeler. Hy speel onder meer vir Coritiba, Santos, Grêmio en Vitória.





</doc>
<doc id="74495" url="https://af.wikipedia.org/wiki?curid=74495" title="Maori (skip)">
Maori (skip)

Die Britse stoomskip Maori het op 5 Augustus 1909 naby Kommetjie in die Kaapse Skiereiland vergaan. Omdat die wrak van die skip so besonder goed en heelwat beter as tydgenootlike wrakke bewaar gebly het en boonop ook goed bereikbaar is, is dit baie gewild onder duikers. Weens hierdie en ook die stranding van ander skepe in die direkte omgewing is die Slangkop-vuurtoring in Februarie 1919 opgerig.

Die Maori van 5317 ton is in 1893 in Newcastle in Engeland as 'n passasierskip vir die Shaw Savill Co. gebou. Mettertyd is dit al meer as vragskip benut.

Op 3 Augustus 1909 was die Maori voor anker in Kaapstad se hawe om steenkool in te skeep vir die voortsetting van sy reis van Londen in Engeland na Dunedin in Nieu-Seeland. Aan boord was 'n bemanning van net oor die 50 en 'n vrag hoofsaaklik bestaande uit springstof, spoorwegstawe en Engelse porselein. Die kaptein was G. Nicole. Met die skip se vertrek uit die hawe, het die noordwestewind besonder hewig gewaai, 'n dik mis het oor die hawe gehang en stortbuie het uitgesak. Minder as 'n uur na die Maori se vertrek uit Tafelbaai, loop dit net oos van Duikerpunt en onder Karbonkelberg by Houtbaai op die rotse. Ongeveer 30 man oorleef nie die ramp nie.

Deur die jare heen het duikers verskeie metaal objekte en heel porseleinware van die skip geberg.



</doc>
<doc id="74496" url="https://af.wikipedia.org/wiki?curid=74496" title="Protoplanetêre skyf">
Protoplanetêre skyf

’n Protoplanetêre skyf is ’n skyf van digte gas wat om ’n pas gevormde ster of protoster, ’n T Tauri- of Herbig Ae/Be-ster, draai. Dit is teoreties ’n voorloper van ’n planetêre stelsel. Deurdat ons eie Sonnestelsel ook eindelik uit ’n protoplanetêre skyf gevorm het, lê al die planete in ’n elliptiese vlak om die Son.

Die radius van protoplanetêre skywe kan tot 1 000 AE wees. Hul temperatuur is laag in vergelyking met dié van sterre; slegs in hul middel kan die temperatuur tot sowat 1 000 kelvin wees. Met die Hubble-ruimteteleskoop is protoplanetêre skywe om verskeie sterre in die Melkweg waargeneem, onder meer in die Orion-newel. 

Protosterre word gewoonlik uit ’n gaswolk gevorm wat hoofsaaklik uit waterstof bestaan. Wanneer die wolk ’n kritieke stadium bereik, begin dit onder sy eie swaartekrag instort. Terwyl die wolk digter word, kan ’n deel van die gas om die wolk begin draai. Namate die rotatiesnelheid vergroot, plat die gas af tot dit ’n skyf vorm. 

Die aanvanklike instorting van die gaswolk duur sowat 100 000 jaar. Eindelik word dit ’n T Tauri- of Herbig Ae/Be-ster. Ná sowat 10 miljoen jaar verdwyn die skyf.


</doc>
<doc id="74497" url="https://af.wikipedia.org/wiki?curid=74497" title="Molekulêre wolk">
Molekulêre wolk

’n Molekulêre wolk is ’n soort interstellêre wolk waarvan die digtheid en grootte die vorming van molekules, gewoonlik molekulêre waterstof (H), moontlik maak.

In die Melkweg maak molekulêre gaswolke minder as een persent van die volume van die interstellêre medium uit, maar dit is die digste deel van die medium en bevat rofweg die helfte van die totale gasmassa aan die binnekant van die Son se galaktiese wentelbaan.

Die grootste deel van die gas kom voor in ’n kring tussen 3,5 en 7,5 kiloparsek (11 000 en 24 000 ligjare) van die middel van die Melkweg af – die Son is sowat 8,5 kiloparsek van die middel af.

Die algemene veronderstelling is dat nuwe sterre slegs binne molekulêre wolke kan vorm. Dit is vanweë hul lae temperatuur en hoë digtheid, aangesien die swaartekrag wat ’n wolk laat instort, hoër is as die interne druk wat ’n instorting voorkom. Daar is ook bewyse dat groot, stervormende wolke in ’n groot mate ingeperk word deur hul eie swaartekrag (nes sterre, planete en sterrestelsels), eerder as deur eksterne druk (soos wolke in die lug).



</doc>
<doc id="74498" url="https://af.wikipedia.org/wiki?curid=74498" title="Sonligsterkte">
Sonligsterkte

Sonligsterkte (formula_1) is ’n standaardeenheid in sterrekunde wat gebruik word om die ligsterkte van sterre aan te dui. Dit is gelyk aan die ligsterkte van die Son, 3,839×10 watt, of 3,839×10 erg/s.


</doc>
<doc id="74501" url="https://af.wikipedia.org/wiki?curid=74501" title="Martigny">
Martigny

Martigny (Duits: "Martinach", Latyns: "Octodurum" of "Die Agt Poorte") is 'n munisipaliteit ("commune") en nedersetting in die tweetalige Switserse kanton Valais (Duits: "Wallis") en die administratiewe setel van die gelyknamige distrik.

Die dorp is naby 'n rivierkronkel van die Rhône en by die kruispunt van die belangrike Groot St. Bernardpas- en Simplon-roetes geleë. Volgens sy bevolkingtal is Martigny die vierde grootste nedersetting in die kanton na Sion (Duits: "Sitten"), Monthey en Sierre ("Siders").


</doc>
<doc id="74504" url="https://af.wikipedia.org/wiki?curid=74504" title="Berg Gimie">
Berg Gimie

Berg Gimie is 'n bergmassief in Noord-Amerika op die eiland St. Lucia. Dit het 'n hoogte van 950 meter en is die hoogste berg in St. Lucia. Dit is van vulkaniese oorsprong en word deur 'n tropiese reënwoud bedek.


</doc>
<doc id="74508" url="https://af.wikipedia.org/wiki?curid=74508" title="Berg Hombori">
Berg Hombori

Berg Hombori is 'n bergmassief in Afrika in die Republiek van Mali. Dit het 'n hoogte van 1153 meter en is die hoogste berg in Mali. Mount Hombori is 'n belangrike argeologiese terrein, met 2 000 jaar-oue grotte.


</doc>
<doc id="74515" url="https://af.wikipedia.org/wiki?curid=74515" title="Kommunistiese Party van Namibië">
Kommunistiese Party van Namibië

Die Kommunistiese Party van Namibië (KPN) is 'n kommunistiese politieke party in Namibië. Die party het aan die 2009-verkiesing deelgeneem, maar het nie enige setels gewen nie.


</doc>
<doc id="74516" url="https://af.wikipedia.org/wiki?curid=74516" title="Planetêre newel">
Planetêre newel

’n Planetêre newel, meer korrek bekend as ’n steroorblyfsel-newel, is ’n emissienewel wat bestaan uit ’n uitspreiende, gloeiende bol geïoniseerde gas wat weggedryf word tydens die reusesterfase van sekere soorte sterre laat in hul bestaan.

Die naam vir dié soort newels is die verkeerde term wat in die 1780's by die sterrekundige William Herschel ontstaan het. Deur sy teleskoop het dit vir hom in ’n mate gelyk soos Uranus, die planeet wat hy kort tevore ontdek het. Herschel se naam vir die voorwerpe is deur ander sterrekundiges gebruik en is nog nooit verander nie, hoewel planetêre newels geen verband hou met die planete van die Sonnestelsel nie. Die verskynsels bestaan vir ’n ralatief kort tyd – ’n paar tienduisende jare – in vergelyking met ’n ster, wat miljarde jare oud kan word.

Daar word geglo die meeste planetêre newels word op die volgende manier gevorm: Aan die einde van ’n ster se leeftyd, wanneer hy ’n rooireus is, word sy buitenste lae deur pulsering en sterk sterwinde weggedryf. Sonder hierdie ondeurskynende lae straal die warm, helder kern ultravioletstrale uit wat die wegdrywende lae van die ster ioniseer en laat skitter as ’n plenatêre newel.

Dié newels speel ’n baie belangrike rol in die chemiese evolusie van die sterrestelsel deurdat dit materiaal terugplaas in die interstellêre medium wat tydens nukleosintese met swaarder elemente en ander produkte verryk is (soos koolstof, stikstof, suurstof en kalsium). In ander sterrestelsels kan planetêre newels die enigste voorwerpe wees wat ontleed kan word om nuttige inligting te kry oor die chemiese samestelling daarvan.

In onlangse jare het die Hubble-ruimteteleskoop foto's geneem wat die kompleksiteit en verskeidenheid van planetêre newels wys. Sowat ’n vyfde van hulle is rofweg simmetries, maar die meeste nie. Dit is nie bekend hoekom hulle sulke uiteenlopende vorms het nie, maar faktore soos sterwinde en magnetiese velde kan ’n rol speel.

Planetêre newels is gewoonlik dowwe voorwerpe; hulle kan nie met die blote oog gesien word nie. Die eerste planetêre newel wat ontdek is, is die Handgewig-newel in die sterrebeeld Vos, wat in 1764 deur Charles Messier waargeneem en as M27 in sy katalogus van newelagtige voorwerpe aangeteken is. Vir die vroeë sterrekundiges met hul laeresolusie-teleskope het dit soos die gasreusplanete soos Uranus gelyk en William Herschel, wat die planeet ontdek het, het eerste die term begin gebruik.

Die aard van planetêre newels was onbekend totdat die eerste spektroskopiese waarnemings in die middel 19de eeu gedoen is. William Huggins was een van die eerste sterrekundiges wat die spektrum van sterre ondersoek het. Hy het eers NGC 6543 en daarna die Andromeda-newel, soos dit toe bekend was, bestudeer en gevind hul spektrum het baie absorpsielyne. Later het dit geblyk sulke "newels" is sterrestelsels.

Toe hy egter na die Katoog-newel kyk, het hy ’n ander spektrum gesien, met weinige emissielyne. Die helderste hiervan se golflengte het nie met enige bekende element ooreengestem nie en eers is gedink dit is ’n onbekende element, wat "nebulium" genoem is. Later het Henry Norris Russell voorgestel dit is ’n bekende element in ongewone omstandighede, eerder as ’n nuwe element. In die 1920's is gevind dié soort lyne word veroorsaak deur elektronveranderings in stikstof- en suurstof-ione in gas met ’n baie lae digtheid.

Die sentrale sterre van planetêre newels is baie warm. ’n Ster kan net tot so ’n klein grootte krimp nadat hy al sy kernbrandstof opgebruik het, en sterrekundiges het toe besef planetêre newels is die laaste stadium van sterevolusie. Spektroskopiese waarnemings het gewys alle planetêre newels sit uit. Dit het gelei tot die idee dat hulle veroorsaak word deurdat ’n ster se buitenste lae die ruimte ingedryf word aan die einde van sy leeftyd.

Teen die einde van die 20ste eeu kon newels baie beter bestudeer word danksy ruimteteleskope. Die temperatuur, digtheid en chemiese samestelling van newels kan nou akkuraat vasgestel word.

Sterre met ’n groter massa as 8 sonmassas (M) sal waarskynlik aan die einde van hul bestaan ontplof as dramatiese supernovas. Planetêre newels vorm wanneer ’n ster van gemiddelde of lae massa (tot so laag as 0,8 M) die einde van sy leeftyd bereik. Die waterstof wat hulle in hul kern verbrand, raak dan op. Swaartekrag laat die kern se temperatuur styg, die buitenste lae van die ster sit ontsaglik uit en word baie koeler, en die ster word ’n rooireus.

Die kern hou aan krimp en word al hoe warmer, en wanneer dit ’n temperatuur van 100 miljoen K bereik, begin heliumkerns saamsmelt en word dit omgesit in koolstof en suurstof. Die hervatting van fusie laat die kern ophou krimp. Heliumverbranding vorm gou ’n onaktiewe kern van koolstof en suurstof, met beide ’n helium- en waterstofverbrandende laag wat dit omring.

Helium-fusiereaksies is baie temperatuursensitief – ’n temperatuurstyging van net 2% kan die reaksietempo laat verdubbel. Hierdie toestande veroorsaak dat die ster baie onstabiel raak. Die vinniger reaksietempo wanneer die temperatuur styg stel baie energie vry en dit laat die temperatuur verder styg. Die heliumverbrandende laag sit vinnig uit en word dus koeler, wat weer die raeksietempo laat afneem. Groot pulserings bou op en dit word eindelik groot genoeg om die hele steratmosfeer weg te stoot die ruimte in.

Die gas wat weggestoot is, vorm ’n wolk om die nou ontblote kern van die ster. Namate ’n al hoe groter deel van die atmosfeer weggedryf word, word al hoe dieper lae van die ster teen al hoe hoër temperature ontbloot. Wanneer die ontblote oppervlak ’n temperatuur van sowat 30 000 K bereik, is daar genoeg ultraviolet-fotone wat uitgestraal word om die weggestote gas te ioniseer, en dit laat die gas gloei. Die gaswolk is dan ’n planetêre newel.

Die planetêre newel beweeg mettertyd al hoe verder van die ster se kern af weg, teen ’n spoed van ’n paar duisend kilometer per sekonde. Eindelik hou fusie in die ster op omdat die ster nie swaar genoeg is om die temperatuur op te wek wat nodig is vir koolstof- en suurstof-fusie nie. Dit koel later so af dat dit nie meer genoeg ultraviolet uitstraal sodat die al hoe verder bewegende wolk geïoniseer kan word nie. Die ster word ’n witdwerg en die planetêre newel raak onsigbaar.

Planetêre newels speel ’n groot rol in die galaktiese evolusie. Die vroeë heelal het feitlik heeltemal uit waterstof en helium bestaan, maar deur middel van fusie skep sterre swaarder elemente. Die gas van planetêre newels bevat dus groot hoeveelhede elemente soos koolstof, stikstof en suurstof. Wanneer hulle wegdryf en deel word van die interstellêre medium, verryk hulle laasgenoemde met hierdie swaarder elemente.

Sterre wat later ontstaan, sal dan ’n groter aanvanklike hoeveelheid van hierdie swaarder elemente bevat. Hulle sal steeds ’n baie klein deel van die ster uitmaak, maar sal ’n groot invloed op sy evolusie hê. Sterre wat vroeg in die heelal se bestaan gevorm het en min swaarder elemente bevat, word populasie II-sterre genoem, terwyl jonger sterre met meer swaar elemente bekend is as populasie I-sterre.




</doc>
<doc id="74521" url="https://af.wikipedia.org/wiki?curid=74521" title="Aaron Mokoena">
Aaron Mokoena

Teboho Aaron Mokoena (gebore op 25 November 1980 in Boipatong) is 'n Suid-Afrikaanse sokkerspeler. Hy het vir die Bafana Bafana uitgedraf.


</doc>
<doc id="74522" url="https://af.wikipedia.org/wiki?curid=74522" title="Dyle">
Dyle

Die Dyle (Frans: "Dyle", Nederlands: "Dijle") is 'n rivier in België. Leuven en Mechelen lê aan die Dyle se oewers.



</doc>
<doc id="74523" url="https://af.wikipedia.org/wiki?curid=74523" title="Huis van Boergondië">
Huis van Boergondië

Die Huis van Boergondië (huis van Valois) was 'n dinastie van hertoë uit die 14de, 15de en begin 16de eeu. Die hertoë was Filips die Stoute, Jan sonder Vrees, Filips die Goeie, Karel die Stoute en Maria van Boergondië. 

Filips die Goeie en sy seun Karel die Stoute (1433 – 1477) was die hertog van Boergondië, Brabant, Limburg en Luxemburg, en die graaf van Vlaandere, Artesië, Henegouwen, Holland, Zeeland en Namen.


</doc>
<doc id="74527" url="https://af.wikipedia.org/wiki?curid=74527" title="Somerset-Oos (kiesafdeling)">
Somerset-Oos (kiesafdeling)

Somerset-Oos was 'n kiesafdeling vir die Suid-Afrikaanse Volksraad vanaf die eerste verkiesing vir ná Uniewording op 15 September 1910 tot die laaste verkiesing op 6 September 1989. Dit het vir die eerste agt verkiesings bekendgestaan as Somerset en daarna van 1938 vir die daaropvolgende 13 algemene verkiesings tot 1989 as Somerset-Oos. Die Nasionale Party (N.P.) het die kiesafdeling keer op keer van 1920 af gewen, aanvanklik met klein meerderhede bo die Suid-Afrikaanse Party (S.A.P.), maar was van 1943 af, toe die Verenigde Party (V.P.) die N.P. teengestaan het, 'n veilige Nasionale setel.

Die middelpunt van die kiesafdeling was die Oos-Kaapse dorp Somerset-Oos. Ander vername dorpe was met die jare, na gelang van die afbakening, Bedford, Jansenville, Pearston en Steytlerville.

Gedurende die tyd van die Afrikanerbond is die kiesafdeling in die Kaapse Parlement deur die eerste eerste minister van die Kaapkolonie verteenwoordig en ná hom deur Johannes Arnoldus Vosloo (1867), die ouer broer van Lodewyk Johannes Vosloo (1873) en 'n neef van die latere Volksraadslid A.H. Vosloo, se vader, Jan Ernst Vosloo (1883).

J.A. Vosloo is tydens die eerste verkiesing in September 1910 onbestrede vir die Regerende Party, die voorloper van die S.A.P., verkies. In 1915 het Andries Stockenström Somerset naelskraaps vir die S.A.P. gewen toe hy 1 353 op hom verenig vergeleke met die 1 270 stemme van die N.P. se H.J. Moolman vir 'n meerderheid van slegs 120 stemme. Dit was nadat die N.P. nie eenstemmigheid met die nominasie van sy kandidaat kon bereik nie. Ds. Reynecke van Cradock en Jan van Aardt was die twee voornemende kandidate. Hans Moolman (oom Hans Prospek omdat hy op Prospect gewoon het), wat in 1910 ook verloor het, is uiteindelik benoem.

In die daaropvolgende provinsiale verkiesing het die Nasionaliste die setel ingepalm met 'n jong prokureur, A.P.J. Fourie, as hul kandidaat. Met die algemene verkiesing in 1920 verower Fourie, wat later 'n kabinetsminister sou word, die setel vir die N.P. met 'n meerderheid van 380 stemme bo die S.A.P. se Stockenström. Omdat genl. Jan Smuts se S.A.P. in die verkiesing van 1920 net 41 uit die 134 setels kon wen vergeleke met die N.P. se 44 en die Arbeidersparty se 21, is hy gedwing om met die Unionisteparty saam te werk. Dié samewerking lei tot 'n samesmelting in 1920 van Smuts se party met dié van sir Thomas Smartt.

Teen die einde van 1920 was Smuts gereed om weer stembus toe te gaan en is die datum vir opvolgverkiesing bepaal vir 8 Februarie 1921. Danksy die samesmelting van die twee partye, kon Smuts baie van die driehoekige gevegte van die vorige verkiesing uitskakel en so wen die S.A.P. dan 79 van die 132 setels vir 'n volstrekte meerderheid bo die N.P. se 43 en die Arbeiders se nege. Die Konstitusionele Demokrate het een setel verower. In Somerset wen Fourie die setel met 280 bo P.J.J. Coetzee van die S.A.P.

In 1924 staan Fourie vir oulaas as N.P.-kandidaat in Somerset en wen met 1 930 stemme vergeleke met die S.A.P. se T.W. Bell se 1 234 vir 'n meerderheid van 696. In 1926 word hy administrateur van Kaapland vir die Pakt-regering van genl. J.B.M. Hertzog en die Arebiders. Fourie was later jare minister van mynwese. Fourie se aanstelling noodsaak 'n tussenverkiesing op 4 Februarie 196, waartydens L.J. Vosloo, 'n voormalige lid van die provinsiale raad en broer van die Volksraadslid van 1910 tot 1914, J.A. Vosloo (die L.V. van 1910 tot 1914), onbestrede verkies word.

In 1929 behou L.J. Vosloo die setel teen die S.A.P. se A.B. Hobson met 'n meerderheid van 609. Tydens die sogenaamde Smelter-verkiesing van 1933, so genoem omdat dit in die aanloop was tot die samesmelting van die N.P. en die S.A.P. in Desember 1934 om die Verenigde Party te vorm, word Volsoo onbestrede as 'n N.P.-koalisiekandidaat verkies. Vosloo bly egter getrou aan die gesuiwerde Nasionale Party onder leiding van dr. D.F. Malan en neem sy sitplek in die opposisiebanke in toe dié party op 10 Januarie 1935 die amptelike opposisie in die Volksraad word met net 19 verteenwoordigers, vergeleke met die 75 voor die samesmelting. L.J. Vosloo, ook bekend as oom Lood, was jare lank die voorsitter van die N.P.-koukus in die Volksraad en is in elke verkiesing van die tussenverkiesing van 1926 af eers vir Somerset en toe Somerset-Oos herverkies tot hy voor die verkiesing van 1953, toe hy reeds 80 jaar oud was, besluit om vir 'n jonger kandidaat plek te maak.

Voor die afbakeing vir die verkiesing van 1938 word die kiesafdeling Somerset-Oos. Dit is weer 'n redelik gelykop stryd toe Volsoo die V.P. se G.H.I. Rood met 567 stemme verslaan en amper 55% van die stemme op hom verenig. Dit moes 'n besonder taai stryd gewees het, want van die 6 452 geregistreerde kiesers het 90% gaan stem.

Op die vooraand van die Tweede Wêreldoorlog verlaat genl. Hertzog en sy volgelinge die V.P. nadat sy mosie van neutraliteit verslaan is. Die oorlogsgesinde V.P. wen 89 setels, die N.P. 43, die Dominiumparty, gestig deur hoofsaaklik Engelsprekendes wat hulle nie tydens samesmelting met die Nasionalistiese en dus Afrikaner-element in die V.P. kon vereenselwig nie, sewe en die Arbeiders nege. Somerset-Oos bly Nasionaal, want nou wen Vosloo met die grootste meerderheid van enige kandidaat sedert Uniewording: 1 149 stemme meer as die V.P. se H.G. Nash se 2 923.

Tydens die N.P. se skokoorwinning oor die V.P. in 1948 se verkiesing, verdubbel L.J. Vosloo byna sy meerderheid en kry amper twee derdes van die stemme: 4 807 vergeleke met H.H.J. Sieberhagen van die V.P. se 2 615. Vosloo tree uit voor die 1953-verkiesing en in daardie jaar wen sy neef se seun A.H. Vosloo Somerset-Oos met 'n meerderheid van 2 849 stemme en, nes Lood Vosloo in 1943, amper twee derdes van die totaal. Die V.P. se W.H. Greeff het 2 925 stemme op hom verenig. A.H. Vosloo behou Somerset-Oos in 1958 met 'n meerderheid van 2 772 stemme bo S.B. Fitzhenny van die V.P. Net meer as 92% van die 8 841 geregistreerde kiesers het gestem.

In 1960 hou die regering 'n referendum om die kiesers se mening oor 'n republiek binne die Statebond te toets. Landwyd stem 52,3% van die totaal van 1 800 426 kiesers vir 'n republiek. In Kaapland is die ja-stem se meerderheid 'n skamele 1 634 uit die totale uitgebragte stemme van 554 083, saam met Natal die enigste provinsie waar die republiekgesindes nie 'n meerderheid van 50 plus een kon behaal nie. (Die verskil tussen Kaapland se ja- en nee-stem van onderskeidelik 49 en 48,7% is opgemaak deur 2 881 bedorwe stembriefies.) In Somerset-Oos stem 94,4% van die 9 375 kiesers, van wie 68% hul kruisie ten gunste van die republiek trek.

Weens dié beslissende meerderheid in Somerset-Oos tydens die volkstemming van 1960, stel die V.P. nie 'n kandidaat vir die verkiesing van 1961 nie sodat A.H. Vosloo onbestrede verkies word, een van 18 onbestrede setels uit die N.P. se 34 in Kaapland. In 1966 stel die Verenigde party weer 'n kandidaat en kry H. van Z. Cillié 2 826 stemme vergeleke met A.H. Vosloo se 5 949. Laasgenoemde word in 1966 aangestel as 'n adjunkminister en beklee dié amp tot 1970 toe hy, soos A.P.J. Fourie in Januarie 1926, aangestel word as administrateur van Kaapland.

S.J.H. van der Spuy word in die 1970-verkiesing die nuwe L.V. vir Somerset-Oos, maar kry net 5 476 stemme vir 'n verskraalde N.P. meerderheid van 2 521 (dit was 3 123 in 1966) bo die V.P.-kandidaat, P. Botha. Ook landwyd was dit die eerste keer sedert 1948 dat die N.P. se aandeel aan die stemme afgeneem het vergeleke met die vorige verkiesing. Die N.P.-oorwinning was nietemin oortuigende genoeg om die V.P. daarvan te laat afsien om 'n kandidaat in die 1974-verkiesing te stel, want toe is Van der Spuy onbestrede herkies.

Die setel het voortbestaan vir die verkiesings van 1977, 1981, 1987 en 1989. Dit is afgeskaf toe die Westminsterstelsel in 1994 plek maak vir proporsionele verteenwoordiging.



</doc>
<doc id="74528" url="https://af.wikipedia.org/wiki?curid=74528" title="Sterwind">
Sterwind

’n Sterwind is ’n stroom neutrale of gelaaide gas wat van die boonste atmosfeer van ’n ster weggedryf word. Verskillende tipes sterre het verskillende soorte sterwinde. Sterre wat uit die hoofreeks beweeg het en die einde van hul leeftyd bereik, verloor dikwels groot dele van hul massa in swaar (> 10 sonmassas per jaar), stadige (v = 10 km/s) winde. Hulle sluit in rooireuse en rooi superreuse. Dié winde word waarskynlik aangedryf deur stralingsdruk op stof wat in die boonste atmosfeer van die ster saampak.

Swaar sterre van Klas O en B het sterwinde met ’n laer tempo van massaverlies (< 10 sonmassas per jaar), maar baie hoë snelhede (v > 1-2 000 km/s). Sulke winde word aangedryf deur stralingsdruk op die resonansie-absorpsielyne van swaar elemente soos koolstof en stikstof.

Klas G-sterre soos die Son het ’n wind wat deur hul warm, gemagnetiseerde korona aangedryf word. Die Son se wind word die sonwind genoem. Dié winde bestaan meestal uit hoë-energie-elektrone en –protone (sowat 1 keV) wat uit die ster se swaartekrag ontsnap vanweë die hoë temperatuur van die korona.

Die sterwind van hoofreekssterre beïnvloed nie die evolusie van sterre met ’n laer massa soos die Son sterk nie. Maar swaarder sterre, soos Klas O-sterre, kan tot 50% van hul massa verloor terwyl hulle in die hoofreeks is; dit het dus ’n groot invloed op die later fases van evolusie. Die invloed kan selfs by sterre van ’n gemiddelde massa gesien word. Hulle word witdwerge aan die einde van hul leeftyd eerder as dat hulle ontplof as supernovas bloot omdat hulle genoeg massa in hul winde verloor.


</doc>
<doc id="74533" url="https://af.wikipedia.org/wiki?curid=74533" title="Timocharis">
Timocharis

Timocharis van Alexandrië (omstreeks 320–260 v.C.) was ’n Griekse sterrekundige en filosoof. Hy is waarskynlik in Alexandrië gebore en was ’n tydgenoot van Euklides.

Die bietjie wat van Timocharis bekend is, kom uit aanhalings deur Ptolemaeus in die "Almagest". Ptolemaeus het die deklinasie van 18 sterre gelys wat omstreeks 290 v.C. deur Timocharis of Aristillus aangeteken is. Tussen 295 en 272 v.C. het Timocharis onder meer vier maansverduisterings aangeteken. Sy waarnemings is van die oudste Antieke Griekse rekords wat aan ’n spesifieke datum gekoppel kan word. Die enigste vroeëre rekord is van ’n sonstilstand in 432 v.C. 

Die krater Timocharis op die maan is na hom genoem.


</doc>
<doc id="74534" url="https://af.wikipedia.org/wiki?curid=74534" title="Aristillus">
Aristillus

Aristillus (omstreeks 261 v.C.) was ’n Griekse sterrekundige, moontlik van die skool van Timocharis (omstreeks 300 v.C.). Sy deklinasie van sterre was van die akkuraatstes van sy tyd. Dit lyk of hy in Alexandrië gewerk het.
’n Krater op die maan, Aristillus, is na hom genoem.


</doc>
<doc id="74535" url="https://af.wikipedia.org/wiki?curid=74535" title="Tycho Brahe">
Tycho Brahe

Tycho Brahe (gebore as Tyge Ottesen Brahe, Skåne, 14 Desember 1546 – Praag, 24 Oktober 1601) was ’n Deense sterrekundige.

Brahe het in 1572 ’n "nuwe helder ster" in die sterrebeeld Kassiopeia ontdek. Hy beskryf dié vreemde gebeurtenis in sy boek "De Stella Nova" (Latyn vir "Oor die nuwe ster"). Dit is nou bekend dat dit ’n supernova, ’n sterontploffing, genaamd SN 1572 was. Hy het dadelik in Europa bekend geword en ’n aanbod van koning Frederik II aanvaar om twee sterrewagte te bou.

In 1577 het hy ’n komeet waargeneem en deur parallaksmeting vasgestel die verskynsel is verder weg van die Aarde as die maan. Dit was in teenstelling met die opvatting van destyds dat komete in die atmosfeer voorkom. Na Frederik II se dood is hy deur Christian IV opgevolg en hy het Tycho se inkomste verklein. Tycho het ook stry gekry met die kerk en die adellikes. Hy het Denemarke in 1597 verlaat en eindelik in Praag gaan woon, waar hy in 1601 dood is.



</doc>
<doc id="74536" url="https://af.wikipedia.org/wiki?curid=74536" title="Annie Cannon">
Annie Cannon

Annie Jump Cannon (11 Desember 1863 – 13 April 1941) was ’n Amerikaanse sterrekundige wie se werk instrumenteel was in die ontwikkeling van die moderne sterreklassifikasie. Sy het saam met Edward C. Pickering die krediet gekry vir die skepping van die Harvard-klassifikasiestelsel, die eerste ernstige poging om sterre te klassifiseer volgens hul temperatuur.

In 1896 het Cannon lid geword van ’n groep vroue wat deur die direkteur van die Harvard-sterrewag gehuur is om die Henry Draper-katalogus te voltooi. Nie lank daarna nie het onenigheid ontstaan oor hoe om sterre te klassifiseer. Cannon het ’n kompromie gereël tussen ’n ingewikkelde en ’n eenvoudige stelsel. Sy het sterre ingedeel volgens spektraalklasse O, B, A, F, G, K en M. Haar skema was geskoei op die sterkte van die sterre se absorpsielyne. Nadat ontdek is dat absorpsielyne en temperatuur saamhang, is haar stelsel aangepas om te voorkom dat katalogusse verander moet word.

Cannon se waarneming van sterre en spektrums was uitstekend. Haar Henry Draper-katalogus het byna 230 000 sterre bevat. Sy het ook katalogusse van veranderlike sterre gepubliseer, onder meer 300 wat sy ontdek het.



</doc>
<doc id="74537" url="https://af.wikipedia.org/wiki?curid=74537" title="Lusitania">
Lusitania

Lusitania kan na een van die volgende verwys:



</doc>
<doc id="74538" url="https://af.wikipedia.org/wiki?curid=74538" title="Lusitania (Romeinse provinsie)">
Lusitania (Romeinse provinsie)

Lusitania was 'n Romeinse provinsie op die Iberiese Skiereiland. Dit het die huidige Portugal en groot dele van Spanje ingesluit. Die gebied is in 139 v.C. deur die Romeine verower, maar dit is eers omstreeks 72 v.C. deur Pompey finaal aan Rome onderwerp. Teenswoordig word die naam Lusitania soms gebruik as sinoniem vir Portugal.


</doc>
<doc id="74539" url="https://af.wikipedia.org/wiki?curid=74539" title="Lusitania (skip), 1911">
Lusitania (skip), 1911

Die Portugese passasierskip Lusitania het op 18 April 1911 by Kaappunt op die rotse geloop. Omdat die wrak op 'n diepte van byna 40m lê, is dit 'n gewilde uitdaging vir ervare duikers.

Die stoomskip van 5557 ton met 'n metaal romp en twee skroewe is in 1906 deur Sir Raylton Dixon & Co gebou vir Empreza Nacional de Navogacas van Lissabon. Dit was een van die grootste Portugese skepe in die tyd. Op 15 April 1911 het die skip die hawe van Lourenco Marques (vandag Maputo) verlaat op pad na Lissabon. Aan boord was 800 passasiers en bemanning onder bevel van kapt. Faria. In 'n kalm see, maar weens hoë mis en 'n sterk seestroom tref die skip om middernag van 18 April die Bellows Rock op 'n afstand van maar net 4 km van die vuurtoring.

Slegs 8 opvarendes het die ramp nie oorleef nie. Enkele dae later het die Lusitania van die Bellows Rock afgegly en in die diepte verdwyn.

Die gevolg van hierdie skeepsramp was die bou van die aansienlik laer Kaappuntvuurtoring (Kaap Maclear).



</doc>
<doc id="74540" url="https://af.wikipedia.org/wiki?curid=74540" title="Lusitania (skip), 1915">
Lusitania (skip), 1915

Die Lusitania is tydens die Eerste Wêreldoorlog op 7 Mei 1915 deur 'n Duitse duikboot aan die suidkus van Ierland gekelder. Hierdie skip was die eiendom van die Britse Cunard-redery en was onderweg van New York na Liverpool. Binne 20 minute het die skip gesink en het 1198 mense verdrink. Daaronder was 128 met Amerikaanse burgerskap. Die Duitsers het die torpedering geregverdig omdat die Lusitania wapentuig vervoer het. Die aanval op die skip het die openbare mening in die VSA laat wegswaai van neutraliteit.


</doc>
<doc id="74541" url="https://af.wikipedia.org/wiki?curid=74541" title="Kansasrivier">
Kansasrivier

Die Kansasrivier (Engels: "Kansas River"), in die sentrale deelstaat Kansas in die Verenigde State, vloei in 'n oostelike rigting as een van die takriviere van die Missouririvier met 'n lengte van slegs 185 kilometer van sy oorsprong in Geary County tot by sy monding in die Missouririvier in Wyandotte County. Die rivier maak deel uit van die Jefferson-Missouri-Mississippi-rivierstelsel, die grootste in Noord-Amerika en een van die grootstes ter wêreld – met 'n totale lengte van 6 300 kilometer (3 900 myl) is dit die vierde langste ter wêreld, en volgens sy afloop van 2 445 m³/s (86 340 ft³/s) die tiende grootste ter wêreld.

Vanaf die samevloei van die Republicanrivier en die Smoky Hillrivier, net oos van die plek gepas genaamd Junction City (310 m bo seevlak), vloei die Kansasrivier ongeveer 238 kilometer in 'n oostelike rigting om by die Missouririvier aan te sluit by Kaw Point (220 m bo seevlak) in Kansas City. Die hele Kansasrivier val slegs 98 meter op sy roete seewaarts, dit is ongeveer 38 cm/km. Die Kansasvallei is slegs 185 kilometer lank; die res van die lengte van die rivier is 'n gekronkel deur die vloedvlakte. Die rivier se oorspronklike roete volg rofweg 'n paadjie van gesmelte gletserwater van die Kansan-gletser.

Die Kansasrivier is vernoem na die Kanza- (Kaw) mense wat die area lank gelede begin bewoon het. Die Kansasrivier speel steeds 'n beduidende rol vir die Amerikaanse uitbreiding na die weste.



</doc>
<doc id="74546" url="https://af.wikipedia.org/wiki?curid=74546" title="61 Cygni">
61 Cygni

61 Cygni is ’n dubbelster in die sterrebeeld Swaan en een van die naaste sterre aan die Aarde. Dit bestaan uit twee Klas K-dwergsterre wat om mekaar wentel in 'n periode van sowat 659 jaar. Teen die 5de en 6de skynbare magnitude is hulle van die mees onopsigtelike sterre aan die naghemel vir iemand sonder ’n optiese instrument.

61 Cygni het die eerste keer die aandag van sterrekundiges getrek met sy groot eiebeweging. In 1838 het Friedrich Wilhelm Bessel sy afstand van die Aarde af geraam op 10,4 ligjare, baie naby aan die werklike afstand van sowat 11,4 ligjare. Dit was die eerste afstand van ’n ster naas die Son wat geraam is, en die eerste ster waarvan die parallaks gemeet is. Deur die 20ste eeu het verskeie sterrekundiges gemeen daar is ’n planeet met ’n groot massa om een van die twee sterre, maar onlangse hoëpresisie-waarnemings het getoon dit is nie die geval nie. Tot op datum is geen bevestigde planeet nog in die stelsel gevind nie.

Die helderste ster van die stelsel, 61 Cygni A, se magnitude is 5,2, en 61 Cygni B is 6,1. Dit lyk of albei ouer as die Son is.

Die stelsel het ’n netto ruimtesnelheid van 108 km/s met betrekking tot die Son, en dit het die hoë eiebeweging oor die lug tot gevolg. Die stelsel is nou net meer as 11 ligjare van die Son af en sal in omstreeks 20000 n.C. die naaste daaraan wees – sowat 9 ligjare.

Die twee sterre draai in ’n periode van 659 jaar om hul massamiddelpunt. Hulle het ’n groot wentelbaanafwyking en is met hul periapsis sowat 44 AE van mekaar (sowat 44 keer die afstand tussen die Son en die Aarde) en met hul apoapsis sowat 124 AE. Die lang wentelperiode maak dit moeilik om hul onderskeie massa vas te stel.

Die sterwind van komponent A skep ’n borrel in die lokale interstellêre wolk wat 30 AE ver strek terwyl die stelsel deur die Melkweg beweeg.



</doc>
<doc id="74547" url="https://af.wikipedia.org/wiki?curid=74547" title="Seelandië">
Seelandië

Seelandië, ook bekend as Tasmantis of die Nieu-Seeland-kontinent, is ’n feitlik heeltemal onderwaterse kontinentale fragment in die Suidelike Halfrond. Dit is oos van die kontinent Australië in die Stille Oseaan geleë. Seelandië streek oor ’n gebied van meer as 3,5 miljoen vierkante kilometer en is groter as Groenland of Indië, maar kleiner as Australië. Op die kontinentale fragment is die land Nieu-Seeland en die Franse oorsese gebied Nieu-Kaledonië geleë.

Seelandië het meer as 60-85 miljoen jaar gelede van Australië en meer as 85-130 miljoen jaar gelede van Antarktika weggebreek. Dit is vermoedelik al 23 miljoen jaar feitlik heeltemal onderwater.

Vanweë verskeie geologiese oorwegings, soos die dikte en digtheid van die kors, kan dit waarskynlik as ’n kontinent uit eie reg beskou word. Dit is die mening wat in 2017 die nuus gehaal het toe geoloë van Nieu-Seeland, Nieu-Kaledonië en Australië tot die gevolgtrekking gekom het dat Seelandië aan al die nodige vereistes voldoen om as ’n kontinent beskou te word, eerder as ’n kontinentale fragment. Dit is wyd deur die media gedek.




</doc>
<doc id="74551" url="https://af.wikipedia.org/wiki?curid=74551" title="Hervormingsoorlog">
Hervormingsoorlog

Die Hervormingsoorlog (Spaans: "Guerra de Reforma") in Meksiko was een van die episodes van die lang stryd tussen liberale en konserwatiewe kragte wat die geskiedenis van die 19de eeu in die land oorheers het. Die liberale wou 'n federale regering met 'n beperkte invloed van die Rooms-Katolieke Kerk en die weermag op die land, terwyl die konserwatiewe gestreef het ná 'n sentralistiese regering met 'n monarg met die Kerk en weermag op hul tradisionele rol en bevoegdhede.

Hierdie konflik het tot 'n burgeroorlog gelei, nadat liberale kragte die regering onder Antonio López de Santa Anna verdring en 'n reeks wette implementeer het om die regte van die kerk en weermag te besny. Die konserwatiewe weerstand teen hierdie besluite het tot die "Plan van Tacubaya" gelei, wat die regering van president Ignacio Comonfort vernietig en die oorblywende liberale gedwing het om ná Veracruz te vlug. Die konserwatiewe het nou Meksikostad en die sentrum van die land beheer, maar die meeste ander deelstate het geen van die twee partye ondersteun.

Omdat die liberale kragte min militêre ervarings gehad het, het hul die meeste van die vroeë gevegte verloor, maar die gety draai nadat die konserwatiewe twee keer misluk het om Veracruz te verower. Liberale oorwinnings het daarna toegeneem, terwyl die konserwatiewe kragte in Desember 1860 gekapituleer het. Terwyl die konserwatiewe kragte die oorlog verloor het, het guerrillas vir die volgende jare landwyd aktief gebly, en die konserwatiewe sou met Franse troepe saamspan om tydens die intervensie in Meksiko die Habsburgse Maksimilian I as keiser van Meksiko te installeer.



</doc>
<doc id="74552" url="https://af.wikipedia.org/wiki?curid=74552" title="Keirrison de Souza Carneiro">
Keirrison de Souza Carneiro

Keirrison de Souza Carneiro (Dourado, 3 Desember 1988), beter bekend as Keirrison, is 'n Brasiliaanse sokkerspeler. Hy speel onder meer vir Coritiba (2006-2008; 2013-); Palmeiras, FC Barcelona (2009-), Benfica, Fiorentina, Santos en Cruzeiro. 






</doc>
<doc id="74554" url="https://af.wikipedia.org/wiki?curid=74554" title="Pous Pius XII">
Pous Pius XII

Pius XII was die 260ste pous van die Rooms-Katolieke Kerk vir 19 jaar, 7 maande en 8 dae, van 1939 tot 1958. Voor sy verkiesing as pous was Pius nuntius in Duitsland en kardinaal-staatsekretaris. In die funksie sluit hy die berugte “Reichskonkordaat” met die Hitlerregering. Na die oorlog tree Pius baie versoenend op teen die Spil-moondhede en hulle satelliete. Hy was ‘n bitter vyand van die kommunisme en het veral streng opgetree teen die lede van die Italiaanse kommunistiese party. Hy stel die dogma van Maria se hemelvaart in.

Pius XII het ‘n einde gebring aan die Italiaanse meerderheid in die kollege van kardinale.

Pous Pius XII is gebore as Eugenio Maria Giuseppe Giovanni Pacelli (Eugenio Pacelli) op 2 Maart 1876 in Rome, Italië. Hy was die seun van Filippo Pacelli en Virginia Pacelli (gebore Graziosi). Hy het twee sussies gehad (Giusseppa en Elisabetta) en ‘n broer (Francesco). Die familie het nou bande met die Vatikaan gehad. Eugino se oupa Marcantonio Pacelli was sekretaris van Binnelandse Sake onder Pous Leo XIII en was mede-stigter van die Vatikaanse koerant L’Osservatore Romano. Sy broer Francesco Pacelli was ‘n regsadviseur vir Pous Pius XI. In 1894 begin Pacelli sy teologiese studie aan die Tridenine Caprancia seminarie. In 1899 verkry hy ‘n meestersgraad in die teologie.
Op Paassondag 2 April 1899 word Pacelli priester gewy deur biskop Paolo Cassetta. Vervolgend studeer hy kerkreg aan Sint Apollinaire en word priester by die Chiesa Nuova kerk. Hy kry verskeie poste by die Vatikaan en verwerf sy doktorsgraad in kerkreg in 1904. In 1912 word hy adjunk-sekretaris van die departement van Besondere Kerklike Sake onder Pous Pius X en later Pous Benedictus XV. Na die dood van Pius X word kardinaal Gaspari kardinaal-staatssekretaris en Pacelli ondersekretaris. Op 23 April 1917 word Pacelli nuntius in Beiere. Na die val van die Beierse republiek word Pacelli nuntius in Duitsland op 23 Junie 1920 en verhuis na Berlyn in Augustus 1925. Op 10 Desember 1929 word hy teruggeroep na Rome.

Pous Pius XI stel Pacelli aan as kardinaal-priester van SS Giovanni e Paolo op 16 Desember 1929 en op 7 Februarie 1930 word hy kardinaal-staatsekretaris. In 1935 word hy ook Camerlengo. As staatsekretaris sluit hy verskeie konkordate onder andere met Oostenryk, Duitsland, Joegoslawië en Portugal. Die belangrikste konkordaat was die “Reichskonkordat” geteken op 20 Julie 1933 met die Nazi-regering van Adolf Hitler.
Tussen 1933 en 1939 teken Pacelli 55 proteste aan by die Duitse regering oor skending van die konkordaat. Die proteste loop uit op die ensikliek “Mit brennender Sorge” wat die nasionaal-sosialisme verwerp.

Op 2 Maart 1939 volg hy Pous Pius XI en word gekroon op 12 Maart 1939 deur kardinaal Camillo Caccia Dominioni. Hy regeer tot sy dood op 9 Oktober 1958. Hy word opgevolg deur Pous Johannes XIII.

Die naam ‘Pius ’ beteken 'die vrome'.


Pous Pius XI sterf op 10 Februarie 1939 en Pius XII word verkies op 2 Maart 1939 op sy 63ste verjaarsdag na ‘n konklaaf van slegs een dag en drie stemrondtes. Sy eerste aanstelling was die van kardinaal Luigi Maglione as staatsekretaris.. Hy het ook die Italiaanse meerderheid in die kurie verminder deur Duitse en Nederlandse kardinale aan te stel.. Hy het ook die Amerikaanse kardinaal Francis Spellman ‘n groot rol in die Kerk laat speel. Gedurende die Tweede Wêreldoorlog het Pius geen kardinale aangestel nie en die aantal lewende kardinale het gedaal tot 38. By die eerste konsistorie op 18 Februarie 1946 het hy 32 nuwe kardinale aangestel onder hulle was kardinale uit China, Indië en die Midde Ooste.

Pous Pius XII het die Katolieke geloof in 41 ensiklieke en byna duisend boodskappe en toesprake toegelig. In “Mediator Dei” verduidelik hy lidmaatskap en deelname in die kerk. Die ensikliek “Divino Afflante Spiritu” van 1943 open die deure vir Bybelnavorsing en gee nuwe vryheid na die ondersoek van teologiese kwessies.

Op 1 November 1950 kondig hy die dogma van Maria se hemelopneming aan. Die ensikliek “Fulgens corona’’ van 8 September 1953 kondig die Maria-jaar aan.

Oor geboortebeperking laat die pous die ritme-metode toe as aanvaarbaar in beperkte situasies. Hy was ook spyt oor die Kerk se hantering van die Gallileo-saak. In die ensikliek “Humani Generis” erken hy dat evolusie dalk die biologiese ontwikkeling van die mens kan beskryf, maar beklemtoon dat die siel deur God geskep is.

Pous Pius XII het geen kardinale aangestel tydens die Tweede Wêreldoorlog nie. Die aantal lewende kardinale het gedaal tot 38. Na die oorlog het hy in 2 konsistories 56 nuwe kardinale aangestel. Hy het ook die meerderheid wat die Italiaanse kardinale in die kollege gehad het, tot niet gemaak. Weens die omvang van die lys word dit hier gehou.

Pous Pius XII het 31 saligverklarings gedoen, waaronder die sewe martelaresse van Shanxi en twee van sy voorgangers Pous Innocentius XI en Pous Pius X. Weens die omvang van die lys word dit hier gehou.

Pous Pius XII het 28 persone heilig verklaar, waaronder sy voorganger Pous Pius X. Weens die omvang van die lys word dit hier gehou.

Pous Pius XII het 41 ensiklieke uitgereik. Weens die omvang van die lys word dit hier gehou.

Pous Benedictus XVI het Pius eerwaardig verklaar op 19 Desember 2009.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="74557" url="https://af.wikipedia.org/wiki?curid=74557" title="Lys van kardinale aangestel deur Pous Pius XII">
Lys van kardinale aangestel deur Pous Pius XII

Pous Pius XII die 260ste pous van die Rooms-Katolieke Kerk van 1939 tot 1958 het 56 nuwe kardinale aangestel in 2 konsistories.





</doc>
<doc id="74558" url="https://af.wikipedia.org/wiki?curid=74558" title="Lys van saligverklarings van Pous Pius XII">
Lys van saligverklarings van Pous Pius XII

Pous Pius XII die 260ste pous van die Rooms-Katolieke Kerk van 1939 tot 1958 het 31 saligverklarings gedoen, waaronder die 7 martelaresse van Shanxi.



</doc>
<doc id="74559" url="https://af.wikipedia.org/wiki?curid=74559" title="Lys van heiligverklarings van Pous Pius XII">
Lys van heiligverklarings van Pous Pius XII

Pous Pius XII die 260ste pous van die Rooms-Katolieke Kerk van 1939 tot 1958 het 28 persone heilig verklaar waaronder sy voorganger Pous Pius X.



</doc>
<doc id="74560" url="https://af.wikipedia.org/wiki?curid=74560" title="Lys van ensiklieke van Pous Pius XII">
Lys van ensiklieke van Pous Pius XII

Pous Pius XII die 260ste pous van die Rooms-Katolieke Kerk van 1939 tot 1958 het 41 ensiklieke uitgegee.



</doc>
<doc id="74563" url="https://af.wikipedia.org/wiki?curid=74563" title="George Bradshaw">
George Bradshaw

George Bradshaw (* 29 Julie 1801; † 6 September 1853) was 'n Engelse kartograaf, drukker en uitgewer. Hy staan veral bekend as uitgewer van die wêreld se suksesvolste reeks van gekombineerde spoorwegroosters en reisgidse wat tussen 1847 en 1939 uitgegee is.

George Bradshaw is in Windsor Bridge, Pendleton naby Salford, Lancashire gebore. Ná die voltooiing van sy skoolloopbaan het hy 'n leerjongenskap by 'n graveerder in Manchester begin en in 1820 sy eie ateljee in Belfast geopen. In 1822 het hy na Manchester teruggekeer waar hy as graveerder en drukker veral kaarte vervaardig het.

Bradshaw was 'n godsdienstige man. Alhoewel sy ouers allesbehalwe welvarend was, het hulle nogtans vir hom lesse betaal by 'n predikant en aanhanger van Emanuel Swedenborg. Hy het tot die Godsdiensgenootskap van Vriende (Kwakers) toegetree en baie van sy tyd aan filantropiese werk bestee. So het hy met radikale hervormers soos Richard Cobden saamgewerk om vredeskonferensies te organiseer en skoolgeriewe en sopkombuise aan arm inwoners van Manchester te verskaf.

Volgens oorlewering het Bradshaw vanweë sy Kwakergeloof in die vroeë uitgawes van sy reisgidse nooit die maandname gebruik wat van Romeinse godhede afgelei is nie aangesien hierdie praktyk as "heidens" beskou is. Kwakers het destyds na Januarie as "eerste maand", na Februarie as "tweede maand" ensovoort verwys. Dieselfde reël is op dagname toegepas – so is Sondag gewoonlik die "eerste dag" genoem, ensovoorts.

In 1841 het hy 'n gehalte-weekblad in die lewe geroep, "Bradshaw's Manchester Journal", met George Falkner as redakteur. Dit was volgens 'n destydse beskrywing "'n baie veelsydige weekblad met 16 bladsye met 'n fokus op kuns, wetenskap en literatuur wat teen 'n lae prys van 1/½ pennie per week verkoop is". Ses maande later is die weekblad se naam gewysig tot "Bradshaw’s Journal: A Miscellany of Literature, Science and Art", en dit is vervolgens in Londen uitgegee. Die publikasie is reeds in 1843 gestaak.

Op 15 Mei 1839 het Bradshaw in die huwelik getree. Tydens 'n reis deur Noorweë het hy in 1853 cholera opgedoen en is nog in September van dieselfde jaar daar in die ouderdom van 52 jaar oorlede nadat hy nie meer in staat was om na Engeland terug te keer nie. Bradshaw is in die begraafplaas langs die katedraal van Oslo ter ruste gelê.

Bradshaw het al bekend gestaan as uitgewer van "Bradshaw's Maps of Inland Navigation" ("Bradshaw se Binnelandse Navigasiekaarte") met kaarte en beskrywings van kanale in Lancashire en Yorkshire toe sy Manchester-gebaseerde uitgewery op 19 Oktober 1830, kort ná die opening van die eerste spoorweë, die wêreld se eerste spoorwegrooster gepubliseer het. Dié linnegebonde boek het onder die titel "Bradshaw's Railway Time Tables and Assistant to Railway Travelling" ("Bradshaw se Spoorwegroosters en Gids vir Spoorwegreise") verskyn. Die gids is verkoop teen sikspens (2½p).

In 1840 is die titel gewysig na "Bradshaw's Railway Companion" ("Bradshaw se Spoorweggids") en die prys verhoog tot een sjieling. Nuwe uitgawes het op onreëlmatige intervalle verskyn, terwyl bylaes met opdaterings van tyd tot tyd gepubliseer is. Die oorspronklike Bradshaw-publikasies het nog voor die beperkte invoering van die Spoorweg-standaardtyd in November 1840 en sy geleidelike ontwikkeling tot 'n algemene standaardtyd verskyn.

In Desember 1841 het Bradshaw die prys volgens 'n voorstel van sy Londense agent, William Jones Adams, weer tot die oorspronklike sikspens verlaag. Die gidse is nou maandeliks onder die titel "Bradshaw's Monthly Railway Guide" gepubliseer. Baie spoorwegmaatskappye was ontevrede met Bradshaw se spoorwegrooster, maar hy het dié kritiek omseil met sy besluit om self 'n aandeelhouer van spoorwegmaatskappye te word en sy saak by aandeelhouers se vergaderings te stel.

Bradshaw se spoorweggids, wat tradisioneel met 'n geel omslag verskyn het, het gaandeweg sinoniem met sy uitgewer geword. So het Victoriane en Edwardiane na enige spoorwegrooster gewoon as "a Bradshaw" verwys, ongeag die spoorwegmaatskappy wat dit gepubliseer het, en sonder om daarop te let of Bradshaw werklik die uitgewer daarvan was of nie.

Terwyl die 1841-uitgawe nog 'n skrale agt bladsye beslaan het, het dié van 1845 reeds 32 beslaan. Die gids het mettertyd steeds omvangryker geword en in 1898 946 bladsye beslaan, en was intussen ook voorsien van kaarte, afbeeldings en beskrywings van die belangrikste toeriste-aantreklikhede en historiese geboue in nedersettings wat deur treine bedien is. Interessant genoeg het die gids se uitgawenommer in April 1845 skielik van 40 tot 141 gespring. Volgens die uitgewer was dit net 'n onskuldige fout, maar daar was spekulasies dat die nommer weens kommersiële redes verander is. As 'n skynbaar lank gevestigde publikasie was die gids moontlik aantrekliker vir adverteerders. In elk geval het die uitgewer die fout in die volgende uitgawe nie reggemaak nie sodat dit as nommer 142 verskyn het.

Toe die satiriese tydskrif "Punch" in 1865 sy lof vir Bradshaw se publikasies uitgespreek het, het dit opgemerk dat "die mens se reusagtige intellek selde vir 'n werk van groter gebruikswaarde ingespan is". Een van Bradshaw se groot prestasies was om uiteindelik orde in die chaos te bring wat deur sowat 150 verskillende spoorwegmaatskappye, treinroetes dwarsdeur die land en 'n nouliks gekoördineerde netwerk geskep is. Enige wysiging is deur Bradshaw noukeurig gelys sodat die gids tot in die 20ste eeu as standaardwerk vir treinreinigers gevestig is.

In 1918 is die gids teen twee sjieling (10p) verkoop. Die prys het gestyg tot 'n halfkroon (12½p) in 1937. Alhoewel historiese geldwaardes moeilik is om te bereken, het dié prys gelykgestaan aan ruim £6.00 in huidige geldwaarde.

Vanaf 1923 was Bradshaw se gidse minder noodsaaklik vir treinreisigers nadat meer as 100 oorlewende spoorwegmaatskappye saamgesmelt is om die "Groot Vier" ("Big Four") te vorm. Die getal spoorwegroosters, wat deur treinmaatskappye self uitgegee is, het dramaties afgeneem. Die maatskappye het nou 'n klein aantal omvattende roosters gepubliseer wat elkeen 'n deel van die land gedek het. Drie van die vier groot spoorwegmaatskappye het die produksie van hul roosters tussen 1923 en 1939 aan Bradshaw se uitgewery, Henry Blacklock & Co., oorgedra. Die meeste amptelike spoorwegroosters het sodoende as herdrukte uitgawes van die ooreenstemmende bladsye in Bradshaw-gidse verskyn. Slegs "Great Western Railway" het voortgegaan om hul eie formaat te publiseer.

In die tydperk tussen die twee wêreldoorloë is die werkwoord "to Bradshaw" in die Britse Koninklike Lugmag ("Royal Air Force") as 'n neerhalende term vir vlieëniers gebruik wat nie regtig kon navigeer nie. Dié uitdrukking is moontlik gevorm om na diegene vlieëniers te verwys wat spoorweë as hul navigasielyne gebruik het.

Toe die Britse spoorweë in 1948 genasionaliseer is, het vyf van die ses nuwe "British Railways"-streke aanvanklik die voorbeeld van voor-oorlogse treinmaatskappye gevolg en hul spoorwegroosters deur "Blacklock" te laat vervaardig. Die produksie is uiteindelik aan ander uitgewers oorgedra. Hierdie besluit het "Blacklock" se bedryfsinkomste merkbaar laat daal. Dele van Bradshaw se gids is vanaf 1955 in "British Railways (BR)" se nuwer styl gepubliseer, maar die hele uitgawe se modernisering is nooit voltooi nie. In 1961 is Bradshaw se gids teen 12s 6d (62½p volgens die desimale stelsel) verkoop, in vergelyking met 6s (30p) vir 'n stel van BR se streeksroosters.

Vir Bradshaw-gidse was die einde onvermydelik. Die laaste uitgawe het as nommer 1521 in Mei 1961 verskyn. Die Britse spoorwegtydskrif "The Railway Magazine" het in dieselfde maand afskeidsartikel van Charles E. Lee gepubliseer. Herdrukte uitgawes van verskillende Bradshaw-gidse is sedertdien gepubliseer, insluitende e-boekuitgawes.

In Junie 1847 het die eerste uitgawe van "Bradshaw's Continental Railway Guide" verskyn wat die roosters van spoorwegmaatskappye op die Europese vasteland verskaf het. Die gids het gaandeweg sterk in omvang gegroei en uiteindelik meer as 1 000 bladsye beslaan, insluitend roosters, 'n reisgids-afdeling en 'n hotelgids. Die publikasie is in 1914 met die uitbreek van die Eerste Wêreldoorlog gestaak. Ná die oorlog is dit 'n tyd lank hervat. Die laaste uitgawe het in 1939 verskyn. 'n Faksimile van die 1913-uitgawe is in September 2012 gepubliseer. Naas die gedrukte versie het ook 'n e-boek verskyn wat die volledige teks en 'n klein deel van die oorspronklike advertensies behels.

Die Britse joernalis en televisiepersoonlikheid Michael Portillo het 'n uitgawe van een van Bradshaw se gidse (veral die 1863-uitgawe van "Bradshaw's Descriptive Railway Hand-Book of Great Britain and Ireland") vir sy televisiereeks "Great British Railway Journeys" gebruik. In hierdie dokumentêr, wat deur "BBC Two" vervaardig en uitgesaai is, reis hy dwarsdeur Groot-Brittanje. Die eerste seisoen van die reeks is vroeg in 2010 gebeeldsaai, die tweede vroeg in 2011 en 'n derde vroeg in 2012. 'n Vierde reeks het vroeg in 2013 gevolg.

In laat 2012 is 'n spesiale reeks, "Great Continental Railway Journeys", gebeeldsaai waarin Portillo vir sy reeks van spoorwegreise deur verskillende Europese lande en gebiede gebruik maak van die 1913-uitgawe van "Bradshaw's Continental Railway Guide". Dit is opgevolg deur "Great American Railroad Journeys" en "Great Indian Railway Journeys".

Die televisiereeks het kykers se belangstelling in Bradshaw se gids gewek. In 2012 was die herdrukte uitgawe 'n tyd lank een van Amazon UK se tien blitsverkoper-boeke.



</doc>
<doc id="74568" url="https://af.wikipedia.org/wiki?curid=74568" title="Torpedo">
Torpedo

'n Torpedo is 'n projektiel wat deur duikbote, skepe en vliegtuie in water gelanseer word om ander skepe en duikbote te vernietig. Die koms van die torpedo het tot die skepping van twee nuwe tipe skepe gelei naamlik die torpedoboot en die torpedojaer.

Die naam torpedo was vir die eerste keer deur die Amerikaanse ingenieur Robert Fulton gebruik en het alle toestelle ingesluit wat onder water kon ontplof met die bedoeling om skepe wat op die oppervlak is te sink. Die toestelle het twee tipes ingesluit; die wat staties is (later bekend as seemyne) en die wat self aangedrewe is.

'n Kommandeur van die Oostenrykse vloot het in 1862 'n miniatuur stoomboot gebou wat hy beheer het met twee toue wat aan die roer vas was. Op die boot was 'n lading plofstof. Robert Whitehead het besef dat indien die stoomboot sy teiken onderwater kan nader, dit totaal onsigbaar sal wees. Hy het die idee verder ontwikkel en 'n onderwater lokomotief-tipe (self aangedrewe) torpedo gebou. Sy eerste prototipe het in 1886 die lig gesien. Die torpedo was spoelvormig met lang parallele vinne om stabiliteit te verbeter en was 14-duim in deursnee. Die torpedo was aangedryf deur saamgeperste lug.

Twee jaar later het hy 'n verbeterde model die lig laat sien; sy torpedo het 'n swaar pendulum bevat wat verseker dat die topedo gestel kon word om op 'n bepaalde diepte te loop. Gedurende 1870 het Whitehead 'n demonstrasie gedoen aan die Britse Vloot. Sy torpedo kon 'n 30 kg lading dra teen 8 knope oor 'n afstand van 250 m. Hierna het die Britse Vloot die vervaardigings regte gekoop. Gedurende 1873 het Whitehead ook torpedo's aan die Franse Vloot verkoop.

Later gedurende die 1870's is die torpedo met kontra-roterende skroewe toegerus wat verseker dat die torpedo in 'n reguit lyn vaar; dit het die wringkrag effek van 'n enkel skroef teengewerk. Teen hierdie tyd was die reikafstand van die torpedo 1,000 m teen 7 knope of 300 m teen 12 knope. Teen 1894 het die reikafstand verbeter na 3,000 m.

Torpedos is nie net deur skepe afgevuur nie maar ook deur sekere vliegtuie gedra. Tegnies word die vliegtuie as bomwerpers beskou. 'n Bekende voorbeeld is die Fairey Swordfish.



</doc>
<doc id="74572" url="https://af.wikipedia.org/wiki?curid=74572" title="Hoërskool Ficksburg">
Hoërskool Ficksburg

Die Hoërskool Ficksburg die enigste oorblywende van die dorp Ficksburg se destyds twee tradisioneel Afrikaanse hoërskole.

Die skool, wat nou dubbelmedium is, het die bynaam die Kanne gehad. Die skool was in die noordelike gedeelte van die dorp geleë en gedeeltes van die skoolgeboue is gebou met sandsteen van die Clarens-sandsteenformasie. Die tweede hoërskool, die "Hoër Tegniese Skool Ficksburg" (HTS), het die bynaam die Sixies gehad. Hierdie skool, wat eens 'n groot getal kinders gehad het, het nadat passasierstreine na Ficksburg gestaak is, begin kwyn toe 'n groot voedingsaar afgesny is. Dit het gelei tot die samesmelting van die twee skole onder die naam die Hoërskool Ficksburg.

Die perseel van die HTS (in die suide van Ficksburg) is toe oorgeneem as skoolterrein vir die hoërskool, terwyl die Hoërskool Ficksburg se ou terrein oorgeneem is deur die Laerskool Ficksburg.

Die Hoërskool Ficksburg is in 1874 gestig. Willem Beukes is as die eerste onderwyser en skoolhoof aangestel. Die aanvanklike skoolgebou is eers in 1878 gebou, maar is na die tweede Anglo-Boereoorlog gesloop weens strukturele probleme. Toe Willem Beukes die skool in 1879 ná vyf jaar verlaat, was daar 'n leerlingtal van 15. Ná die Tweede Vryheidsoorlog is die skool in 'n tent en in die stadsaal gehuisves.

Een van die besonderse geboue van die Hoërskool Ficksburg is die ou biblioteek, waarvan die mure aan die bokant deur die skilder Pierneef beskilder is.




</doc>
<doc id="74574" url="https://af.wikipedia.org/wiki?curid=74574" title="Oosterland">
Oosterland

Die Oosterland het die eerste groep Franse Hugenote na Suid-Afrika gebring. In 1697 het die skip in Tafelbaai gestrand en in die laaste dekade van die twintigste eeu was die wrak die eerste wetenskaplike maritieme argeologiese projek in suidelike Afrika.

Die Oosterland is in 1685 vir die Kamer van Amsterdam van die VOC in Middelburg, die hoofstad van die provinsie Zeeland in Nederland, gebou. Dit het 1123 ton geweeg, was 50 m lank en sowat 13 m breed.

Op die skip se tweede vaart na die Ooste kom dit in Julie 1688 in Tafelbaai aan. Onder die passasiers was die stamvaders van bekende Suid-Afrikaners soos Frederik Willem de Klerk, Coenraad de Buys, Morné du Plessis, Charlize Theron en Danie Theron.

Op 17 Februarie vertrek die skip in konvooi met vier ander skepe vanaf Ceylon (Sri Lanka) terug na Nederland. Tydens die reis van 3 maande na Kaapstad sterf 11 man weens slegte drinkwater. In Mei wag verskeie skepe in Tafelbaai vir ander skepe uit Asië om saam in konvooi verder na Europa te vaar. Op 23 Mei bars 'n noordwesterstorm los. Ankerkabels breek en bote stamp teenmekaar aan. Die Oosterland beskadig sy boegspriet, begin lek en die hoofmas breek. Die skip breek op by die mond van die Soutrivier. Van die meer as 300 opvarendes oorleef slegs twee.

In 1988 het duikers naby die ingang van die Milnerton-strandmeer in 6 m water die wrak van die Oosterland opgespoor. Sedert 1990 is dit deeglik ondersoek en dit lei tot gevolge van wêreldwye belang. Tekstiel, indigo, tropiese houtsoorte, neute, mandjies en besondere porselein is geberg. Museums moes daarna die datums op hul versamelings aanpas.



</doc>
<doc id="74575" url="https://af.wikipedia.org/wiki?curid=74575" title="Hemelliggaam">
Hemelliggaam

’n Hemelliggaam is ’n natuurlike voorwerp of struktuur wat in die sigbare ruimte voorkom. Dit sluit in die sterre, planete, mane, asteroïdes en komete. Hulle kan ook bestaan uit talle afhanklike voorwerpe wat saam sterreswerms, newels en sterrestelsels vorm.

Die grootste hemelliggame wat voorkom, is sterrestelsels, wat uit dwergsterrestelsels bestaan. Die sterrestelsels word gegroepeer in sterrestelselswerms, wat dikwels weer in groter superswerms lê wat in groot filamente tussen byna leë holtes voorkom. Dit alles vorm ’n web wat die sigbare heelal genoem word. Sterre- en dwergsterrestelsels het ’n verskeidenheid vorms, wat bepaal word deur hul evolusiegeskiedenis, wat interaksies met ander sterrestelsels insluit. Na gelang van die soort sterrestelsel kan dit spesifieke kenmerke hê soos spiraalarms, halo's en ’n kern. In die middel van die meeste sterrestelsels kom ’n swartkolk voor. Hulle het ook satelliete in die vorm van dwergsterrestelsels en bolswerms.

Die groot verskeidenheid van stervorms word feitlik geheel en al bepaal deur die massa, samestelling en evolusiefase van ’n ster. Hulle kan voorkom in veelvoudige stelsels wat om mekaar wentel, soos dubbelsterre en veelvoudige sterre.

Die verskillende soorte sterre kan gesien word in die Hertzsprung-Russell-diagram – ’n grafiek wat sterre se ligsterkte stel teenoor hul oppervlaktemperatuur. Elke ster volg ’n evolusiebaan deur die grafiek. Na gelang van die aanvanklike massa van ’n ster en die teenwoordigheid of afwesigheid van ’n metgesel, kan ’n ster die laaste fase van sy bestaan deurbring as ’n kompakte ster – óf ’n witdwerg óf ’n neutronster óf ’n swartkolk.




</doc>
<doc id="74576" url="https://af.wikipedia.org/wiki?curid=74576" title="Swartdwerg">
Swartdwerg

’n Swartdwerg is ’n hipotetiese steroorblyfsel wat gevorm word wanneer ’n witdwerg so koel geword het dat dit nie meer veel hitte of lig uitstraal nie. Aangesien die tyd wat nodig is dat ’n witdwerg dié toestand bereik langer as die ouderdom van die heelal (13,8 miljard jaar) is, bestaan daar nog nie swartdwerge nie.

’n Witdwerg ontstaan wanneer ’n hoofreeksster met ’n lae of middelmatige massa al sy buitenste lae verloor of al die elemente opgebruik het wat hy warm genoeg is om te verbrand. Wat oorbly, is ’n digte bol ontaarde materie wat stadig afkoel vanweë termiese straling en dan ’n swartdwerg word. As swartdwerge bestaan, sal hulle baie moeilik waarneembaar wees.

Aangesien die evolusie van witdwerge afhang van dinge waaroor min bekend is, soos donker materie en protonwegsterwing, is dit moeilik om te bepaal wanneer so ’n ster ’n swartdwerg sal word.


</doc>
<doc id="74579" url="https://af.wikipedia.org/wiki?curid=74579" title="Deeltjiefisika">
Deeltjiefisika

Deeltjiefisika is ’n onderafdeling van fisika wat die aard bestudeer van subatomiese deeltjies waaruit alle materie en straling bestaan. Ook die interaksie tussen die deeltjies word ondersoek. Die huidige stel basiese velde en hul dinamika word saamgevat in ’n teorie bekend as die Standaardmodel.

Baie van die deeltjies kom nie onder gewone omstandighede in die natuur voor nie en kan net voortgebring en waargeneem word tydens hoë-energie-botsings met ander deeltjies. Dié botsings word veroorsaak in deeltjieversnellers, soos die Groot Hadronversneller op die grens tussen Frankryk en Switserland wat in 2008 deur die Europese Organisasie vir Kernnavorsing (CERN) in gebruik geneem is.

Navorsing in moderne deeltjiefisika fokus op subatomiese deeltjies, insluitende elektrone, protone en neutrone. Laasgenoemde twee is saamgestelde deeltjies wat uit kwarke bestaan. Die ander deeltjies wat bestudeer word, is afkomstig van radio-aktiewe en verspreidingsprosesse – dit sluit in fotone, neutrino's en muone, sowel as ’n wye verskeidenheid eksotiese deeltjies (’n soort teoretiese deeltjie).

Die term "deeltjie" is eintlik verkeerd. Die dinamika van deeltjiefisika word bepaal deur kwantummeganika. As sulks tree hulle soms op as deeltjies en soms as golwe. In meer tegniese terme: hulle is die wiskundige formulering van ’n kwantumtoestand in ’n Hilbert-ruimte. Hoewel van deeltjies gepraat word, moet ’n mens dus in aanmerking neem dat hulle ook golfeienskappe kan hê.

Die idee dat alle materie saamgestel is uit elementêre deeltjies dateer uit ten minste die 6de eeu v.C. Die filosofiese leerstelling van atomisme en die aard van elementêre deeltjies is deur antieke Griekse, Indiese en Moslemse wetenskaplikes bestudeer, asook in die vroeë moderne Europa. Die deeltjieteorie van lig is onder andere deur Isaac Newton voorgestel.

In die 19de eeu het John Dalton afgelei dat elke element van die natuur uit ’n enkele, unieke soort deeltjie bestaan. Hy en sy tydgenote het geglo dat dit die basiese deeltjies van die natuur is en het hulle atome genoem, van die Griekse woord "atomos", wat "ondeelbaar" beteken. Naby die einde van die eeu het fisici egter ontdek atome is nie die basiese deeltjies van die natuur nie, maar samestellings van nog kleiner deeltjies. In die vroeë 20ste eeu het ondersoeke in kern- en kwantumfisika getoon dat elemente verander kan word deur middel van kernsplyting en kernfusie. Dit maak dit selfs moontlik om goud van lood te maak, hoewel dit nooit winsgewend sal wees nie. Dieselfde ontdekkings het ook gelei tot die vervaardiging van kernwapens. In die 1950's en 1960's is ’n verstommende getal deeltjies in botsingseksperimente ontdek. Met die formulering van die Standaardmodel was dit duidelik dat hulle kombinasies van ’n klein aantal basiese deeltjies is.

Alle deeltjies en hul interaksies kan feitlik geheel en al beskryf word aan die hand van die Standaardmodel. Dit beskryf die sterk, swak en elektromagnetiese interaksies deur bosone. Die bepaalde bosone is gluone, W- en Z-bosone en fotone.

Die Standaardmodel het 61 elemetêre deeltjies. Dié deeltjies kan kombineer om saamgestelde deeltjies te vorm, en dit verklaar die honderde ander soorte deeltjies wat sedert die 1960's ontdek is. Die Standaardmodel stem ooreen met feitlik alle eksperimentele toetse wat tot op datum uitgevoer is. Dit voorspel ook die bestaan van ’n tipe boson bekend as die Higgsboson, wat vermoedelik in 2012 ontdek is.

Die meeste deeltjiefisici glo dit is ’n onvolledige beskrywing van die natuur en dat ’n meer basiese teorie nog ontdek sal word. In onlangse jare het die meet van neutrino's se massa die eerste eksperimente afwykings van die model getoon.

Lys van deeltjies, vir 'n lys van elementêre en saamgestelde deeltjies



</doc>
<doc id="74586" url="https://af.wikipedia.org/wiki?curid=74586" title="Kwark">
Kwark

Kwarke of quarks is een van die twee basiese soorte bestanddele van materie in die Standaardmodel van deeltjiefisika. Die ander is leptone. Hulle het ook antideeltjies, bekend as antikwarke.

Kwarke en antikwarke is die enigste elementêre deeltjies wat deur al vier fundamentele wisselwerkings op mekaar inwerk. Nog ’n belangrike eienskap van kwarke word inperking genoem, waarvolgens individuele kwarke nooit op hul eie in die natuur waargeneem kan word nie omdat hulle altyd in saamgestelde deeltjies genaamd hadrone (soos protone en neutrone) ingeperk is; ’n uitsondering is die bokwark, wat verval deur die swak wisselwerking voor ’n gebonde toestand kan vorm.

Die bestaan van kwarke is in 1964 voorspel deur die fisikus Murray Gell-Mann, en daarvoor het hy in 1969 die Nobelprys ontvang.

Daar is ses soorte kwarke: vir elke generasie van elementêre deeltjies ’n paar. Die drie pare word aangedui deur die name op en af; sjarme en vreemd; bo en onder. Die eerste een van ’n paar het ’n elektriese lading van + en die tweede een ’n lading van -. Elke antikwark het die teenoorgestelde lading as sy ooreenstemmende kwark. Kwarke het ’n spin van ± en is dus fermione.

Alledaagse, normale materie word opgebou uit die ligste kwarke, op en af. Die volgende kwarke, sjarme en vreemd, kom ook voor in deeltjies uit kosmiese straling. Die bo- en onderkwarke kom slegs in uiterste toestande voor: in deeltjieversnellers en by die Oerknal. Hulle het veel meer energie (is "swaarder") as die op en af.

Kwarke is nog nooit individueel waargeneem nie, net in saamgestelde deeltjies. Eksperimente in deeltjieversnellers dui wel op die bestaan van kwarke. Hulle is die boustene van deeltjies wat hadrone genoem word. ’n Meson bestaan uit ’n kwark en ’n antikwark; ’n barion bestaan uit 3 kwarke of 3 antikwarke. Protone is opgebou uit drie kwarke, waarvan een ’n afkwark en twee opkwarke is; die totale lading is dan +1 elementêre lading. Neutrone bestaan uit twee afkwarke en een opkwark, met ’n totale lading van 0.

Kwarke word bymekaargehou deur gluone (van die Engelse woord "glue"). Daar word aangeneem dat die aantrekkingskrag tussen kwarke groter word namate die afstand groter word.

In die kwarkteorie is daar ook deeltjies wat uit byvoorbeeld drie opkwarke bestaan. Omdat kwarke fermione is, is dit teenstrydig met die uitsluitingsbeginsel van Pauli (daar kan nie drie fermione in dieselfde toestand bestaan nie). Om dit te omseil is die begrip "kleur" ingestel – dit het egter niks met ware kleur te doen nie. Die drie kleure is rooi, groen en blou. Antikwarke het ’n anti-kleurlading (anti-rooi, anti-groen en anti-blou). Gluone kan kleur "vervoer", waardeur hulle die eienskap van ’n kwark kan verander.

Deeltjies wat uit kwarke opgebou is, moet kleurneutraal wees. So is die drie kleure rooi, groen en blou saam wit (kleurneutraal); ’n kleur en sy ooreenstemmende anti-kleur is ook kleurneutraal. Dit dui daarop dat ’n kwark nooit op sy eie kan bestaan nie; ’n enkele kwark kan nooit kleurneutraal wees nie. Die kleurteorie is bloot teoreties en is nooit waargeneem nie (alle waarneembare deeltjies is immers kleurneutraal).

Hieronder is ’n tabel met al die bekende kwarke. Hul lading het die lading van ’n elektron (e) as eenheid. Daar moet in gedagte gehou word dat daar drie variante van elke kwark voorkom (die drie kleure) en dat elke kwark ’n antideeltjie het. Daar is dus altesaam 18 kwarke en 18 antikwarke.



</doc>
<doc id="74588" url="https://af.wikipedia.org/wiki?curid=74588" title="Adelfotis">
Adelfotis

Die stoomskip Adelfotis het op 30 Desember 1956 by Quoin Point in die Overberg op die rotse geloop.

Die skip van 2310 ton is in 1925 in Nederland gebou en het drie name gehad voordat dit in 1955 tot Adelfotis herdoop en in Costa Rica geregistreer is. In Desember 1956 was die skip onderweg van Bremerhaven in Duitsland via Maputo na Moembaai in Indië met 'n vrag van 3 300 ton ammoniumsulfaat. Met 'n gematigde suidoostewind en digte mis, sterk seestrome en 'n beweerde afwyking van die kompasnaald strand die skip. Al die opvarendes is gered, maar die skip was 'n volslae wrak. Teenswoordig word die wrak deur ervare duikers besoek.



</doc>
<doc id="74589" url="https://af.wikipedia.org/wiki?curid=74589" title="Mariette Bosch">
Mariette Bosch

Mariëtte Sonjaleen Bosch (oorlede 31 Maart 2001, later ook bekend as Mariëtte Wolmarans) was 'n Suid-Afrikaanse vrou wat op 31 Maart 2001 op 50-jarige ouderdom deur die regering van Botswana tereggestel is. Sy is gehang vir die moord op Maria Magdalene "Ria" Wolmarans in Junie 1996, ook 'n Suid-Afrikaanse vrou. Bosch was die eerste wit vrou wat in Botswana tereggestel is. Sy was die vierde vrou wat sedert Botswana se onafhanklikheid daar gehang is. As gevolg hiervan is die moord wyd binne en buite Botswana in die media gerapporteer. Daar is na die voorval verwys as Botswana se "White Mischief" (blanke onheil), 'n sinspeling op die 1987-rolprent oor 'n moordsaak waarby wit mense in Kenia betrokke was.



</doc>
<doc id="74590" url="https://af.wikipedia.org/wiki?curid=74590" title="The Independent">
The Independent

The Independent is 'n Britse koerant wat sedert 1986 daagliks in die Verenigde Koninkryk verskyn. Hulle susterkoerant, "Independent on Sunday" verskyn op Sondae.

Daar is egter ook koerante in ander lande wat dieselfde naam dra, soos:

Daarbenewens is daar ook 'n paar Engelse rolprente wat ""The Independent"" gedoop is, onder ander:


</doc>
<doc id="74591" url="https://af.wikipedia.org/wiki?curid=74591" title="John Hemmingham">
John Hemmingham

John Hemmingham is 'n Engelse sokkeradministrateur en is tans die kommersiële bestuurder van Sheffield Wednesday Ladies. Hy was vantevore die uitvoerende hoof van "Mansfield Town FC". Hy is ook bekend as die leier en die trompetspeler van die orkes, "Pukka Pies England Band", die amptelike ondersteuners-orkes van die Engelse nasionale sokkerspan.


</doc>
<doc id="74592" url="https://af.wikipedia.org/wiki?curid=74592" title="Buffelspruit-natuurreservaat">
Buffelspruit-natuurreservaat

Buffelspruit-natuurreservaat by die dorp Aliwal-Noord, is 'n klein natuurreservaat in die verre noorde van die Oos-Kaapprovinsie van Suid-Afrika.

Die ingangshek is by .

Die grasvlakte van die reservaat beslaan 'n area van 6.22 km langs die Kraairivier, aangrensend aan die dorp Aliwal-Noord. Dit word besit en bestuur deur die Walter Sisulu Plaaslike Munisipaliteit en is die hele jaar oop. 

Direk teenaan die reservaat se grensdraad is ook 'n kleingeweerskietbaan geleë, wat hoofsaaklik deur die plaaslike polisietak gebruik word vir skietopleiding. Vir besoekers aan die baan is die idee natuurlik om na 'n papierteiken te skiet en nie enige van die vrylopende wildsbokke te probeer raakskiet nie.

Die volgende wildsoorte is gereeld te sien in die reservaat: 


</doc>
<doc id="74593" url="https://af.wikipedia.org/wiki?curid=74593" title="Generasie (deeltjiefisika)">
Generasie (deeltjiefisika)

In deeltjiefisika is ’n generasie (of familie) ’n afdeling van die elementêre deeltjies. Deeltjies verskil van generasie tot generasie wat hul aroma-kwantumgetal en massa betref, maar hul interaksies is dieselfde.

Daar is volgens die Standaardmodel van deeltjiefisika drie generasies. Elk is verdeel in twee leptone en twee kwarke. Die twee leptone kan geklassifiseer word in een met ’n elektriese lading van −1 (elektron) en een neutraal (neutrino); die twee kwarke kan geklassifiseer word in een met ’n lading van − (af-tipe) en een met ’n lading van + (op-tipe).

Elke lid van ’n hoër generasie het ’n groter massa as die ooreenstemmende deeltjie van die vorige generasie, met die neutrino's as moontlike uitsondering (hul klein massas is nog nie akkuraat bepaal nie). So het die eerstegenerasie-elektron ’n massa van net , die tweedegenerasie-muon het ’n massa van en die derdegenerasie-tau het ’n massa van (feitlik twee keer so swaar as ’n proton). Hierdie massahiërargie veroorsaak dat deeltjies van ’n hoër generasie verval tot die eerste generasie, wat verduidelik hoekom alledaagse materie (atome) uit deeltjies van die eerste generasie bestaan. Elektrone omring ’n atoomkern, wat bestaan uit protone en neutrone wat op- en af-kwarke bevat. Die tweede en derde generasie van gelaaide deeltjies kom nie in gewone omstandighede in die natuur voor nie, maar net in uiters hoë-energie-omstandighede, soos kosmiese straling of deeltjieversnellers.

Die term "generasie" is in 1976 die eerste keer bekend gestel deur Haim Harari in die Les Houches-somerskool.
Neutrino's van alle generasies stroom regdeur die heelal, maar het selde interaksies met gewone materie. Daar word gehoop dat ’n beter begrip van die verhouding tussen die generasies leptone eindelik die massaverhouding van die basiese deeltjies sal verduidelik en verdere lig sal werp op die aard van massa in die algemeen, uit ’n kwantumperspektief.

 Hierdie artikel is vertaal uit die 


</doc>
<doc id="74595" url="https://af.wikipedia.org/wiki?curid=74595" title="Standaardmodel">
Standaardmodel

Die Standaardmodel van deeltjiefisika is ’n teorie in deeltjiefisika waarin die kragte en deeltjies wat alle materie vorm, beskryf word. Eksperimente het aangedui dat dié teorie in ooreenstemming is met kwantummeganika en die spesiale relatiwiteitsteorie. Dit is egter nie ’n allesbeskrywende teorie van fundamentele interaksies nie, hoofsaaklik omdat dit swaartekrag buite rekening laat. Die model is in die 1970's opgestel en daarmee is die resultaat van eksperimente suksesvol voorspel.

Vandag is die Standaardmodel ’n algemeen aanvaarde teorie wat op vele gebiede toepasbaar is. Dit het tot onlangs voorspel dat neutrino's massaloos is. Die ontdekking van neutrino-skommeling (die verskynsel dat neutrino's van een generasie na ’n ander omgeskakel kan word) vereis egter dat hulle ’n massa het.

Alle dele van ’n atoom bestaan uit fundamentele materiedeeltjies en kragvoerende deeltjies. Materiedeeltjies het ’n halftallige spin en voldoen dus aan die Fermi-Dirac-verdeling; hulle word fermione genoem en bestaan uit leptone en hadrone, wat uit kwarke opgebou is. Die kragvoerende deeltjies het ’n heeltallige spin en voldoen dus aan die Bose-Einstein-statistiek; hulle word bosone genoem. Hulle is die draers van die vier basiese natuurkragte.

Daar is ongeveer 200 subatomiese deeltjies bekend. Hulle word aangedui met ’n letter uit die Latynse of Griekse alfabet, plus nog ’n letter, '+', '-', '0', '/' of ’n streep. ’n Eenvoudige oorsig sou dus so kon lyk:

Leptone en kwarke kan in drie generasies voorkom. Sigbare materie in die heelal bestaan egter uitsluitlik uit deeltjies van die eerste generasie: op- en afkwarke en elektrone. Deeltjies van die tweede en derde generasie is onstabiel; hulle verval in ’n breukdeel van ’n sekonde in deeltjies van die eerste generasie, maar kan wel gegenereer word deur botsings van hoë-energie-deeltjies van die eerste generasie.



</doc>
<doc id="74596" url="https://af.wikipedia.org/wiki?curid=74596" title="Boson">
Boson

Bosone is in deeltjiefisika een van twee klasse elementêre deeltjies; die ander klas is fermione. Die term "boson" is geskep deur Paul Dirac as erkenning aan die werk van Satyendra Nath Bose, wat saam met Albert Einstein die Bose–Einstein-statistiek oor die eienskappe van elementêre deeltjies ontwikkel het.

Voorbeelde van bosone sluit in fundamentele deeltjies (soos die Higgsboson, die vier kragdraende bosone van die Standaardmodel en die nog teoretiese graviton van kwantumswaartekrag); saamgestelde deeltjies (mesone, stabiele kerns van ewe massagetalle, bv. deuterium, helium-4, lood-208); en kwasideeltjies (bv. Cooper-pare).

’n Belangrike eienskap van bosone is dat daar nie ’n beperking is aan die getal wat dieselfde kwantumtoestand kan beslaan nie. In teenstelling daarmee kan twee fermione nie dieselfde kwantumruimte beslaan nie. Terwyl fermione materie uitmaak, is bosone die kragdraers wat as "gom" dien en die materie bymekaarhou.


</doc>
<doc id="74599" url="https://af.wikipedia.org/wiki?curid=74599" title="Agustín de Iturbide">
Agustín de Iturbide

Agustín Cosme Damián de Itúrbide y Arámburu (* 27 September 1783 in Morelia, Nieu-Spanje; † 19 Julie 1824 in Padilla, Meksiko), ook bekend as Agustín I van Meksiko, was 'n Meksikaanse bevelvoerder en politikus tydens die Meksikaanse Onafhanklikheidsoorlog. Hy het 'n suksesvolle politiese en militêre koalisie gestig, wat op 27 September 1821 Meksikostad verower het en dus die onafhanklikheid van Meksiko beslis het. Nadat die liberasie van die land beveilig is, het hy in 1821 president van die Regentskap van Meksiko geword. Een jaar later was hy aangekondig as die grondwetlike keiser van die nuwe nasie en het Meksiko kortliks vanaf 19 Mei 1822 tot 19 Maart 1823 regeer. Hy is gekrediteer as die oorspronklike ontwerper van die eerste vlag van Meksiko.



</doc>
<doc id="74602" url="https://af.wikipedia.org/wiki?curid=74602" title="Elementêre deeltjie">
Elementêre deeltjie

’n Elementêre of fundamentele deeltjie is in deeltjiefisika ’n deeltjie wat sover bekend nie enige substruktuur het nie, dus bestaan dit waarskynlik nie uit kleiner deeltjies nie. As dit wel die geval is, is elementêre deeltjies die basiese boustene van die heelal waaruit alle materie bestaan.

In die Standaardmodel van deeltjiefisika sluit die elementêre deeltjies in die fundamentele fermione (insluitende kwarke, leptone en hul antideeltjies), en die fundamentele bosone (insluitende die ykbosone en die Higgsboson). Hoewel die deeltjies nie uit kleiner dele bestaan nie, kan van hulle in ligter deeltjies verander (volgens sekere reëls).

Vroeër is geglo atome is die kleinste deeltjies in die natuur ("atoom" kom van die Griekse woord "atomos", wat "ondeelbaar" beteken). ’n Sentrale kenmerk in die elementêre-deeltjie-teorie is die vroeë-20ste-eeuse idee van kwantums, wat die begrip van elektromagnetiese straling hervorm en kwantummeganika teweeggebring het.

Volgens die Standaardmodel is alle elementêre deeltjies óf bosone óf fermione (na gelang van hul spin). Die deeltjies wat gewoonlik met materie verbind word, is fermione. Hulle het ’n halftallige spin en word verdeel in 12 aromas. Deeltjies wat verbind word met die vier basiese natuurkragte is bosone en hulle het ’n heeltallige spin.


’n Boson wat van die groter familie Higgsbosone kan wees, is die laaste deeltjie wat waarskynlik ontdek is (in Julie 2012) en is moontlik die swaarste boson wat nog gevind is. Nog elementêre deeltjies kan bestaan, soos die gravitone, wat met swaartekrag verbind word. Sulke deeltjies is nie deel van die Standaardmodel nie.




</doc>
<doc id="74605" url="https://af.wikipedia.org/wiki?curid=74605" title="Johan Kemp">
Johan Kemp

Johan Kemp was 'n Suid-Afrikaanse rugbyspeler wat as stut vir die Goue Leeus uitgedraf het. Kemp het in 2002 in ses wedstryde tydens die Vodacombeker-toernooi gespeel. Hy is op 28 Maart 2013 op 35-jarige ouderdom in sy huis in Fontainebleau, Johannesburg tydens 'n inbraak doodgeskiet. Sy vrou en twee seuns het die aanval oorleef, asook sy twee honde wat verskeie meswonde opgedoen het.


</doc>
<doc id="74607" url="https://af.wikipedia.org/wiki?curid=74607" title="Neutrino">
Neutrino

’n Neutrino is ’n elektries neutrale, swak wisselwerkende elementêre deeltjie met ’n halftallige spin. Die neutrino (Italiaans vir "neutrale enetjie") word aangedui met die Griekse letter "ν" (nu). Alle bewyse dui daarop dat hulle massa besit, maar hul massa is baie klein selfs gemeet aan deeltjie-standaarde. Hul massa is nog nooit akkuraat bepaal nie.

Neutrino's het nie ’n elektriese lading nie, wat beteken hulle word nie beïnvloed deur die elektromagnetiese kragte wat op ander, gelaaide deeltjies soos elektrone en protone inwerk nie. Hulle word net beïnvloed deur die swak subatomiese krag en swaartekrag, wat baie klein is. Daarom beweeg neutrino's onverhinderd deur normale materie.

Neutrino's word geskep as gevolg van sekere tipes radioaktiewe verval, of kernreaksies soos dié wat in die Son, kernreaktors en kosmiese straling plaasvind. Daar is drie soorte, of aromas: elektron-, muon- en tau-neutrino's. Elke soort word verbind met ’n antideeltjie, ’n antineutrino, wat ook ’n neutrale lading en halftallige spin het. Daar is nog nie vasgestel of die neutrino en sy ooreenstemmende antineutrino identiese deeltjies is nie.

Die meeste neutrino's wat deur die Aarde beweeg, is van die Son afkomstig. Sowat 65 miljard sonneutrino's per sekonde beweeg deur elke vierkante sentimeter loodreg tot die rigting van die Son in die omgewing van die Aarde.

Hoewel die energie van α- en γ-straling diskreet is – die straling wat ’n bepaalde proses vrystel, het een bepaalde energie – het James Chadwick in 1914 gewys dat dit nie die geval met β-straling is nie. Die energie kan wissel en vorm ’n breë spektrum, pleks van ’n skerp lyn. Aanvanklik het dit gelyk of die wet van behoud van energie hiermee oortree word, maar in 1930 stel Wolfgang Pauli voor dat saam met die elektron ’n ander neutrale deeltjie, die "neutrino", vrygestel word wat ’n deel van die energie opneem en min wisselwerkings toon. Enrico Fermi het hierdie begrip in 1934 in die eerste suksesvolle teoretiese beskrywing van β-verval opgeneem, maar dit was eers in 1956 dat Reines en Cowan bewys het neutrino's bestaan werklik. Hulle het ’n detektor gebou van 200 liter water gelaai met wat hulle naby die Savannahrivier-kernreaktor geplaas het.

Pariteit is ’n begrip wat vergelyk kan word met die verskil tussen ’n linker- en ’n regterhand. Sommige deeltjies het ’n positiewe en ander ’n negatiewe pariteit. Tot in die 1950's het geleerdes aangeneem die totale pariteit bly in alle prosesse dieselfde, maar in reaksies wat die swak kernkrag betref, is dit nie die geval nie. In 1958 het Maurice Goldhaber gewys alle neutrino's wat in die verval van Eu na Sm* vrygestel word, is linkshandig deur die polarisasie van die fotone te meet. In die Standaardmodel (SM) word "aangeneem" die neutrino het geen (rus)massa nie en dat die swak wisselwerking maksimaal pariteit-skendend is. Dit wil sê dat die neutrino altyd linkshandig is en sy antideeltjie, die antineutrino, regshandig.

In prosesse met muone en taudeeltjies kom ook neutrino's voor. Muonneutrino's is in 1962 deur Lederman, Schwartz en Steinberger ontdek. Die tauweergawe het in 2000 gevolg. Die verskille word gewoonlik met die begrip aroma ("flavor") aangedui. In die Standaardmodel word hulle as drie verskillende deetjies beskou, hoewel dit moontlik is dat ’n neutrino wat met ’n kwark bots van aroma verander. 

In die 1960's het John Bahcall en Ray Davis ’n groot vat met ’n chloorhoudende vloeistof in die Homestake-myn in Suid-Dakota geplaas om die elektronneutrino's te meet wat die son vrystel.

Neutrino's ondergaan baie min wisselwerking, maar soms kan hulle met chloor-37 reageer volgens:

Hierdie eksperiment het geslaag, maar ’n verrassende resultaat opgelewer: Die aantal neutrino's wat waargeneem is, is net ’n derde van wat teoreties verwag word op grond van die Standaardmodel. Hierdie resultaat is later bevestig met Ga as teiken. ’n Verklaring hiervoor is dat neutrino's spontaan van aroma kan verander en dus net ’n derde van hulle vir reaksies met chloor of gallium beskikbaar is. Indien dit so is, moet die neutrino egter ’n rusmassa besit wat nie nul is nie.


</doc>
<doc id="74608" url="https://af.wikipedia.org/wiki?curid=74608" title="Foton">
Foton

’n Foton (simbool: γ) is ’n elementêre deeltjie, die kwantum van lig en alle ander vorme van elektromagnetiese straling, en die kragdraer vir die elektromagnetiese krag. Die invloed van hierdie krag kan maklik gesien word op mikro- sowel as makroskopiese vlak, want die foton het geen rusmassa nie; dit laat dus interaksies op lang afstande toe. Soos alle elementêre deeltjies word fotone tans die beste verduidelik aan die hand van kwantummeganika en toon hulle golf-deeltjie-tweeledigheid, met ander woorde hulle het eienskappe van beide golwe en deeltjies.

Die moderne konsep van die foton is mettertyd deur Albert Einstein ontwikkel om eksperimentele waarnemings te verduidelik wat nie ingepas het by die klassieke golfmodel van lig nie. Die fotonmodel het veral die frekwensieafhanklikheid van lig se energie verklaar, asook die vermoë van materie en elektromagnetiese straling om in termiese ewewig te wees.

In die Standaardmodel van deeltjiefisika word fotone beskryf as ’n noodsaaklike gevolg van fisiese wette wat ’n sekere simmetrie by elke punt in ruimtetyd het. Die wensentlike eienskappe van fotone, soos lading, massa en spin, word bepaal deur die eienskappe van hierdie simmetrie.


</doc>
<doc id="74609" url="https://af.wikipedia.org/wiki?curid=74609" title="Muon">
Muon

’n Muon is ’n elementêre deeltjie soortgelyk aan die elektron, met ’n negatiewe elektriese lading (-1) en ’n spin van . Saam met die elektron, die tau en die drie neutrino's word dit as ’n lepton geklassifiseer. Nes met ander leptone die geval is, word geglo dat muons nie ’n substruktuur het nie, dus bestaan hulle nie uit kleiner deeltjies nie.

Die naam kom van die Griekse letter "μ" (mu), wat dit voorstel.

Die muon is ’n onstabiele subatomiese deeltjie met ’n gemiddelde leeftyd van (mikrosekonde). Hierdie relatief lang vervaltyd (die tweede langste bekend) is omdat dit via die swak wisselwerking plaasvind. Muonverval vervaardig minstens drie deeltjies, en dit moet ’n elektron insluit met dieselfde lading as die muon, plus twee verskillende soorte neutrino's.

Nes alle elementêre deeltjies het muons ’n ooreenstemmende antideeltjie van teenoorgestelde lading (+1), maar dieselfde massa en spin. Dit word ’n antimuon of positiewe muon genoem.

Muons het ’n massa van , wat sowat 200 keer dié van ’n elektron is. Aangesien die muon se wisselwerking baie soos dié van die elektron is, kan daaraan gedink word as ’n baie swaarder weergawe van die elektron.



</doc>
<doc id="74610" url="https://af.wikipedia.org/wiki?curid=74610" title="Ykboson">
Ykboson

’n Ykboson (Engels: "gauge boson") is in deeltjiefisika ’n boson wat dien as draer van een van die basiese natuurkragte. Elementêre deeltjies oefen kragte op mekaar uit deur die uitruiling van ykbosone, meestal as virtuele deeltjies. Hulle kry hul naam van die teorieë wat dié kragte beskryf, bekend as die ykteorieë; die ykbosone is die kwantums van die ykveld.

Die Standaardmodel bevat drie soorte ykbosone:


</doc>
<doc id="74611" url="https://af.wikipedia.org/wiki?curid=74611" title="Fundamentele wisselwerking">
Fundamentele wisselwerking

In fisika is daar vier fundamentele wisselwerkings, ook bekend as basiese natuurkragte. Alle kragte volg uit dié vier basiese wisselwerkings. Hulle is die swaartekrag- en die elektromagnetiese wisselwerking, wat aansienlike kragte oor ’n lang afstand produseer waarvan die uitwerking in die alledaagse lewe gesien kan word, en die sterk en die swak wisselwerking, wat kragte op subatomiese afstande produseer. 

Sommige wetenskaplikes glo daar bestaan dalk ’n vyfde krag, maar dit word nie algemeen aanvaar en is nog nie bewys nie.

Elk van die bekende fundamentele wisselwerkings kan wiskundig as ’n veld beskryf word. Swaartekrag word toegeskryf aan die kromming van ruimtetyd, wat deur Einstein se algemene relatiwiteitsteorie beskryf word. Die ander drie is diskrete kwantumvelde en hul wisselwerkings word bemiddel deur elementêre deeltjies wat in die Standaardmodel van deeltjiefisika beskryf word.

Binne die Standaardmodel word die sterk wisselwerking oorgedra deur ’n deeltjie met die naam gluon en is dit verantwoordelik vir die binding van kwarke om hadrone soos protone en neutrone te vorm. As ’n nawerking skep dit die kernkrag wat laasgenoemde deeltjies bind om atoomkerns te vorm. Die swak wisselwerking word oorgedra deur deeltjies bekend as W- en Z-bosone. Dit werk ook in op die kerns van atome en bemiddel radioaktiewe verval. Die elektromagnetiese krag, wat deur fotone oorgedra word, skep elektriese en magneetvelde wat verantwoordelik is vir die aantrekking tussen wentelende elektrone en atoomkerns, en dit hou atome bymekaar. Dit is ook verantwoordelik vir chemiese binding en elektromagnetiese golwe, insluitende sigbare lig, en vorm die grondslag vir elektriese tegnologie. Hoewel die elektromagnetiese krag baie sterker as swaartekrag is, is dit geneig om homself in groot voorwerpe uit te kanselleer. Oor die grootste afstande (op die skaal van planete en sterrestelsels) is swaartekrag dus geneig om die oorheersende krag te wees.

Al vier fundamentele kragte is vermoedelik verwant en by hoë energieë op ’n minuskule lengte, die Plancklengte, in ’n enkele krag verenig. Deeltjieversnellers kan egter nie die enorme energieë opwek wat nodig is om dit eksperimenteel te ondersoek nie. Pogings om ’n algemene teoretiese raamwerk op te stel wat die verhouding tussen die kragte sal verduidelik, is vandag moontlik die grootste mikpunt van teoretiese fisici. Die swak en die elektromagnetiese krag is reeds verenig met die elektroswak teorie van Sheldon Glashow, Abdus Salam en Steven Weinberg, en daarvoor het hulle in 1979 die Nobelprys vir fisika gewen. Die kombinasie van die sterk krag met dié twee kragte (die "teorie van die groot vereniging") is goed onderweg, hoewel daar nog geen eksperimentele bewys voor is nie. Die kombinasie van swaartekrag en die ander wisselwerkings (die teorie van alles), is egter nog steeds problematies omdat swaartekrag deur die algemene relatiwiteitsteorie beskryf word en die ander kragte deur die kwantumteorie, en hulle is moeilik verenigbaar.

In die begripsmodel van fundamentele wisselwerkings bestaan materie uit fermione, wat eienskappe het soos ladings en spin ±. Hulle trek mekaar aan of stoot mekaar af deur bosone uit te ruil.
Die model vir die wisselwerking van enige paar fermione lyk dan so:

Die uitruiling van bosone dra altyd energie en momentum oor tussen die fermione, en verander so hul snelheid en rigting. Die uitruiling kan ook ’n lading tussen die fermione vervoer en die ladings van die fermione in die proses verander (dus een soort fermion in ’n ander verander). Omdat bosone een eenheid hoekmomentum het, sal die fermion se spinrigting verander van + in − (of omgekeerd).

Omdat ’n wisselwerking daartoe lei dat fermione mekaar aantrek en afstoot, is "krag" ’n ouer term vir wisselwerking.

Die magnitude en gedrag van die vier fundamentele kragte verskil grootliks, soos in die tabel onder gesien kan word. Moderne fisici probeer elke waargenome fisiese verskynsel aan die hand van hierdie fundamentele wisselwerkings verduidelik. Dit blyk ook wenslik te wees om die getal verskillende soorte wisselwerkings te verminder. Twee voorbeelde hiervan is die kombinasie van:

Beide magnitude ("relatiewe sterkte") en "reikwydte", soos in die tabel aangedui, is net betekenisvol binne ’n taamlik ingewikkelde teoretiese raamwerk. Kennis moet ook geneem word dat die tabel eienskappe van ’n begripskema lys wat nog ondersoek word.

Die moderne kwantummeganiese siening van die fundamentele kragte buiten swaartekrag is dat materiedeeltjies (fermione) nie regstreeks in ’n wisselwerking betrokke is nie, maar ’n lading het en virtuele deeltjies (ykbosone) uitruil wat die kragdraers of is. Fotone bemiddel byvoorbeeld die wisselwerking van elektriese ladings, en gluone bemiddel die wisselwerking van kleurladings.



</doc>
<doc id="74617" url="https://af.wikipedia.org/wiki?curid=74617" title="Jürgen Visser">
Jürgen Visser

Jürgen Visser is 'n Suid-Afrikaanse rugbyspeler wat gewoonlik op heelagter uitdraf. Hy verteenwoordig die Bulls in Superrugby en die Blou Bulle in die Curriebeker en Vodacombeker. Visser het vantevore vir die Westelike Provinsie gespeel.



</doc>
<doc id="74618" url="https://af.wikipedia.org/wiki?curid=74618" title="JJ Engelbrecht">
JJ Engelbrecht

JJ Engelbrecht is 'n Suid-Afrikaanse rugbyspeler wat gewoonlik as vleuel of buitesenter uitdraf. Hy verteenwoordig die Bulls in Superrugby en die Blou Bulle in die Curriebeker. Engelbrecht het vantevore vir die Westelike Provinsie gespeel. Hy het sy debuut vir Suid-Afrika op 18 Augustus 2012 teen Argentinië gemaak, nadat hy in die 70ste minuut as plaasvervanger opgestuur is.



</doc>
<doc id="74619" url="https://af.wikipedia.org/wiki?curid=74619" title="Eerste Meksikaanse Keiserryk">
Eerste Meksikaanse Keiserryk

Die Eerste Meksikaanse Keiserryk (Spaans: "Primer Imperio Mexicano") het vanaf 1821 tot 1823 op die gebied van die huidige republieke Meksiko, Belize, Costa Rica, El Salvador, Guatemala, Honduras en Nicaragua bestaan. Die keiserryk het met die onafhanklikheid van die Spaanse kolonie Nieu-Spanje ontstaan. Met die abdikasie van Agustín de Iturbide is die monargie afgeskaf en die eerste Meksikaanse Republiek gestig, wat tot die proklamasie van die Tweede Meksikaanse Keiserryk bestaan het. Ná die ontbinding van die keiserryk is Agustín de Iturbide op 19 Julie 1824 in Padilla tereggestel.

Terwyl Kuba, Santo Domingo en die Filippyne deel uitgemaak het van die Vise-Koninkryk Nieu-Spanje, het hierdie gebiede nie deel van Meksiko geword nie. Ná die afskaffing van die Keiserryk het Costa Rica, El Salvador, Guatemala, Honduras en Nicaragua op 1 Julie 1823 die Federale Republiek van Sentraal-Amerika gestig.

Die Eerste Meksikaanse Keiserryk het uit 24 deelgebiede bestaan:



</doc>
<doc id="74620" url="https://af.wikipedia.org/wiki?curid=74620" title="Charlotte">
Charlotte

Die Britse troepeskip Charlotte het op 20 September 1854 in Algoabaai vergaan. Dit is een van die mees ontstellende skeepsrampe van Suider-Afrika, veral omdat dit hoofsaaklik te wyte was aan die gebrek aan hawegeriewe in Port Elizabeth.

Die driemaster van 450 ton en van hout is in 1844 in Liverpool gebou. Op 28 Junie 1854 het die skip met 163 soldate en 5 offisiere van die 27ste Regiment, 16 vroue en 29 kinders as passasiers en 'n bemanning van 22 van Queenstown in Ierland na Calcutta in Indië vertrek.

Omdat die reis van Ierland na die Kaap weens die weersomstandighede heelwat langer geduur het as normaal, het kapt. Robert D. Affleck besluit om vir water en voedsel by Port Elizabeth vas te meer. Terwyl die skip in die hawe is, breek 'n geweldige storm los sodat twee van sy ankertoue en twee maste breek en die skip aan die onderpunt van Jettystraat op die rotse loop. Selfs 'n reddingsboot strand. Ook die baie skerp rotse het bygedra tot die lewensverlies van ongeveer 110 opvarendes. Dae lank het nog lyke in Algoabaai uitgespoel. Dit is die ergste skeepsramp wat in Port Elizabeth plaasgevind het.



</doc>
<doc id="74621" url="https://af.wikipedia.org/wiki?curid=74621" title="Dender">
Dender

Die Dender (Frans: "Dendre") is 'n rivier in België. Die Dender is 'n sytak van die Schelde. 



</doc>
<doc id="74622" url="https://af.wikipedia.org/wiki?curid=74622" title="Brabant">
Brabant

Brabant (Frans: "Duché de Brabant", Nederlands: "Hertogdom Brabant") was 'n hertogdom in België en Nederland tydens die Middeleeue. Die belangrikste stede in Brabant was Antwerpen, Brussel, Leuven en Den Bosch ('s Hertogenbosch).


</doc>
<doc id="74623" url="https://af.wikipedia.org/wiki?curid=74623" title="Maria van Boergondië">
Maria van Boergondië

Maria van Boergondië (13 Februarie 1457 – 27 Maart 1482) was die dogter en enigste erfgenaam van Karel die Stoute. 

Ná die dood van haar pa, wat in die Slag van Nancy dood is, het die Franse koning Lodewyk XI begin al haar erflande wat onder die Franse kroon was, soos die hertogdom Boergondië self, oor te neem. Sy het in 1477 met Keiser Maksimilian I uit die huis van Habsburg getrou om haar erfenis te red. Die Boergondiese en die Habsburgse erflande smelt saam. 

Filip die Skone, (Filip I van Kastilië) (22 Junie 1478 - 25 September 1506) was die seun van Maria van Boergondië.


</doc>
<doc id="74628" url="https://af.wikipedia.org/wiki?curid=74628" title="Fermion">
Fermion

’n Fermion is in deeltjiefisika ’n deeltjie met ’n halftallige spin (s=, s=, s= ens.). In teenstelling daarmee het ’n boson ’n heeltallige spin. Elke elementêre deeltjie van die Standaardmodel kan in een van dié twee groepe ingedeel word. Elementêre fermione is die boustene van materie, terwyl elementêre bosone kragte oorbring tussen die elementêre fermione.

Fermione is genoem na Enrico Fermi. Hulle kan elementêr (onverdeelbaar in kleiner dele) of saamgestel wees. Eersgenoemde kan onderverdeel word in leptone, (byvoorbeeld elektrone en muone) en kwarke (die elementêre boustene van hadrone). Voorbeelde van saamgestelde fermione is alle barione en sommige atome en kerns.

Omdat fermione ’n halftallige spin het, voldoen hulle aan die Uitsluitingsbeginsel van Pauli, waarvolgens twee fermione nie presies dieselfde kwantumgetal kan hê nie. Meer algemeen voldoen hulle aan die Fermi-Dirac-verdeling.


</doc>
<doc id="74629" url="https://af.wikipedia.org/wiki?curid=74629" title="Spin (fisika)">
Spin (fisika)

Spin is in deeltjiefisika en kwantummeganika ’n wesentlike vorm van hoekmomentum van elementêre deeltjies, saamgestelde deeltjies (hadrone) en atoomkerns. Spin is ’n suiwer kwantummeganiese verskynsel; dit het nie ’n ekwivalent in klassieke meganika nie al herinner die term "spin", wat van Engels af kom, aan verskynsels wat met "tolling" of "draaiing om ’n as" verband hou.

Spin is een van twee soorte hoekmomentum in kwantummeganika – die ander een is "baanhoekmomentum". Laasgenoemde is die kwantummeganiese ekwivalent van die klassieke begrip van hoekmomentum: dit is wanneer ’n deeltjie ’n roterende of draaiende baan volg (soos wanneer ’n elektron om ’n kern draai). Die bestaan van ’n spinhoekmomentum is afgelei uit eksperimente waarin deeltjies waargeneem is wat ’n hoekmomentum besit wat nie slegs aan baanhoekmomentum toegeskryf kon word nie.


</doc>
<doc id="74631" url="https://af.wikipedia.org/wiki?curid=74631" title="Maksimiliaan I van Meksiko">
Maksimiliaan I van Meksiko

Ferdinand Maksimiliaan Josef Maria van Oostenryk (* 6 Julie 1832 in Schönbrunn, Wene, Keiserryk Oostenryk; † 19 Junie 1867 in Querétaro, Meksiko), ook bekend as Maksimiliaan I van Meksiko (Spaans: "Maximiliano I de México", is tydens die Franse intervensie onder Napoleon III van Frankryk tussen 1864 en 1867 as enigste keiser van die Tweede Meksikaanse Keiserryk ingesit.

Maksimiliaan I was die kleinseun van Frans II en die seun van Frans Karel. Sy ouer broer Frans Josef I het tussen 1848 en 1867 die Keiserryk Oostenryk en vanaf 1867 tot 1916 Oostenryk-Hongarye regeer.



</doc>
<doc id="74632" url="https://af.wikipedia.org/wiki?curid=74632" title="Opkwark">
Opkwark

Die opkwark of u-kwark (simbool: u, van die Engelse "up quark") is die ligste van al die kwarke, ’n soort elementêre deeltjie, en ’n hoofbestanddeel van materie. Saam met die afkwark vorm dit die neutrone (een opkwark, twee afkwarke) en protone (twee opkwarke, een afkwark) van atoomkerns. Dit is deel van die eerste generasie van materie, het ’n elektriese lading van + e en ’n massa van 1,5–.

Nes ander kwarke is die opkwark ’n elementêre fermion met spin- en ervaar dit al vier fundamentele kragte: swaartekrag, elektromagnetisme, swak kernkrag en sterk kernkrag. Die antideeltjie van die opkwark is die anti-opkwark of anti-op), waarvan sekere eienskappe dieselfde magnitude maar teenoorgestelde teken het.



</doc>
<doc id="74633" url="https://af.wikipedia.org/wiki?curid=74633" title="Afkwark">
Afkwark

Die afkwark of d-kwark (simbool: d, van die Engelse "down quark") is die tweede ligste van al die kwarke, ’n soort elementêre deeltjie, en ’n hoofbestanddeel van materie. Saam met die opkwark vorm dit die neutrone (een opkwark, twee afkwarke) en protone (twee opkwarke, een afkwark) van atoomkerns. Dit is deel van die eerste generasie van materie, het ’n elektriese lading van − e en ’n massa van 4,1-.

Nes ander kwarke is die afkwark ’n elementêre fermion met spin- en ervaar dit al vier fundamentele kragte: swaartekrag, elektromagnetisme, swak kernkrag en sterk kernkrag. Die antideeltjie van die afkwark is die anti-afkwark of anti-af), waarvan sekere eienskappe dieselfde magnitude maar teenoorgestelde teken het.



</doc>
<doc id="74641" url="https://af.wikipedia.org/wiki?curid=74641" title="Bokwark">
Bokwark

Die bokwark of t-kwark (simbool: t, van die Engelse "top quark") is die swaarste van al die kwarke, ’n soort elementêre deeltjie, en ’n hoofbestanddeel van materie. Nes ander kwarke is die bokwark ’n elementêre fermion wat al vier fundamentele kragte: swaartekrag, elektromagnetisme, swak kernkrag en sterk kernkrag ervaar. Die antideeltjie van die bokwark is die anti-bokwark (of anti-bo), waarvan sekere eienskappe dieselfde magnitude maar teenoorgestelde teken het. Bokwarke het ’n spin van +, 'n elektriese lading van + e en ’n massa van .

Die bokwark was eers in die Standaardmodel, wat in die 1970's ontwikkel is, voorgestel. Dit is die swaarste kwark en is in 1995 waargeneem met behulp van die D0-detektor en die CDF-detektor in Fermilab se Tevatron-versneller. Die bo-kwak is vervaardig in die natuur in die termosfeer wanneer kosmiese straling met ione bots. Op die oomblik is slegs die energie van die Tevatron-versneller en CERN se Groot Hadronversneller hoog genoeg om bokwarke in 'n laboratorium te produseer.

Die bokwark se wisselwerking is hoofsaaklik deur die sterk krag gedryf waar kwarks in pare geproduseer is, naamlik 'n bokwark en 'n anti-bokwark. Wanneer die bokwark se wisselwerking deur die swak krag gedryf is, word enkele kwarks geproduseer. Kwarks verval byna uitsluitlik tot ’n W-boson en ’n onderkwark (99,8%), maar dit kan ook soms in ’n W-boson en ’n vreemdkwark (0,17%) of in ’n W-boson en ’n afkwark (0,007%) verval. Volgens die Standaardmodel is sy leeftyd rofweg . Dit is 20 keer korter as die tyd vir sterk wisselwerkings en daarom vorm hulle nie hadrone nie – dit bied wetenskaplikes dus ’n unieke geleentheid om ’n "naakte" kwark te sien. (Alle ander kwarke kan net in hadrone gevind word.)



</doc>
<doc id="74645" url="https://af.wikipedia.org/wiki?curid=74645" title="Onderkwark">
Onderkwark

Die onderkwark of b-kwark (simbool: b, van die Engelse "bottom quark") is ’n soort elementêre deeltjie. Dit is ’n derdegenerasie-kwark, het ’n elektriese lading van − e en ’n groot massa van , ’n bietjie meer as vier keer dié van ’n proton.

Die onderkwark is die produk van die verval byna alle bokwarke. Hulle kan self verval in óf ’n op- of ’n sjarmekwark via die swak krag. Hul antideeltjie is die onder-antikwark of anti-onder), waarvan sekere eienskappe dieselfde magnitude maar teenoorgestelde teken het.


</doc>
<doc id="74646" url="https://af.wikipedia.org/wiki?curid=74646" title="City of Athens (skip)">
City of Athens (skip)

Die Britse stoomskip City of Athens van 5604 ton het tydens die Eerste Wêreldoorlog op 10 Augustus 1917 gesink toe dit twee seemyne laat ontplof het.

Die Duitse skip Wolf (skip) het seemyne rondom Tafelbaai gelê. So 'n 30 km van Tafelbaai tussen Groenpunt en Dasseneiland het die City of Athens gesink met aan boord 115 bemanningslede en 97 passasiers. Alle opvarendes kon veilig in die reddingsbote van die sinkende skip wegkom. Helaas het een van die reddingsbote omgeslaan en 15 passasiers en 4 bemanningslede verdrink. Onder die drenkelinge was vier Amerikaanse sendelinge onderweg na Madagaskar.



</doc>
<doc id="74647" url="https://af.wikipedia.org/wiki?curid=74647" title="Sjarmekwark">
Sjarmekwark

Die sjarmekwark of c-kwark (simbool: c, van die Engelse "charm quark") is die derde swaarste van al die kwarke, ’n soort elementêre deeltjie, en ’n hoofbestanddeel van materie. Hulle word in hadrone aangetref, wat subatomiese deeltjies is wat uit kwarke bestaan.

Saam met die vreemdkwark is dit ’n tweedegenerasie-kwark. Dit het ’n elektriese lading van + e en ’n massa van . Nes ander kwarke is die sjarmekwark ’n elementêre fermion met spin- en ervaar dit al vier fundamentele kragte: swaartekrag, elektromagnetisme, swak kernkrag en sterk kernkrag. Sy antideeltjie is die anti-sjarmekwark of anti-sjarme, waarvan sekere eienskappe dieselfde magnitude maar teenoorgestelde teken het.


</doc>
<doc id="74650" url="https://af.wikipedia.org/wiki?curid=74650" title="Vreemdkwark">
Vreemdkwark

Die vreemdkwark of s-kwark (simbool: s, van die Engelse "strange quark") is die derde ligste van al die kwarke, ’n soort elementêre deeltjie, en ’n hoofbestanddeel van materie. Hulle word in hadrone aangetref, wat subatomiese deeltjies is wat uit kwarke bestaan.

Saam met die sjarmekwark is dit ’n tweedegenerasie-kwark. Dit het ’n elektriese lading van - e en ’n massa van . Nes ander kwarke is die vreemdkwark ’n elementêre fermion met spin- en ervaar dit al vier fundamentele kragte: swaartekrag, elektromagnetisme, swak kernkrag en sterk kernkrag. Sy antideeltjie is die anti-vreemdkwark of anti-vreemd), waarvan sekere eienskappe dieselfde magnitude maar teenoorgestelde teken het.


</doc>
<doc id="74651" url="https://af.wikipedia.org/wiki?curid=74651" title="Tau (deeltjie)">
Tau (deeltjie)

Die tau (τ), ook bekend as die taulepton of tauon, is ’n elementêre deeltjie soortgelyk aan die elektron, met ’n negatiewe elektriese lading en ’n spin van . Nes die elektron, muon en die drie neutrino's is dit ’n lepton. Soos alle elementêre deeltjies het die tau ’n antideeltjie met ’n teenoorgestelde lading maar dieselfde massa en spin – dit word die antitau of positiewe tau genoem.

Tauleptone het ’n leeftyd van en ’n massa van . Aangesien hul wisselwerkings baie soos dié van die elektron is, kan aan ’n tau gedink word as ’n swaarder elektron. Soos met ander gelaaide leptone die geval is, het die tau ’n ooreenstemmende tauneutrino.

Die tau is die enigste lepton wat in hadrone kan verval – die ander leptone het nie genoeg massa nie. Nes die ander vervalmodusse van die tau geskied die hadroniese verval deur die swak wisselwerking. Die vertakkingsverhouding van die dominante hadroniese tauvervalle is:

Die tau sal sowat 64,79% van die tyd hadronies verval. Omdat die leptongetal behoue bly in ’n swak verval, word ’n tauneutrino altyd geskep wanneer ’n tau verval.

Die vertakkingsverhouding van die suiwer leptoniese tauvervalle is:

Die ooreenkoms in die waardes van die twee vertakkingsverhoudings is as gevolg van leptonuniversaliteit (die feit dat die wisselwerkings tussen leptone en ykbosone dieselfde vir alle leptone is)..

Daar word voorspel die taulepton sal, nes ander gelaaide subatomiese deeltjies, eksotiese atome vorm. Een so ’n atoom, wat "tauonium" genoem word na analogie van muonium, bestaan uit ’n antitau en ’n elektron: .

Nog een is die onium met die naam "ware tauonium" en is moeilik om te bespeur weens die tau se uiters kort leeftyd teen die lae (nierelativistiese) energieë wat nodig is om dié atoom te vorm. Die bespeuring daarvan is belangrik vir kwantumelektrodinamika.



</doc>
<doc id="74657" url="https://af.wikipedia.org/wiki?curid=74657" title="Elektronneutrino">
Elektronneutrino

Die elektronneutrino of elektron-neutrino is ’n elementêre lepton wat geen netto elektriese lading het nie. Saam met die elektron vorm dit die eerste generasie van leptone, vandaar sy naam. Dit is in 1956 ontdek.

Soos alle elementêre deeltjies het die elektronneutrino ’n antideeltjie, die elektron-antineutrino, waarvan sommige eienskappe dieselfde magnitude maar ’n teenoorgestelde teken het.


</doc>
<doc id="74658" url="https://af.wikipedia.org/wiki?curid=74658" title="Muonneutrino">
Muonneutrino

Die muonneutrino of muon-neutrino is ’n elementêre lepton wat geen netto elektriese lading het nie. Saam met die muon vorm dit die tweede generasie van leptone, vandaar sy naam. Dit is in 1962 ontdek.

Soos alle elementêre deeltjies het die muonneutrino ’n antideeltjie, die muon-antineutrino, waarvan sommige eienskappe dieselfde magnitude maar ’n teenoorgestelde teken het.


</doc>
<doc id="74659" url="https://af.wikipedia.org/wiki?curid=74659" title="Tauneutrino">
Tauneutrino

Die tauneutrino of tau-neutrino is ’n elementêre lepton wat geen netto elektriese lading het nie. Saam met die tau vorm dit die derde generasie van leptone, vandaar sy naam. Die ontdekking daarvan is in 2000 aangekondig.

Soos alle elementêre deeltjies het die tauneutrino ’n antideeltjie, die tau-antineutrino, waarvan sommige eienskappe dieselfde magnitude maar ’n teenoorgestelde teken het.


</doc>
<doc id="74663" url="https://af.wikipedia.org/wiki?curid=74663" title="W- en Z-bosone">
W- en Z-bosone

Die W- en Z-bosone (saam bekend as die swak bosone) is die kragdraende elementêre deeltjies wat as bemiddelaar optree vir die swak wisselwerking. Hul simbole is W, W en Z. Die twee W-bosone het onderskeidelik ’n positiewe en negatiewe elektriese lading van 1 en is mekaar se antideeltjie. Die Z-boson is elektries neutraal en is sy eie antideeltjie. Al drie het ’n baie kort leeftyd. Hul ontdekking was ’n groot bydrae tot wat die Standaardmodel van deeltjiefisika genoem word.

 Hierdie artikel is vertaal uit die 


</doc>
<doc id="74666" url="https://af.wikipedia.org/wiki?curid=74666" title="Adriaan Fourie">
Adriaan Fourie

Adriaan Paulus Johannes Fourie (11 Augustus 1882, plaas Klein Disselsfontein, distrik Philipstown - 6 Julie 1941, Leydsdorp) was 'n Suid-Afrikaanse Volksraadslid, senator, Kaaplandse administrateur en kabinetsminister.

Fourie het sy opleiding ontvang aan die Victoria-kollege op Stellenbosch en die Suid-Afrikaanse Kollege in Kaapstad. Sy loopbaan het in 1899 begin toe hy net 17 jaar oud was en 'n onderwyser word op Schweizer-Reneke. Met die uitbreek van die Anglo-Boereoorlog in 1899 sluit hy hom aan by die Republikeinse magte as 'n Kaapse rebel, iemand wat in die Kaapkolonie gewoon het, maar die wapen opgeneem het teen die koloniale bewindhebber, Groot-Brittanje. Hy is in 1900 saam met genl. Piet Cronjé by Paardekraal gevange geneem en verban na St. Helena.

Ná die beëindiging van die oorlog keer hy na Philipstown in die teenswoordige Noord-Kaap terug waar hy as leerling-prokureur dien en in 1906 tot die sybalie toegelaat word. Hy verhuis eers na Thaba Nchu in die Vrystaat en in 1911 na Somerset-Oos waar hy 'n regspraktyk oprig.

Op Somerset-Oos gee hy sy eerste treë as politikus toe hy in November 1912 burgemeester van dié naasoudste munisipaliteit in Kaapland word. Hy dien in dié hoedanigheid tot Augustus 1915. Met die stigting van die Kaaplandse Nasionale Party in September 1915 op Middelburg, Kaap word hy 'n vooraanstaande leier in dié jong politieke party. Tydens die stigtingskongres van Woensdag 15 September tot Vrydag 17 September 1915 is 'n grondwet vir die Kaaplandse N.P. aanvaar. Daar is besluit om eers nie 'n hoofkomitee te kies nie, maar wel 'n organisasiekomitee en 'n komitee van toesig oor verkiesings. Fourie het in dié komitee gedien saam met vroeë Kaaplandse N.P.-leiers soos Bruckner de Villiers en adv. W.J. van Zyl. Albei dié komitees het met die tweede kongres verdwyn toe die nuwe grondwet, wat die organisasiekomitee moes opstel, voorsiening gemaak het vir 'n Centraal Komitee waarin die gesag oor al die party se werksaamhede van die Party voortaan sou setel.

Dié Middelburgse kongres is kort ná die 1914-Rebellie gehou toe rebelle vir skadevergoeding vervolg is. Vir die bietjie skade wat hulle aangerig het, is eise van sowat £250 000 teen hulle ingestel. Nasionaliste in die Vrystaat het groete aan die kongres gestuur en 'n beroep op Kaaplandse Nasionaliste gedoen om die Vrystaters te help met die betaling van skadevergoeding. Fourie het tydens 'n toespraak gesê dat hy die eis namens "jong Suid-Afrika" steun. "Noem het een Rebellie of niet, doch het kongres is een gevolg van de Rebellie. De Afrikaner is door de Rebellie ontwaakt." Hy is toegejuig toe hy sê dat die Vrystaat se hoop op die Kaap gevestig is en as Kaapland nie help nie, gaan die Vrystaat ten gronde.

Reeds sowat 'n maand ná die stigtingskongres op Middelburg neem die Kaaplandse Nasionale Party saam met sy eweknieë in die ander drie provinsies aan die party se eerste en die Unie se tweede algemene verkiesing deel en wel op 21 Oktober 1915. Die Kaaplandse leier, dr. D.F. Malan, en 33 kandidate het in die verkiesing gestaan. In Somerset, die setel waarvan Somerset-Oos die middelpunt was, is J.A. Vosloo tydens die eerste verkiesing in September 1910 onbestrede verkies vir die Regerende Party, die voorloper van die Suid-Afrikaanse Party (S.A.P.), maar ook die party waarin die meeste Nasionaliste hulle aanvanklik bevind het.

H.J. Moolman was die N.P. se eerste kandidaat in Somerset en verloor in Oktober 1915 met 120 stemme teen die S.A.P. se Andries Stockenström, wat 1 353 op hom verenig, vergeleke met Moolman se 1 270 stemme. Dit was nadat die N.P. nie eenstemmigheid met die nominasie van sy kandidaat kon bereik nie. Ds. Reynecke van Cradock en Jan van Aardt was die twee voornemende kandidate. Hans Moolman (oom Hans Prospek omdat hy op Prospect gewoon het), wat in 1910 ook verloor het, is uiteindelik benoem. Ook in die aangrensende Cradock verloor dr. Malan met 'n skrale meerderheid, in sy geval van 293 stemme. Ook op die platteland verloor Willie Hofmeyr met 'n skamele 56 stemme in Beaufort-Wes en C.J. Langenhoven met 281 stemme in Oudtshoorn. Kaapland lewer net sewe Nasionale Volksraadslede op, maar die Vrystaat 16. In Transvaal haal slegs vier Nasionaliste die paal.

Fourie maak intussen politieke opgang toe hy op 15 Mei 1917 verkies word as Somerset se lid van die Provinsiale Raad. Hy was slegs die tweede L.P.R. vir dié kiesafdeling, wat dateer het van die dae van die Kaapse parlement, sedert Uniewording nadat P.B. Botha die setel verteenwoordig het van 19 Augustus 1910 tot voor die verkiesing van 1917. Fourie sou egter net drie jaar L.P.R. bly, want tydens die algemene verkiesing in 1920 wen hy die Volksraadsetel vir die N.P. met 'n meerderheid van 380 stemme bo die dienende L.V., die S.A.P. se Stockenström. In die Volksraad vorder Fourie flink en word kort voor lank voorsitter van die staande komitee oor openbare rekeninge. As voorsitter van 'n kommissie van ondersoek na besproeiing was die stigting van 'n departement van besproeiing grootliks aan hom te danke.

Omdat genl. Jan Smuts se S.A.P. in die verkiesing van 1920 net 41 uit die 134 setels kon wen vergeleke met die N.P. se 44 en die Arbeidersparty se 21, is hy gedwing om met die Unionisteparty saam te werk. Dié samewerking lei tot 'n samesmelting in 1920 van Smuts se party met dié van sir Thomas Smartt.

Aan die einde van 1920 was Smuts gereed om weer stembus toe te gaan en is die datum vir opvolgverkiesing bepaal vir 8 Februarie 1921. Danksy die samesmelting van die twee partye, kon Smuts baie van die driehoekige gevegte van die vorige verkiesing uitskakel en so wen die S.A.P. dan 79 van die 132 setels vir 'n volstrekte meerderheid bo die N.P. se 43 en die Arbeiders se nege. Die Konstitusionele Demokrate het een setel verower. In Somerset behou Fourie die setel met 280 bo P.J.J. Coetzee van die S.A.P.

In 1924 staan Fourie vir oulaas as N.P.-kandidaat vir die Volksraad in Somerset en wen met 1 930 stemme vergeleke met die S.A.P. se T.W. Bell se 1 234 vir 'n meerderheid van 696. In 1926 volg hy sir Frederick de Waal op as administrateur van Kaapland vir die Pakt-regering van genl. J.B.M. Hertzog en die Arbeiders. Sir Frederick was die eerste Kaaplandse administrateur en het in 1925, ná 'n ampstyd van ruim 15 jaar, bedank toe hy nagenoeg 72 jaar oud was. Hy is op 5 April 1932 oorlede.

Administrateur Fourie se dienstyd was van korte duur, want in 1929 bedank hy uit dié amp toe genl. J.B.M. Hertzog hom uitnooi om minister van mynwese en nywerhede in die Pakt-regering te word as plaasvervanger van F.W. Beyers, wat op 1 Augustus 1929 uitgetree het weens swak gesondheid. Ten einde na die Parlement terug te keer, aanvaar Fourie sy opvolger as Kaaplandse administrateur, J.H. Conradie, se setel, Gordonia. In die tussenverkiesing wat op 1 Oktober 1929 op Conradie se bedanking as L.V. vir Gordonia volg, word Fourie onbestrede verkies. As minister dra hy by tot die stabilisering van die diamantbedryf deur sy aanmoediging van plaaslike diamentslyp-aanlegte en sy ooreenkoms met die diamantprodusente.

Fourie behou sy kabinetspos toe genls. Hertzog en Jan Smuts in 1933 'n koalisie sluit om die ekonomiese gevolge van die Groot Depressie die hoof te bied. Buiten Hertzog en Smuts, as premier en adjunkpremier, het 'n gelyke getal lede van die N.P. en S.A.P. in dié kabinet gedien.

Dr. D.F. Malan, leier van die Kaaplandse Nasionale Party, het nie die samewerking openlik teengestaan nie en in die verkiesing van 17 Maart 1933 het hy sy ou setel, Calvinia, as koalisie-kandidaat behou. Anders as Fourie, wat nie na Somerset teruggekeer het nie, maar in Gordonia gebly en onbestrede as N.P.-koalisiekandidaat verkies is, was Malan egter nie bereid om ’n pos in die nuwe kabinet te aanvaar nie. Tydens die verkiesing het die koalisie-kandidate 138 setels uit 150 verower. Hiervan was 75 Nasionaliste, 61 Sappe en twee Cresswell-Arbeiders.

Die opposisie het slegs ses lede getel: twee opponerende Arbeiders, twee aanhangers van adv. Tielman Roos se Sentrale Party (ook bekend as Roosiete) en twee Natalse Home Rulers. Byna twee jaar lank het die twee hoofpartye in een kabinet saamgewerk, hoewel elkeen sy eie identiteit behou het en hul parlementêre verteenwoordigers afsonderlik gekoukus het. Tydens dié tydperk van samewerking is die Statuswet tydens die 1934-parlementsitting aanvaar in opvolg op die Statuut van Westminster en het dit in plaaslike, Suid-Afrikaanse wetgewing die volle onafhanklikheid van die Unie bevestig.

’n Gesamentlike kongres van die twee partye in Bloemfontein op 5 Desember 1934 het besluit op hul samesmelting in ’n enkele party en so het die Verenigde Suid-Afrikaanse Nasionale Party, kortom die Verenigde Party, tot stand gekom. Sy beleid het die beginsels soos deur die koalisie aanvaar omvat. Van die Nasionale Party, wat op ’n federale grondslag georganiseer was, het net drie van die vier provinsies die samesmelting aanvaar. So het die nuwe party byna dadelik ’n terugslag en verlies aan steun ervaar toe dr. Malan, hoewel hy onder as deel van die koalisie in die verkiesing ’n setel gewen het, geweier het om die nuwe party te steun en die "Gesuiwerde" Nasionale Party gestig het toe die Kaaplandse party, onder sy leiding, bly voortbestaan het onder sy ou naam.

Individuele Nasionaliste in al die provinsies het by een van die twee partye aangesluit ingevolge elkeen se oortuiging. Fourie, toe L.V. vir Gordonia, het getrou gebly aan genl. Hertzog terwyl Malan en sy 19 volgelinge die Amptelike Opposisie gevorm het. Sommige veral Britsgesinde lede van die ou Suid-Afrikaanse Party, wat onwillig was om saam te werk met eertydse Nasionaliste, het die Dominiumparty onder leiding van kol. Charles Stallard gevorm. Saam met ses goedgesinde onafhanklikes kon die Hertzog-Smuts-regering dus staatmaak op 125 Unie-Volksraadslede se steun. Toe die Verenigde Party op 5 Desember 1934 gestig is, het dit vier vyfdes van die setels in die Unie-Volksraad beheer.

Fourie het as minister van arbeid en van handel en nywerheid in die koalisiekabinet gedien. Dit was die tyd van hoë werkloosheid weens die Groot Depressie. Hy het aan die politieke hoof gestaan van pogings om die armblankes op te hef. Toe die eerste minister, Hertzog, later vir Fourie aanstel as senator om die belange van die swart bevolking te verteenwoordig, het dit tot 'n krisis in die kabinet gelei wat eindelik uitgeloop het op min. Jannie Hofmeyr se bedanking. Dié aanstelling was waarskynlik ná die algemene verkiesing van 1938 waarin die Nasionale Party se J.H. Conradie en Fourie se opvolger as administrateur van Kaapland, hom in Gordonia verslaan het met 'n gerieflike meerderheid van 739 nadat 88,8% van die 6 380 geregistreerde kiesers gestem het.

In die aanloop tot die Tweede Wêreldoorlog het genl. Hertzog se versigtige hantering van Nazi-Duitsland wrywing tussen hom en genl. Smuts tot gevolg gehad. Hertzog, die eerste minister, het geweier om Brittanje se oorlogsverklaring teen Duitsland in September 1939 na te volg. Toe sy mosie op 4 September 1939 met ’n meerderheid van 80 teenoor 67 stemme in die Parlement verslaan is, het hy ook as eerste minister en leier van die Verenigde Party bedank. Weer volg Fourie hom en bedank uit die Verenigde Party. Hertzog het die goewerneur-generaal gevra om die Parlement te ontbind en ’n verkiesing uit te skryf, maar sy versoek is geweier. Saam met Fourie bedank ook die ander oudlede van die Nasionale Party in die kabinet: N.C. Havenga, adv. Oswald Pirow, adv. H.A. Fagan en genl. J.C.G. Kemp.

Hertzog en sy ondersteuners het hulle toe by dr. D.F. Malan en die Nasionale Party in die opposisiebanke aangesluit. Van sy aanhangers stig die Volksparty, wat ten gunste van neutraliteit in die Tweede Wêreldoorlog was. In 1941 smelt die grootste deel van Hertzog se Volksparty saam met die Gesuiwerde Nasionale Party van Malan en vorm die Herenigde Nasionale Party (H.N.P.). Dié hereniging was van korte duur. In 1941 verlaat Hertzog die politiek en sy belangrikste ondersteuners stig onder leiding van N.C. Havenga die Afrikanerparty. Hy het hom later aan die openbare lewe onttrek en op sy plaas Waterval gaan woon waar hy op 21 November 1942 gesterf het.

Fourie se grootste bydrae tot Suid-Afrika se ekonomiese lewe was waarskynlik sy baanbrekerswerk tydens sy vroeë jare op Somerset-Oos ten opsigte van die koöperatiewe beweging onder boere. Hy was 'n stigter en die organiserende direkteur van Boere-Saamwerk Bpk., 'n koöperatiewe wolmakelaarsvereniging wat later 'n voorbeeld sou wees vir soortgelyke instellings op dié gebied.

Hy was een van twee administrateurs van Kaapland uit Somerset-Oos; die ander was A.H. Vosloo van 1970 af, wat ook L.V. vir Somerset-Oos was, en wel van 1953 tot 1970.



</doc>
<doc id="74671" url="https://af.wikipedia.org/wiki?curid=74671" title="Morkel van Tonder">
Morkel van Tonder

Morkel van Tonder (1923 - 2013) was ’n radio-omroeper en onder ander hoof van die Afrikaanse Radiodiens by die Suid-Afrikaanse Uitsaaikorporasie. Hy was ook 'n skrywer van radiodramas, kortverhale en romans.

Morkel van Tonder is op 7 November 1923 op die plaas Rus-en-Vrede in die distrik Ladismith in die Kaap gebore, waar sy ouers met volstruise boer. Hy gaan skool op die plaasskool Koeskraal (waar sy ma se suster sy onderwyseres is) en gaan daarna in 1937 vir standerds sewe en agt na die Hoërskool Tradouw op Barrydale. In 1939 is hy na die Hoërskool Ladismith, waar hy in 1940 matrikuleer. Na skool werk hy in 1941 by ’n algemene handelaar op Worcester en besit dan in 1942 ’n eenmansaak op De Doorns se spoorwegstasie. Net toe hierdie besigheidjie begin geld maak, skort die Spoorweë die huurkontrak op. Hy werk daarna vanaf 1942 tot 1944 by die CSV-uitgewery met ’n boekwinkel op Stellenbosch. Hier is hy hoofsaaklik gemoeid met die bemarking van die uitgewery se eie publikasies, maar omdat die boekwinkel ook ander werke aanhou ontmoet hy hier skrywers soos Ernst van Heerden, Jan Rabie, P.J. Schoeman, Elise Muller en Ina Rousseau.

Hy besluit om verder te studeer en skryf hom in 1945 by die Universiteit van Stellenbosch in as B.A. Admissie-student, waarna hy twee jaar later van studierigting verander en die normale B.A.-graad in 1948 verwerf. In 1946 word hy assistent-sekretaris van die Westelike Provinsie Rugbyvoetbal Unie en hy skryf in die somermaande (wanneer daar min te doen is weens die winteraard van die sport) op kantoor hoorspele en ook stories vir tydskrifte. Hy het reeds van werk verander om Komiteeklerk te word by die Goodwood Stadsraad wanneer een van sy hoorspele ’n hoorspelwedstryd by die Suid-Afrikaanse Uitsaaikorporasie (S.A.U.K.) wen. Hy begin dan deeltyds uitsaai by die S.A.U.K. saam met kollegas soos Willem van der Berg, W.A. de Klerk, Pierre Louw en Dirk Kamfer, en sluit hom op 1 September 1951 in Kaapstad voltyds by hierdie organisasie aan as omroeper/regisseur. Veral onderskei hy hom as aanbieder van puik hoorspele, skrywer van radioverhale en radiodramas en as sportkommentator. Hy word in 1961 bevorder tot programorganiseerder in Kaapstad en in April 1964 word hy Organiseerder van hoorbeelde, praatjies en besprekingsprogramme in die hoofkantoor in Johannesburg. In September 1970 word hy aangestel as Hoof van Buitelandse Dienste (waar in Engels, Duits, Frans, Nederlands en Portugees uitgesaai word) en op 1 Maart 1972 word hy Hoof van die Afrikaanse Diens (Radio).

Die inisiatief van die Afrikaanse boekeveiling oor die radio, wat vanaf 1975 met die eeufeesjaar van Afrikaans begin is en daarna tot 1981 jaarliks aangebied word, kom van hom. Uit die opbrengs is die Afrikaanse Radiodiens se Skrywersfonds gestig. In Augustus 1993 is die boekeveiling vir die eerste keer sedert 1981 weer gehou, met Morkel as aanbieder en Robert Young as regisseur. Vanaf 1981 word Morkel aangestel as programorganiseerder vir Engels en Afrikaans televisie en radio. Tydens sy loopbaan by die S.A.U.K. is hy gereeld betrokke by sportuitsendings. Hy saai krieket en boks uit en doen ook rugby-opsommings.

Sedert sy vervroegde aftrede aan die einde van November 1983 woon hy in Linden in Johannesburg en boer deeltyds met neute op sy plaas naby Nelspruit. Uit sy eerste huwelik (met Moira) word twee seuns (Lars en Anton) gebore en uit sy tweede huwelik (met Marelise, ’n dokter), word ’n dogter (Suerine) en twee seuns (Morkel en Bartho) gebore. Morkel is op 25 Maart 2013 in ’n aftree-oord in Northcliff in Johannesburg oorlede. Sy wens was dat met sy dood sy lewe feestelik gevier word en daarom word daar na sy dood ’n vreugdefees in Randburg gehou en geen begrafnisdiens in die kerk nie.

Hy begin reeds op skool skryf en terwyl hy in Ladismith op hoërskool is, word ’n kortverhaal van hom in "Die Huisgenoot" gepubliseer. Dit is egter veral op die gebied van die radiodrama dat hy hom onderskei en hy bied dan ook verskeie werkswinkels aan om voornemende skrywers in die tegniek van hierdie genre in te lyf. Reeds in die veertigerjare wen hy ’n prys in ’n hoorspelwedstryd van die S.A.U.K. en hierna word sy radiodramas gereeld uitgesaai. “"Sewe stasies en ander hoorspele"” bevat drie van die hoorspele wat oor die jare deur hom geskryf is. “"Sewe stasies"” bring twee voornemende selfdoders (Willem en Marie) bymekaar op die dak van ’n hoë gebou waarvan die eerste sewe verdiepings se huurders simbolies is van lewensstasies. Daar is op die eerste vlak ’n registrasiekantoor van geboortes en sterftes en daarna agtereenvolgens ’n lewensversekeringsmaatskappy, ’n prokureursfirma, ’n pastorale sielkundige, ’n huweliksburo, ’n geneesheer en ’n begrafnisondernemer en hierdie vlakke met hulle aktiwiteite is dan verteenwoordigend van die breë bestaanspektrum van die begin van lewe tot die dood. Sonder kunsmatige oorgange word die selfdoders se gesprek telkens onderbreek deur selfstandige interpolasies onverwant met hulle problematiek waarin hierdie stasies optree. In die geval van elke interpolasie loop persoonlike probleme hulle vas teen die burokratiese apatie van die instansie en sonder dat Willem en Marie se persoonlike geskiedenis ooit verklap word, raak dit gaandeweg duidelik waarom hulle selfdood oorweeg. Hierdie stuk maak uitstekende gebruik van die tegniese aspekte van die hoorspelmedium. “"Die mossie het weggevlieg"” se titel suggereer die vergeefse pogings om geluk te vang en vas te hou. Dit het as tema twee vroue in ’n hospitaal wat elkeen kry wat hulle wil hê (die ou vrou haar gehoor en die jonger vrou ’n kind), maar dit is nie soos hulle dit voorgestel en verwag het nie en die seëning word ’n vloek. “"Tussenspel by ’n bushalte"” handel oor ’n man en ’n meisie wat by die bushalte ontmoet, waar hy haar oplaai, met die gesuggereerde moontlikheid van ’n verhouding wat hieruit ontstaan. Die slot het egter ’n wrang wending, want hy is getroud en ry met wrede deernis by die halte verby. Benewens vele ander hoorspele skryf Morkel van Tonder ook radiovervolgverhale soos “"Rustig vloei die ou rivier"”, wat afspeel teen die agtergrond van sy geboortewêreld. Sy romans “"Die sneeu bly altyd wit"” en “"Halfkrone op die oë"” is ook aanvanklik eers as radiovervolgverhale uitgesaai.

Op die gebied van die prosa lewer hy verskeie werke. Sy debuut is die jeugroman oor die kontrei van sy jeug, “"Sonop oor Blinkkrans"”, waarin twee seuns in die stad volwassenheid bereik. “"Die koningsbok"” is ’n jagverhaal en vertel die stryd van ’n man om sy vermoë en krag aan homself te bewys. “"Die sneeu bly altyd wit"” is die geromantiseerde verhaal van Robert Scott se reis na die Suidpool. Hierdie boek is aanvanklik geskryf as radiovervolgverhaal en is ook oor die S.A.U.K. uitgesaai. “"Towerkop"” is ’n avontuurverhaal vir tieners oor ’n bergklimekspedisie teen die bekende spits by Ladismith in die Swartbergreeks. “"Halfkrone op die oë"” is ’n roman oor die Groot Griep van 1918, wat eers as vervolgverhaal oor die radio uitgesaai is. “"Die soenoffer"” is ’n roman wat op ’n Kaaplandse dorp afspeel en die verhaal vertel van ’n liefdesdriehoek tussen die dokter, Kasper, sy vrou Lizzie en Trui. “"Die vloed"” is ’n roman oor die Laingsburg vloedramp in 1981 en hierdie roman word in 1991 benoem vir die Ou Mutual-prys en in 1993 vir die ATKV-prys. “"Aarbeie sal laat wees dié somer"” is gegrond op die ware verhaal van die Amerikaanse seekaptein George Washington Delong se geslaagde poging in 1879 om die Noordpool te bereik en sy tragies mislukte terugkeer. Dit is veral ’n verhaal oor die enkeling se stryd teen die grootse en vyandige natuur. Die geswolle styl van die boek, met herhaalde gebruik van onnodige byvoeglike naamwoorde en versiersels doen egter afbreuk aan die inhoud en die interessante verhaalgegewe en bespiegelings oor die lewe sou baat vind by ’n soberder aanslag. Hierdie boek word in 1993 genomineer vir die Rapportprys en is in hierdie jaar op Afrikaans Stereo oor die radio voorgelees. Hy skryf ook ’n aantal radiovervolgverhale wat nie gepubliseer word nie.

“"Kantaantekeninge"” (aanvanklik radiopraatjies) en “"Die lewe is ’n lied"” is bundels essays oor alledaagse dinge. “"Die dertiende dissipel"” en “"Reis"” is bundels kortverhale. In “"Die dertiende dissipel"” word eenvoudige stories wat meestal met bekende gegewens werk vertel op ’n onderhoudende manier met goeie beskrywings. Sommige verhale word ongelukkig bederf deur ’n ontoereikende slot, wat nie reg laat geskied aan die inhoud nie. “"Reis"” se kortverhale behandel ’n verskeidenheid bestemmings, waarna daar op verskillende maniere gereis word. Veral aangrypend is die veral van die eenvoudige maar opregte Oom Karel van Ertjieslaagte van die Klein Karoo, wat in die landdroshof op Worcester, in die snikhete weer swetend in sy kerkpak, agterkom dat geregtigheid slegs ’n mite is. Van sy kortverhale word opgeneem in verskeie versamelbundels, soos “"Die hoendersteier"” in “"Kortverhale vir verkenning"” en “"Vertellers 2"” en “"Waterbeurt"” in “"Tydskrif 3"”.

Hy is saam met Piet Müller en George Claassen medesamesteller van “"Die groot aanhalingsboek"”. Op 30 April 1970 saai die Afrikaanse Diens van die S.A.U.K. ’n gesprek uit waar hy die voorsitter is en die deelnemers J. Verkuyl, J.S. Gericke, J.D. Vorster en W.J. Snyman, oor die onderwerp “"Die Gereformeerde Kerke en geregtigheid in volkereverhoudings"”. Hierdie gesprek word later deur die S.A.U.K. gepubliseer, asook die gesprek onder sy voorsitterskap oor “"Universiteitsbeplanning"” op 7 Februarie 1965 tussen professore S. Pauw, G. Cronjé, G. van N. Viljoen en E.J. Marais.







</doc>
<doc id="74673" url="https://af.wikipedia.org/wiki?curid=74673" title="Tweede Meksikaanse Keiserryk">
Tweede Meksikaanse Keiserryk

Die Tweede Meksikaanse Keiserryk (Spaans: "Segundo Imperio Mexicano") het vanaf 1864 tot 1867 op die gebied van die huidige Verenigde Meksikaanse State bestaan. Die keiserryk het uit die eerste Meksikaanse Republiek ontstaan wat ná die ontbinding van die Eerste Meksikaanse Keiserryk gestig is. Die keiserryk is tydens die Franse intervensie op 10 April 1864 onder Napoleon III van Frankryk met die Oostenrykse aartshertog Maksimiliaan I van Habsburg as keiser gestig. Napoleon III het Meksiko binnegeval om 'n monargie te stig wat van Frankryk afhanklik sou wees. Met die teregstelling van Maksimiliaan I is die monargie afgeskaf en die Verenigde Meksikaanse State gestig wat steeds bestaan.

Die Tweede Meksikaanse Keiserryk het uit 50 deelgebiede bestaan:



</doc>
<doc id="74676" url="https://af.wikipedia.org/wiki?curid=74676" title="Sterk wisselwerking">
Sterk wisselwerking

Die sterk wisselwerking is in natuurkunde en deeltjiefisika een van die vier fundamentele wisselwerkings van die natuur. Dit word ook sterk krag of sterk kernkrag genoem. Die ander wisselwerkings is elektromagnetiese wisselwerking, swak wisselwerking en swaartekrag. Op atomiese skaal is dit sowat 100 keer sterker as elektromagnetisme, wat op sy beurt sterker is as die swak wisselwerking en swaartekrag.

Die sterk wisselwerking is op twee gebiede waarneembaar: op ’n groot skaal is dit die krag wat protone en neutrone saambind om die kern van ’n atoom te vorm. Op ’n klein skaal is dit die krag (deur gluone gedra) wat kwarke bymekaarhou om protone, neutrone en ander hadron-deeltjies te vorm.


</doc>
<doc id="74677" url="https://af.wikipedia.org/wiki?curid=74677" title="Swak wisselwerking">
Swak wisselwerking

Die swak wisselwerking of swak kernkrag is in fisika en deeltjiefisika een van die vier basiese natuurkragte. Die ander is die elektromagnetiese wisselwerking, sterk wisselwerking en swaartekrag.

Die swak wisselwerking is verantwoordelik vir die radioaktiewe verval van subatomiese deeltjies en sit die proses bekend as waterstoffusie in sterre aan die gang. Dit beïnvloed alle bekende fermione, dus deeltjies met ’n halftallige spin.

In die Standaardmodel van deeltjiefisika word die swak wisselwerking teories veroorsaak deur die uitruil (dus emissie of absorpsie) van W- en Z-bosone. As sulks word dit beskou as ’n niekontakkrag, nes die ander drie kragte. Dit word "swak" genoem omdat die tipiese veldsterkte daarvan verskeie ordes van magnitude minder is as dié van beide elektromagnetisme en die sterk wisselwerking. Dit vind net op baie klein, subatomiese afstande plaas, minder as die deursnee van ’n proton. 
Die meeste deeltjies sal mettertyd deur ’n swak wisselwerking verval.

Die Standaardmodel verskaf ’n eenvormige raamwerk om die elektromagnetiese, swak en sterk wisselwerking te verstaan. ’n Wisselwerking vind plaas wanneer twee deeltjies, gewoonlik maar nie altyd nie fermione met ’n halftallige spin, kragdraende bosone met ’n voltallige spin uitruil. Die fermione wat by so ’n uitruiling betrokke is, kan óf elementêre deeltjies (soos elektrone of kwarke) óf saamgestelde deeltjies (soos protone of neutrone) wees. Op die diepste vlakke is alle swak wisselwerkings eindelik tussen elementêre deeltjies.

In die geval van swak wisselwerkings kan fermione drie soorte kragdraers uitruil, bekend as W-, W- en Z-bosone. Die massa van elk van hierdie bosone is veel groter as dié van ’n proton of neutron. 

Kwarke, wat saamgestelde deeltjies soos protone en neutrone vorm, kom in ses "geure" voor – op, af, vreemd, sjarme, bo en onder – wat aan daardie saamgestelde deeltjies hul eienskappe gee. Die swak wisselwerking is uniek deurdat dit kwarke toelaat om hul geur vir ’n ander te ruil. Die uitruil van dié eienskappe word deur die kragdraende bosone bemiddel. Tydens β-verval verander ’n afkwark in ’n neutron byvoorbeeld in ’n opkwark, en dit verander so die neutron in ’n proton. In die proses word ’n elektron en elektron-antineutrino ook geproduseer.

Dit is die enigste basiese wisselwerking wat pariteitsimmetrie verbreek, en ook die enigste een wat ladingpariteitsimmetrie verbreek.

Ander belangrike voorbeelde van verskynsels waarby die swak wisselwerking betrokke is, sluit in betaverval en die fusie van waterstof in helium, wat die Son se termokernproses aandryf. Die meeste fermione sal mettertyd deur ’n swak wisselwerking verval. So ’n verval maak radiokoolstofdatering moontlik, omdat koolstof-14 deur die swak wisselwerking in stikstof-14 verval.

Tydens die kwark-epog van die vroeë heelal het die swak wisselwerking vertak in die elektromagnetiese en swak krag.

Die swak wisselwerking is in verskeie opsigte uniek:

Vanweë hul groot massa (sowat 90 GeV/c) het hierdie draerdeeltjies, die W- en Z-bosone, ’n kort leeftyd van minder as . 

Die swak wisselwerking het ’n koppelingskonstante (’n aanduiding van die sterkte van die wisselwerking) van tussen en ; in vergelyking hiermee het die sterk wisselwerking ’n koppelingskonstante van 1 en die elektromagnetiese wisselwerking ’n koppelingskonstante van sowat . Daarom is die swak wisselwerking swak in terme van sterkte. 

Dit het ook ’n kort reikwydte (sowat tot ).) Op ’n afstand van sowat het die swak wisselwerking min of meer dieselfde sterkte as die elektromagnetiese krag, maar dit begin eksponensieel afneem met toenemende afstande. Op ’n afstand van sowat 3×10 m is die swak wisselwerking 10 000 keer swakker as die elektromagnetiese krag.

Die swak wisselwerking beïnvloed al die fermione van die Standaardmodel, sowel as die Higgs-boson. Neutrino's se wisselwerking vind slegs deur swaartekrag en die swak wisselwerking plaas, en neutrino's was die oorspronklike rede vir die naam "swak krag". Die swak wisselwerking skep nie gebonde toestande nie en betrek nie bindingsenergie nie – iets wat swaartekrag doen op ’n astronomiese skaal, die elektromagnetiese krag op atoomvlak en die sterk kernkrag in atoomkerns.

Die opmerklikste uitwerking van die swak wisselwerking is vanweë sy eerste unieke eienskap: geurverandering. ’n Neutron is byvoorbeeld swaarder as ’n proton (die ander soort nukleon), maar kan nie in ’n proton verval sonder dat die geur (tipe) van een van sy twee afkwarke in dié van ’n opkwark verander nie. Nie die sterk of elektromagnetiese krag laat geurverandering toe nie; dit geskied dus net deur swak verval. Sonder swak verval sou kwarkeienskappe soos vreemdheid en sjarme (wat met die kwarke van dieselfde name verbind word) ook deur alle wisselwerkings behoue gebly het.

Alle mesone is onstabiel weens swak verval. In die proses bekend as betaverval kan die afkwark in die neutron in ’n opkwark verander deur die vrystelling van ’n virtuele -boson, wat dan in ’n elektron en elektron-antineutrino verander. Nog ’n voorbeeld is elektronvangs, ’n algemene soort verval waarin ’n proton en elektron in ’n atoom ’n wisselwerking op mekaar uitoefen en in ’n neutron verander (’n opkwark word in ’n afkwark verander), en ’n elektronneutrino word vrygestel.

Vanweë die groot massa van die W-bosone geskied die transformasie of verval van deeltjies wat deur die swak wisselwerking bemiddel word, gewoonlik baie stadiger as met die sterk en elektromagnetiese krag. ’n Neutrale pion verval byvoorbeeld elektromagneties en het ’n leeftyd van sowat . In teenstelling hiermee kan ’n veranderde pion net deur die swak wisselwerking verval en dus het dit ’n leeftyd van sowat , of honderdmiljoen keer langer as dié van ’n neutrale pion. ’n Besonder ekstreme voorbeeld is die verval van ’n vrye proton deur die swak wisselwerking, wat sowat 15 minute duur.

Alle deeltjies het ’n eienskap genaamd swak isospin (simbool "T"), wat as ’n kwantumgetal dien en bepaal hoe daardie deeltjie in die swak wisselwerking optree. Swak isospin speel dieselfde rol in die swak wisselwerking as elektriese lading in elektromagnetisme en kleurlading in die sterk wisselwerking. Alle linkshandige fermione het ’n swak isospin van óf + óf −. Die opkwark het byvoorbeeld ’n "T" van + en die afkwark −. ’n Kwark verval nooit deur die swak wisselwerking in ’n kwark met dieselfde "T" nie: Kwarke met ’n "T" van + verval net in kwarke met ’n "T" van − en omgekeerd.
In enige gegewe wisselwerking bly swak isospin behoue: Die som van die deeltjies se swak isospin voor die wisselwerking is dieselfde as daarna. ’n (Linkshandige) , met ’n swak isospin van 1, verval byvoorbeeld gewoonlik in ’n (+) en ’n (as ’n regshandige antideeltjie, +).

Ná die ontwikkeling van die elektroswakteorie is nog ’n eienskap, swak hiperlading, ontwikkel. Dit hang af van die deeltjie se elektriese lading en swak isospin, en word so bereken:

formula_1

waar "Y" die swak hiperlading van ’n gegewe soort deeltjie is, "Q" die elektriese lading (in elementêre lading-eenhede) en "T" die swak isospin. Terwyl sommige deeltjies ’n swak isospin van nul het, het geen spin--deeltjies ’n swak hiperlading van nul nie. 



</doc>
<doc id="74679" url="https://af.wikipedia.org/wiki?curid=74679" title="Titus Pomponius Atticus">
Titus Pomponius Atticus

Titus Pomponius Atticus, gebore Titus Pomponius (112/109 v.C. – 35/32 v.C.), het afgestam van 'n ou maar nie volkome adellike Romeinse familie van die ridderstand en die Gens Pomponia. Hy was 'n gevierde redakteur, bankier en beskermheer van briewe, met wonings in Rome sowel as Athene. Hy word hoofsaaklik onthou as die nouste vriend van redenaar en filosoof Marcus Tullius Cicero asook van leidende eietydse figure van die Romeinse hoëlui. Cicero se verhandeling oor vriendskap, "De Amicitia" is ook aan hom opgedra. Hulle briefwisseling, dikwels in subtiele kodetaal gehul om hulle politieke waarnemings te verbloem, is oorgelewer in "Epistulae ad Atticum" wat deur Cicero se vryman en persoonlike sekretaris, Marcus Tullius Tiro, saamgestel is. Atticus was bekend vir sy elegante smaak, ewewigtige oordeel en finansiële bedrewenheid.

'n Telg van 'n familie van ridderlike rang, is Pomponius gebore en getoë in Rome, die seun van Titus Pomponius en sy gade Caecilia Metella. As jongman het hy sy onderwys ontvang saam met Cicero, Lucius Torquatus en die jonger Marius, met wie hy almal so heg bevriend geword het dat niemand [volgens Nepos] vir hulle dierbaarder was sy lewe lank nie. Daar word gesê dat hy 'n uitmuntende student was, en in 85 v.C. het Pomponius na Athene gereis, waar hy sy jongmenslewe verwyl en sy studies onderneem het, en homself in literatuur en filosofie verdiep het. Hy was só in vervoering met Athene en die kultuur daarvan, dat hy die bynaam "Atticus" vir homself geneem het, oftewel "Man van Attika", soos afgelei kan word uit die vyfde boek van Cicero se "De Finibus" (afdeling 4). Gaius Julius Caesar was sy gas tydens sy Atheense verblyf. 

Toe die Romeinse keisers besluit het om boeke te verbrand in die naam van sensorskap, het Atticus tussenbeide getree en dit geluk om meeste van die Griekse en Romeinse dokumente te preserveer wat aan ons oorgelewer is.
Die aanwas van Atticus se welvaart was danksy erflatings en sy vaardige vaste eiendomtransaksies. Hierdie welvaart is aangewend vir sy liefde van briefskrywing, waarvoor hy 'n personeel van slawe aangehou het wat opgelei was as kopieërders en boekbinders, om ondermeer die werke van sy vriend Cicero te publiseer. Wat Atticus se eie literêre werke betref, word gesê dat hy 'n enkele boek in Grieks geskryf het oor die konsulaat van Cicero, benewens 'n klein hoeveelheid poësie. Niks van sy geskrifte het egter behoue gebly nie. Buiten sy uitgebreide en gehegte korrespondensie met Cicero, was hy ook die skrywer van enige merkwaardige "Herinneringe".

In 65 v.C. het Atticus na Rome teruggekeer. Ooreenkomstig sy epikuriese simpatië, het hy homself streng uit die politiek gehou, behalwe om hulp te verleen aan Cicero ten tye van gevaar — byvoorbeeld toe Cicero noodgedwonge landuit moes vlug in 49 v.C., en Atticus 'n skenking van 250,000 sesterces aan hom gemaak het. Alles in ag genome was sy politieke deelname onbeduidend, alhoewel dit bekend is dat hy, soos Cicero, tot die "optimates", d.w.s. die aristokratiese party behoort het, en oor die algemeen konserwatiewe sienings gehuldig het. Hy was ook 'n vennoot van die Triumvir Marcus Licinius Crassus.

Met die oorlye van sy mees welgestelde oom aan moederskant, Quintus Caecilius Metellus, het Atticus sy aangenome seun en erfgenaam geword en die naam Quintus Caecilius Pomponianus Atticus aangeneem. Lucius Licinius Lucullus, wat wel Atticus se persoonlike vriend was, het hierdie bemaking verwens omdat hy van mening was dat hy self daarop geregtig was weens sy deelname aan die kampanje teen Mithridates en as goewerneur van Sirië.

In sy latere jare het hy getrou met 'n familielid, Caecilia Pilea/Pilia (ca 75 v.C. – 46 v.C.), dogter van Pileus/Pilius en 'n kleindogter aan moederskant van die Triumvir, Crassus. Atticus en Pilea/Pilia is in 58 v.C./56 v.C. getroud, toe Atticus reeds 53/54 jaar oud was, en sy is oorlede na 'n gelukkige huwelik van 12 jaar. Sy het vir hom 'n seun gebaar met dieselde naam, Titus Pomponius Atticus (van wie min bekend is), asook 'n dogter, Caecilia Pomponia Attica, wat die eerste eggenoot van Marcus Vipsanius Agrippa geword het.

Atticus het die orige deel van sy lewe in Rome deurgebring, waar hy selfmoord gepleeg het toe hy 'n siekte opgedoen het. Om die onvermydelike te versnel het hy besluit enige inname van voeding te ontbeer, en hom tot die dood toe uit te honger. Na 'n maandelange ongeneesbare siekte is hy oorlede op die vyfde dag van sy vastyd. Hy is begrawe in die familietombe by die vyfde myl van die Appiaanse weg.



</doc>
<doc id="74687" url="https://af.wikipedia.org/wiki?curid=74687" title="Seevlak">
Seevlak

Die term seevlak of seespieël word gebruik om die gemiddelde hoogte waarop die land en see mekaar ontmoet, aan te dui.

Dit kom algemeen voor in die geografiese beskrywings van berge, riviere en stede as: Hoogte bo seevlak, wat dan meen "soveel voet" of "soveel meter" bokant die gemiddelde vlak van die see of oseaan.

In geodesie dien 'n gemiddelde watervlak dikwels as die nulvlak vir hoogtebepalings. Gegewe dat die lesings van getymeters die gemiddelde watervlakke oor dekades weergee, word seisoenale effekte en getye feitlik uitgeskakel. Verskillende meters, wat nie presies op 'n ekwivalente oppervlak geleë is nie, verskaf verskillende bepalings oor verskillende tydperke. Dit is dan die rede waarom die nulvlak van die hoogtestelsels van verskillende lande effens verskil van mekaar. So byvoorbeeld, verskil die Middellandse Seevlak by Genua, asook Triëst, in Italië met dié van Amsterdam aan die Atlantiese kus met sowat 30 cm.

Die gemiddelde seevlak is grootliks die geoïde en word ook gebruik as 'n verwysingsoppervlak vir die geodetiese aardmodel. Die afwykings van die geoïde word hoofsaaklik deur seestrome veroorsaak en kan 'n paar desimeter bereik.

Die seevlak het oor die eeue aansienlik gewissel. Dit is die rede hoekom daar soms nuwe eilande hul verskyning maak wanneer die seevlak heelwat laer is. Terselfdertyd kan hoër seevlakke tot die verdwyning van eilande lei en kuslyne aansienlik verander.

Volgens verskeie bronne is stygings en dalings in die seevlak die gevolg van:

·        Streeksveranderinge weens ’n spesifieke gebied wat relatief tot die algemene seevlak daal of styg. Dit kan die gevolg van tektoniese verskuiwings en ander geologiese prosesse in die gebied wees, soos byvoorbeeld Amerika se Stille Oseaan-kus. Dele wat voorheen deel van die oseaanbodem was, kan bo die seevlak verskyn.

·        Wêreldwyd kan die gemiddelde seevlak ook styg weens gletsers en yslae wat smelt en die hoeveelheid water wat dit aan die oseane toevoeg. Seevlakke het deurlopend oor die eeue verander, soos die geval was sowat 15 000-18 000 jaar gelede, met een van die Ystydperke, toe die seevlak sowat 120 meter laer was as vandag. Dit is bekend dat Brittanje byvoorbeeld in die laaste Ystydperk ’n deel van die Europese vasteland was, maar toe die temperatuur gestyg het, het baie ys gesmelt en gevolglik die seevlak sodanig laat styg dat dit weer ’n eiland geword het – sowat 8 500 jaar gelede.

Dit is bekend dat die seevlak oor die afgelope eeu met sowat 100-150 mm gestyg het en dat dit steeds geleidelik aan die styg is. Dit is maar ’n geringe styging indien dit met stygings van ’n paar honderd meter vergelyk word wat in fases voorgekom het en groot verskil gemaak het aan vastelande soos ons dit vandag ken.

Groot dele van die Suid-Afrikaanse kus was onder water: die berekeninge is dat die rotse aan die strandfront van die KwaZulu-Natalse kusdorp Amanzimtoti byvoorbeeld 120 000 jaar gelede 6 meter onder die seevlak was. 

In die Durban-omgewing – aan die ander kant – is twee verdronke duinstelsels 5 km en 10 km die see in die duidelike teken van die laer seevlak duisende jare gelede, toe dit deel van die kus was. 

Verskeie kusdele ter wêreld het oor die eeue bo die seevlak verskyn wanneer dit ’n koue tydperk was en weer verdwyn wanneer die gletsers gedeeltelik in die warmer tydperke gemelt en die seevlak gevolglik gestyg het. Verskeie voorbeelde van verdronke kusgebiede in die suidweste van Ierland, Brittanje, in die noordweste van Spanje, Nieu-Seeland, Kroasië en selfs Chesapeake Bay in Amerika kan genoem word.

Stygings in die seevlak beteken dat die see opstoot in valleie en dit word ’n ria genoem.

In die onlangse dekades is wyd bespiegel oor die uitwerking van die uitermatige vrystelling van koolstofdioksied in die atmosfeer, wat byna soos ’n termiese kombers verhoed dat hitte ontsnap en dus die aarde verwarm. So bereken die Verenigde Nasies se omgewingsprogram dat die algehele temperatuur teen 2025 reeds sowat 1,5°C hoër sal wees as slegs enkele dekades gelede. Vandaar die ekstra water van gletsers en yslae by die pole wat gedeeltelik smelt en die seevlak met ’n verdere paar millimeter tot 200 mm kan laat styg. 

Oor die volgende 100 jaar kan groot ekologiese veranderinge verwag word weens aardverwarming, wat die verdere styging van die seevlak insluit. Een van die reuse-gletsers wat reeds stukkie vir stukkie wegkalwe word, is die Colombië-gletser, wat sowat 7 meter per jaar krimp. In die Alpe is gletsers reeds minstens 30% kleiner as in 1850. In Glacier National Park in Amerika het 120 gletsers sedert 1910 gemelt. Die groot Groenland-ysplaat verloor tot 51 kubieke kilometer ys per jaar en, sou dit ooit gebeur dat dit heeltemal smelt, kan die seevlak met 7 meter styg en rampspoedige gevolge hê.

Indien die seevlak met slegs een meter styg, kan tot sowat 100 miljoen mense op laagliggende eilande bedreig word. Selfs verskeie groot stede kan probleme verwag: 13 van die wêreld se 20 grootste stede is aan die kus geleë en, indien dit gebeur dat die seevlak in 2100 tot 880 mm hoër kan wees as in 1990 – van die beraminge wat gemaak word – kan dit geweldige gevolge vir dié digbevolkte stedelike gebiede inhou.

Van die bekende wêreldstede wat ernstig deur ’n styging in seevlak geraak kan word, is onder meer Shanghai, Tokio en Osaka in Japan en New Orleans in Amerika – laasgenoemde is in die Mississippi-delta en dele van die stad is reeds 2-3 meter onder seevlak gebou.    

Moderne toerusting het dit moontlik gemaak om akkuraat te bereken hoe diep die seebodem in sekere oseane onder die seevlak is. Sonar het van sowat 1940 af ’n belangrike rol gespeel om die dieptes te bepaal en die toerusting het die afgelope 70 jaar baie gesofistikeerd geword.

Die diepste deel, wat in die westelike deel van die Stille Oseaan is, is sowat 11 kilometer onder die seevlak. Dit is meer as die hoogte wat Everest oor die aarde uittroon. Die diepste dele van die oseane is die verskeie oseaantrôe, wat 7-8 km onder seevlak kan wees, tot 100 km wyd kan wees en duisende kilometer lank kan wees.

Volgens berekeninge is die Mariana-trog in die westelike deel van die Stille Oseaan – naby die Filippyne - 11 km diep en 2 400 km lank, gevolg deur Tonga-Kermadec in die suidelike deel van die Stille Oseaan. Dit is interessant dat see-anemone, weekdiere en skaaldiere (seediere met kalkagtige doppe) in dié donker dieptes leef.

Een van die baanbrekerpioniers wat die diepte van die see verken het, is Auguste Piccard, wat tussen 1953-56 in sy diepseetuig Trieste tot byna 4 km onder seevlak gekom het. Later het sy seun, Jacques, sy werk voortgesit en in 1960 byna tot die bodem van die Mariana-trog gekom.

Wat mense betref, was die beroemde duiker Raimond Bucher die eerste mens wat ’n diepte van 39 meter – wat volgens berekeninge die diepste was waar die mens kon kom - onder seevlak kon bereik. Dit was in 1952 maar later, toe duiktoerusting verbeter het, het hy meer as 1 000 keer tot 80 meter diep gekom en selfs enkele kere tot by 100 meter diep gevorder. 

Baie van die skepe wat oor die eeue het vergaan het, lê buite bereik in die dieptes van die oseane. In sommige gevalle het skatte wat skattejagters sal laat swymel, saam met hulle vergaan. Van die waardevolste vragte is darem ook al oor die jare gevind, insluitend die goud van sowat 5 100 kg wat ’n span duikers in 1981 uit die maag van ’n Britse skip herwin het.

·        In die omgewing van Suid-Afrika is ook verskeie diepklowe, insluitend die Kaap-canyon.

·        Die “hoogste” seeberg ónder seevlak is meer as 8 700 meter hoog.

·        Dit raak ná meer as 100 meter onder seevlak donker en dit raak naby vriespunt wanneer ’n diepte van 6 km bereik word.

·        Die seevlak sal wêreldwyd sowat 60 meter styg indien die Groenland- en Antarktika-ysplate onverwags sou smelt. Slegs die boonste dele van wolkekrabbers in stede soos New York sal uitsteek as dit die geval is.

·        Tsoenami-golwe, wat gewoonlik deur aardbewings of onderwaterverskuiwings veroorsaak word, kan ’n spoed van 970 kilometer per uur bereik en honderde kilometers ver oor ’n oseaan vorder.  













</doc>
<doc id="74689" url="https://af.wikipedia.org/wiki?curid=74689" title="Rooiels">
Rooiels

Rooiels kan na een van die volgende verwys:




</doc>
<doc id="74691" url="https://af.wikipedia.org/wiki?curid=74691" title="Rooiels (boom)">
Rooiels (boom)

Die Rooiels ("Cunonia capensis"), (Engels: Butterspoon tree, Butterknife tree, of Red alder) is 'n kleinerige boom wat in die bergwoude en langs riviere en strome van Suider-Afrika groei.

Dit word ook as ornamentele boom vir tuinversiering gekweek weens sy aantreklike, blink blare en trosse klein, geurige, wit blomme.

"Cunonia capensis" vorm 'n pragtige, lae boom wat veral mooi vertoon in Suider-Afrikaanse tuine. Dit beskik oor blink, rooi-getinte blare, en produseer sproeie digte, geurige, wit tot roomkleur blomme van Februarie tot Mei. Die blomme is dubbelslagtig en skoenlappers en heuningbye besoek dit gereeld. Die fyn saadjies verskyn in klein twee-horing kapsules en word versprei deur voëls en die wind.

Die groot steunblare wat die groeipunt toevou, is saamgepers om 'n lepelagtige vorm aan te neem, wat aan die boom sy naam "Butterspoon Tree" in Engels gee.
Hierdie immergroen tuinboom groei nie goed in droë toestande nie, maar verkies 'n vogtige, gematigde klimaat en benodig heelwat water gedurende sy eerste jare van groei. Dit weerstaan matige ryp en groei baie vinnig - mits dit voldoende water kry. In die oop son bereik die boom gewoonlik 'n hoogte van vyf meter, terwyl dit in bedekte woude tot 10 meter hoog kan word.

Die "rooiels" groei natuurlik vanaf Kaapstad en die Wes-Kaap in Suid-Afrika, ooswaarts tot in eSwatini en die suide van Mosambiek. Dit kom tipies algemeen voor in die inheemse Afrika-bergwoude van Suider-Afrika, veral langs riviere. Plekke met hoë reënval of volgehoue vogtigheid word grootliks verkies.

"Cunonia capensis" word in 'n groeiende mate dwarsoor Suider-Afrika verbou as 'n ornamentele of versieringsboom in die tuin.

Dit aard goed in volson en skaduwee-areas en kan langs geboue geplant word a.g.v. sy ligte, nie-oordadige wortelstelsel. Die plant raak sedert onlangs baie gewild in beboude gebiede.

Dit benodig 'n vogtige omgewing, bome wat in droë landskap geplant word, moet gereeld natgelei word. Dit maak die boom ook ideaal vir moeras-agtige, waterdeurdrenkte tuine, of langs riviere en waterstrome. Die boom word gewoonlik uit sy klein saadjies gekweek. Jong plante benodig heelwat water en 'n mate van beskutting teen direkte sonlig.

Dit is een van die vinniggroeiendste bome in Suider-Afrika.




</doc>
<doc id="74693" url="https://af.wikipedia.org/wiki?curid=74693" title="City of Lincoln (skip)">
City of Lincoln (skip)

Die SS City of Lincoln was 'n Britse vragskip van 8039 ton wat in die vroeë oggendure van 9 November 1946 by Quoin Point in die Overberg gestrand het. Aan boord was 'n vrag splinternuwe motors. Dit het gelei tot een van die grootste bergingspogings ooit in Suid-Afrika.

Die skip is in 1938 gebou en het in die Tweede Wêreldoorlog verskeie reise na Malta onderneem. Aan die einde van 1946 was dit onderweg na Suid-Afrika met 13 nuwe motorvoertuie vir die besoek van koning George VI in 1947 aan die land. Toe die skip in die moeilikheid beland, beveel die kaptein dat verskeie van die motors oorboord gegooi word om die skip ligter te maak. Dit was tevergeefs.

Die Nederlandse bergingspesialis, kapt. Dirk van Delden, en sy assistent sterf beide tydens 'n ontploffing. Boonop strand altwee die sleepbote wat gestuur is om die vrag te red en die skip te probeer vlot maak. Uiteindelik is die skip op 10 Maart 1947 na Kaapstad gesleep. Daar is dit afgetakel en die res van die wrak is in Mei 1950 by Robbeneiland deur die lugmag gekelder.



</doc>
<doc id="74694" url="https://af.wikipedia.org/wiki?curid=74694" title="Goodluck Jonathan">
Goodluck Jonathan

Goodluck Jonathan (* 20 November 1957) is die voormalige leier van Nigerië se PDP. Hy het vanaf 2010 tot 2015 as Nigerië se president gedien. Voor sy rol as president het Jonathan tussen 2005 en 2007 as goewerneur van die deelstaat Bayelsa en vanaf 2007 tot 2010 as adjunkpresident van Nigerië gedien. In 2015 het hy sy nederlaag in die presidentsverkiesing toegegee en daarmee die eerste Nigeriese president geword, wat dit tydens sy termyn gedoen het. Jonathan is op 29 Mei 2015 deur Muhammadu Buhari, Nigerië se voormalige staatshoof (1983–1985), opgevolg.


</doc>
<doc id="74695" url="https://af.wikipedia.org/wiki?curid=74695" title="Umaru Yar'Adua">
Umaru Yar'Adua

Umaru Yar'Adua (16 Augustus 1951 - 5 Mei 2010) was die leier van Nigerië se PDP. Hy was Nigerië se 13de president. Nadat hy behandeling vir perikarditis in Saoedi-Arabië ontvang het, het hy na Nigerië teruggekeer waar hy in 2010 oorlede is.


</doc>
<doc id="74696" url="https://af.wikipedia.org/wiki?curid=74696" title="Olusegun Obasanjo">
Olusegun Obasanjo

Olusegun Obasanjo (Joroeba: "Olúṣẹ́gun Ọbásanjọ́ " [olúʃɛ̙́ɡũ ɒ̙básandʒɒ̙́]; gebore 5 Maart 1937) was die leier van Nigerië se PDP-party. Hy het as 'n militêre president gedien vanaf 1956 tot 1959, en as die verkose president vanaf 1999 tot 2007.


</doc>
<doc id="74697" url="https://af.wikipedia.org/wiki?curid=74697" title="Abdulsalami Abubakar">
Abdulsalami Abubakar

Abdulsalami Abubakar (gebore 13 Junie 1942) was 'n generaal en die voormalige leier van Nigerië se PDP-party. Hy was vanaf 9 Junie 1998 tot 29 Mei 1999 (na Sani Abacha se dood) die presedent van Nigerië.


</doc>
<doc id="74698" url="https://af.wikipedia.org/wiki?curid=74698" title="Sani Abacha">
Sani Abacha

Generaal Sani Abacha (20 September 1943 - 8 Junie 1998) was 'n Nigeriese militaris en politikus. Hy was van 1993 tot 1998 die president en diktator van Nigerië. Sy bewind was een van die mees omstrede in die geskiedenis van Nigerië. Hoewel die land se ekonomie dramaties gegroei het is dit deur wydverspreide menseregteskendings gekenmerk.


</doc>
<doc id="74699" url="https://af.wikipedia.org/wiki?curid=74699" title="Antenne-sterrestelsels">
Antenne-sterrestelsels

Die Antenne-sterrestelsels (ook bekend as NGC 4038/"’nGC 4039 of Caldwell 60/61"') is twee botsende sterrestelsels in die sterrebeeld Kraai. Hulle ondergaan tans ’n fase van steruitbarsting, waar die botsing van wolke gas en stof, met verstrengelde magneetvelde, vinnige stervorming veroorsaak. Die stelsels is in 1785 deur William Herschel ontdek. NGC 4038 is geleë by regte klimming en deklinasie ; en NGC 4039 by en .

Die twee interaktiewe sterrestelsels is in die NGC 4038-sterrestelselgroep geleë saam met vyf ander stelsels en is besig om te bots. Hulle kry hul naam van die feit dat hul twee lang sterte van sterre, gas en stof wat weens die botsings uitgewerp word, soos die antennes van ’n insek lyk. Die stelsels se kerns is besig om te verenig en een groot sterrestelsel te vorm. Die meeste sterrestelsels ondervind waarskynlik minstens een botsing in hul bestaan. Dit sal ook oor ’n paar miljard jaar die lot van die Melkweg en die Andromeda-sterrestelsel wees.

Die Antenne-stelsels bevat ’n relatief jong versameling groot sterreswerms wat die resultaat kan wees van die botsing. Dié jong swerms, in teenstelling met die meeste bekende sterreswerms wat sowat 12 miljard jaar oud is, het moontlik ontstaan vanweë skokgolwe en die meegaande samepersing van groot, swaar molekulêre wolke. 

In ’n onlangse studie is bevind die stelsels is nader aan die Melkweg as wat voorheen vermoed is – 45 miljoen ligjare in plaas van 65 miljoen. Vyf supernovas is tot dusver in die stelsels ontdek: SN 1921A, SN 1974E, SN 2004GT, SN 2007sr en SN 2013dk.

Sowat 1,2 miljard jaar gelede was die Antennes twee verskillende sterrestelsels. NGC 4038 was ’n staaf-spiraalsterrestelsel en NGC 4039 ’n spiraalstelsel. Sowat 900 miljoen jaar gelede het hulle na mekaar toe begin beweeg en 600 miljoen jaar gelede het hulle in mekaar in beweeg. Nog 300 miljoen jaar later het stelsels mekaar se sterre begin aantrek. Vandag strek dié strome sterre tot ver buite die oorspronklike stelsels.

Binne 400 miljoen jaar sal die twee stelsels se kerns bots en ’n enkele kern vorm. Waarnemings en simulasies van botsende sterrestelsels dui daarop dat die twee stelsels eindelik ’n elliptiese sterrestelsel sal word.

Gebiede in die twee stelsels met groot hoeveelhede neon, magnesium en silikon is deur die Chandra-X-straalsterrewag ontdek. Hierdie elemente is nodig vir planete wat lewe kan onderhou, om te vorm. Dié spesifieke wolke bevat 16 keer soveel magnesium en 24 keer soveel silikon as die Son.



</doc>
<doc id="74700" url="https://af.wikipedia.org/wiki?curid=74700" title="Ernest Shonekan">
Ernest Shonekan

Ernest Shonekan (* 9 Mei 1936) was die negende president van Nigerië. Hy was slegs die President vir drie maande na sy aanstelling, as 'n suksesvolle staatsgreep deur generaal Sani Abecha geëindig sy ampstermyn voortydig.


</doc>
<doc id="74701" url="https://af.wikipedia.org/wiki?curid=74701" title="Ibrahim Babangida">
Ibrahim Babangida

Ibrahim Babangida (gebore 17 Augustus 1941) is 'n afgetrede weermag-generaal en die voormalige militêre leier van Nigerië. Sy ampstermyn was van 27 Augustus 1985 tot 27 Augustus 1993.


</doc>
<doc id="74702" url="https://af.wikipedia.org/wiki?curid=74702" title="Muhammadu Buhari">
Muhammadu Buhari

Muhammadu Buhari (* 17 Desember 1942) is die voormalige leier van Nigerië se CPC. Hy is die president van Nigerië en het op 29 Mei 2015 die opvolger van Goodluck Jonathan geword. Buhari is 'n afgetrede Generaal-majoor van die Nigeriese weermag wat tussen 1983 en 1985 ná 'n militêre staatsgreep vanaf 1983 tot 1985 as staatshoof van Nigerië gedien het. Die term Buharisme word toegeskryf aan die militêre regering onder Buhari.

Buhari het onsuksesvol vir die amp van president in die verkiesings van 2003, 2007 en 2011 aangetree. In Desember 2014 is hy benoem as die All Progressives Congress se presidentskandidaat vir die verkiesings in Maart 2015. Buhari het die algemene verkiesing in 2015 gewen en die huidige president Goodluck Jonathan verslaan. Buhari is 'n boorling van Daura in Katsina; hy is van Fulani-etniese agtergrond.

Buhari het verklaar dat hy vir alles verantwoordelik is wat tydens sy militêre bewind gebeur het en gesê dat hy nie die verlede kan verander nie. Hy beskryf homself ook as 'n "bekeerde demokraat".


</doc>
<doc id="74703" url="https://af.wikipedia.org/wiki?curid=74703" title="Shehu Shagari">
Shehu Shagari

Shehu Shagari (* 25 Februarie 1925) was die leier van Nigerië se NPN. Hy president geword het na Olusegun Obasanjo se regering oorhandig krag.


</doc>
<doc id="74704" url="https://af.wikipedia.org/wiki?curid=74704" title="Murtala Mohammed">
Murtala Mohammed

Murtala Ramat Muhammed (1938–1976) was die militêre leier van Nigerië van 1975 tot sy dood in 1976.

Muhammed is op 8 November 1938 in Kano, Nigerië gebore.
Hy kom aan bewind nadat die regering van Yakubu Gowon tydens 'n militêre staatsgreep omvergewerp is.
Sy ampstermyn word voortydig op 13 Februarie 1976 na 'n sluipmoord op sy lewe beëindig.
Ná sy dood het Olusegun Obasanjo by hom oorgeneem.


</doc>
<doc id="74705" url="https://af.wikipedia.org/wiki?curid=74705" title="Yakubu Gowon">
Yakubu Gowon

Yakubu Gowon (gebore 19 Oktober 1934) was van 1966 tot 1975 die leier van Nigerië. Sy regering het die Biafraanse afskeiding opgehou.


</doc>
<doc id="74706" url="https://af.wikipedia.org/wiki?curid=74706" title="Johnson Aguiyi-Ironsi">
Johnson Aguiyi-Ironsi

Johnson Aguiyi-Ironsi (3 Maart 1924 - 29 Julie 1966) was 'n Nigeriese soldaat. Hy was die hoof van die staat vanaf 16 Januarie 1966 totdat hy op 29 Julie 1966 omvergewerp en vermoor is.


</doc>
<doc id="74707" url="https://af.wikipedia.org/wiki?curid=74707" title="Nnamdi Azikiwe">
Nnamdi Azikiwe

Nnamdi Azikiwe (16 November 1904 - 11 Mei 1996) was vanaf 1963 tot 1966 die president van Nigerië. 


</doc>
<doc id="74709" url="https://af.wikipedia.org/wiki?curid=74709" title="Phil Ramone">
Phil Ramone

Philip "Phil" Ramone (* 5 Januarie 1934; † 30 Maart 2013) was 'n Suid-Afrikaans-gebore Amerikaanse klankingenieur, musiekvervaardiger, violis en komponis en in 1958 'n medestigter van "A & R Recording, Inc.", 'n New York-gebaseerde klankateljee wat danksy sy groot sukses tot 'n plaatmaatskappy met 'n hele reeks ateljees gegroei het.

Phil Ramone is deur die musiektydskrif "Billboard" as een van die "legendariese" persoonlikhede in die musiekbedryf beskryf. As een van die suksesvolste musiekvervaardigers ooit het hy 14 "Grammy"-toekennings gewen en met internasionaal bekende sterre soos Ray Charles, Bob Dylan, Elton John, Frank Sinatra, Barbra Streisand en Paul McCartney saamgewerk. Die Britse uitsaaikorporasie "BBC" het hom as 'n "baanbreker vir die kompakskyf" gehuldig – die eerste belangrike kommersiële kompakskyf-album, Billy Joel se "52nd Street", is in 1982 deur Ramone vervaardig.


</doc>
<doc id="74710" url="https://af.wikipedia.org/wiki?curid=74710" title="Bosveldtjeriktik">
Bosveldtjeriktik

Die Bosveldtjeriktik ("Parisoma subcaeruleum"), (Engels: "Chestnut-vented warbler" of "Rufous-vented warbler") word gereeld onder die genus "Sylvia" as "Sylvia subcaeruleum" gelys.

Die bosveldtjeriktik broei in Suidelike Afrika in Angola, Botswana, Zimbabwe, Zambië, Namibië, Suid-Afrika, Lesotho, Mosambiek en eSwatini. Dis 'n algemene spesie wat in 'n wye verskeidenheid habitatte gevind word, bv. fynbos, struike, bossies en droë rivierbeddings.

Die bosveldtjeriktik is 14–15 cm lank en weeg ongeveer 16 g. Die voël se bo-dele is bruingrys, en die stert is swart met 'n breë wit strook op die punt, en dit het 'n wit oogring. Die keelvere is grys met 'n baie donker streep, die bors en maag is grys, met die anale area 'n baie helder bruin. Die bene is swart en die oë is grys van kleur. Die geslagte lyk beide dieselfde, maar die jongeling het nie 'n gestreepte keel nie. Die roepgeluid is 'n hard-gefluite "tjeerup-tjee-tjee".

Die bosveldtjeriktik bou 'n grasnessie in plantegroei. Die spesie is monogaam en paar dus lewenslank. Hulle word gewoonlik alleen of in pare opgemerk waar dit in plantegroei op soek is na insekte en ander klein ongewerweldes.

Die voëltjie het 'n baie groot verspreidingsgebied, geskat op 2 800 000 km². Die bevolkingsgrootte is blykbaar ook aansienlik, en die spesie staar nie enige afname in getalle in die gesig volgens die IUBN-rooilys se kriteria nie, dus is hy gelys as "Lae risiko".




</doc>
<doc id="74714" url="https://af.wikipedia.org/wiki?curid=74714" title="Itumeleng Khune">
Itumeleng Khune

Itumeleng Isaac Khune (gebore op 20 Junie 1987 in Ventersdorp) is 'n Suid-Afrikaanse sokkerspeler. Hy het vir die Bafana Bafana uitgedraf.


</doc>
<doc id="74715" url="https://af.wikipedia.org/wiki?curid=74715" title="Eric Mathoho">
Eric Mathoho

Eric "Tower" Mathoho (gebore op 1 Mei 1990 in Venda) is 'n Suid-Afrikaanse sokkerspeler. Hy het vir die Suid-Afrikaanse nasionale sokkerspan uitgedraf.


</doc>
<doc id="74717" url="https://af.wikipedia.org/wiki?curid=74717" title="Daine Klate">
Daine Klate

Daine Marcelle Klate (gebore op 25 Februarie 1985 in Port Elizabeth) is 'n Suid-Afrikaanse sokkerspeler. Hy het vir die Suid-Afrikaanse nasionale sokkerspan uitgedraf.


</doc>
<doc id="74718" url="https://af.wikipedia.org/wiki?curid=74718" title="Pointe-Noire">
Pointe-Noire

Pointe-Noire is 'n stad in die Republiek van die Kongo (ook genaam "Kongo-Brazzaville"). Die stad is die sentrum van die Kongolese olie-industrie.


</doc>
<doc id="74719" url="https://af.wikipedia.org/wiki?curid=74719" title="Shymkent">
Shymkent

Shymkent (Kasaks: "Шымкент / Şımkent") is 'n stad in Kasakstan. Shymkent is bekend vir sy kultuur. Die stad het ook 'n internasionale lughawe.


</doc>
<doc id="74720" url="https://af.wikipedia.org/wiki?curid=74720" title="Karaganda">
Karaganda

Karaganda (Kasaks: "Қарағанды / Qarağandı") is die stad van Kasakstan. Karaganda is die tuiste van baie mense van Duitse afkoms. Na die gesig staar deporation, 'n kumulatiewe 1 miljoen na Duitsland geëmigreer. Karaganda is die tuiste van Kazakh die Tweede Wêreldoorlog held Nurken Abdirov.


</doc>
<doc id="74721" url="https://af.wikipedia.org/wiki?curid=74721" title="Taraz">
Taraz

Taraz (Kasaks: "Тараз / Taraz") is 'n stad in Kasakstan. Taraz het 'n lang geskiedenis met China, die Arabiese wêreld, en die syroete.


</doc>
<doc id="74722" url="https://af.wikipedia.org/wiki?curid=74722" title="Pavlodar">
Pavlodar

Pavlodar (Kasaks: Павлодар) is 'n stad in Kasakstan. Pavlodar word meestal bewoon deur etniese Russe, Kasakke, Oekraïners, Duitsers en Tatare.


</doc>
<doc id="74723" url="https://af.wikipedia.org/wiki?curid=74723" title="Oskemen">
Oskemen

Oskemen (Kasaks: "Өскемен") is 'n stad in Kasakstan. Oskemen is 'n groot bastion vir mynbou en metallurgie, veral uraan, berillium, en tantalum, saam met koper, lood, silwer en sink.


</doc>
<doc id="74724" url="https://af.wikipedia.org/wiki?curid=74724" title="Semey">
Semey

Semey (Kasaks: "Семей / Semey") is 'n stad in Kasakstan. Gedurende die Sowjet-tydperk is kernwapens hier toets. Moderne Semey is 'n universiteit-stad.


</doc>
<doc id="74725" url="https://af.wikipedia.org/wiki?curid=74725" title="Vlag van Paraguay">
Vlag van Paraguay

Die nasionale vlag van Paraguay is op 27 November 1842 amptelik in gebruik geneem. Die vlag vertoon drie horisontale bane van bo na onder in rooi, wit en blou met die wapenskild in die middel van die wit baan. Die vlag van Paraguay is die enigste nasionale vlag met verskillende embleme op die voor- en agterkante: die voorkant van die vlag toon die nasionale wapen en die agterkant die seël van die tesourie. Dit is in 2013 ten einde van ’n ontwerp nader aan die oorspronklike s’n hersien. Die vlag het ’n verhouding van 11:20.

Die vlag is in 1842 amptelik in gebruik geneem (as gevolg van die "Recomendación, i. e. : address, de la Junta gubernativa de Asunción"), elke kant van hierdie driekleurvlag bestaan uit ’n horisontale driekleur met rooi, wit en blou met die nasionale wapen gesentreer op die wit baan. Die embleem op die agterkant is die nasionale wapen van Paraguay: ’n geel vyfpuntige ster omring deur ’n groen palmkrans en olyftakke vasgebind met linte in die kleur van die bane, en bedek met die woorde "REPUBLICA DEL PARAGUAY" ("Republiek Paraguay" in Spaans), alles binne twee konsentriese sirkels).

Die kleure van die vlag is glo geïnspireer deur dié van die vlag van Frankryk om onafhanklikheid en vryheid te vertoon, en die wapen verteenwoordig die onafhanklikheid van Paraguay. Die embleem op die agterkant is die seël van die tesourie: ’n geel leeu onder ’n rooi Frigiese mus op die top van ’n paal (wat dapperheid simboliseer) en die woorde"Paz y Justicia" ("Vrede en Geregtigheid"). Die verskille van die voor- en agterkante dateer uit die tydperk toe José de Francia aan die bewind was (1814–1840). Op 15 Julie 2013 is die vlag hersien. Die wapen is vereenvoudig en die ontwerp is nader aan sy oorspronklike vorm gebring.

Die kleurskema word hieronder gelys:



</doc>
<doc id="74730" url="https://af.wikipedia.org/wiki?curid=74730" title="Imperani">
Imperani

Imperani is 'n berg aan die westekant van die Oos-Vrystaatse dorp Ficksburg.
Die berg bestaan uit kranse van die Clarens-sandsteenformasie, wat die kenmerkende bergvorms van die Oos-Vrystaat vorm.

Tydens die jaarlikse Kersiefees op die dorp Ficksburg, word die Kersie-halfmaraton oor die bokant van Imperaniberg gehardloop.

Aan die westekant van Imperani, lê Meulspruitdam, met 'n vakansieoord teen die kant van die berg.

Imperani het verskeie landerye aan die bokant as gevolg van sy grootte, en die plat bokant van die berg.
Toegang tot die bokant is vanaf 'n grondpad aan die noordekant, en 'n sementpad aan die suidooste wat na die televisietoring op die berg lei.

Vanaf die berg is daar 'n uitsig oor die hele dorp van Ficksburg, die Caledonrivier (wat die grens tussen Suid-Afrika en Lesotho vorm), Lesotho, asook die manjifieke Malutiberge in Lesotho.


</doc>
<doc id="74731" url="https://af.wikipedia.org/wiki?curid=74731" title="Ui">
Ui

Die ui ("Allium cepa"), ook bekend as die bolui of gewone ui, word as groente gebruik en is die mees verboude spesie van die genus "Allium". Hierdie genus bevat ook verskeie ander spesies wat as uie bekend staan en verbou word as voedsel, soos die Japannese tros-ui ("A. fistulosum"), Egiptiese ui ("A." ×"proliferum"), en die Kanadese ui ("A. canadense"). Die benaming "wilde ui" word toegeken aan 'n aantal "Allium" spesies maar. "A. cepa" is uitsluitlik bekend vanaf menslike verbouing en sy oorspronklike wilde vorm is nog nie bekend nie.

Moderne variëteite groei tot 'n hoogte van 45 cm. Die uiplant bestaan uit 'n waaier van hol, blou-groen blare. Die blare is vleesagtig, hol en silindries gevorm, met 'n afgeplatte kant. Hulle is op hul wydste omtrent kwartpad boontoe, en vernou tot 'n stomp eindpunt. Die basis van elke blaar is afgeplat en 'n bondel fyn worteltjies verleng vir 'n kort entjie in die grond in. Wanneer die ui ryp word, versamel voedingreserwes in die blaarbasisse en die bol swel uit.

As die bol deur die winter in die grond gelaat word, ontwikkel 'n nuwe groeipunt uit die middel van die bol in die lente. Nuwe blare verskyn en 'n lang, hol stammetjie skiet boontoe om die wit blomhofies wat vorm, te dra. Die sade is 'n blink swart kleur en driehoekig in dwarssnit.

Die uiplant is eintlik 'n twee- of meerjarige plant, maar word algemeen ge-oes na die eerste jaar van verbouing.

Die uiplant se bol aan die basis van die plant begin te swel wanneer 'n sekere dag-lengte bereik word. In die herfs sterf die blaardele af en die buitenste lae van die bol word droog en bros. Die oes word gepluk en gedroog, waarna die uie gereed is vir gebruik of om te stoor.

Die oes is vatbaar vir aanvalle deur peste en siektes, veral die uievlieg en die uiewurm, en verskeie swamme wat verrotting veroorsaak. Sommige soorte van "A. cepa" soos sjalotte en sg. "aartappeluie" produseer veelvoudige bolle.

Uie word wêreldwyd gekweek, verbou en verbruik. Gewoonlik word uie gekook as kos, as 'n groentesoort, of as bestanddeel van 'n voorbereide dis of southappie, maar kan ook rou geëet word. Daarbenewens kan dit ook ingelê word in bottels of as blatjang. Uie het 'n skerp reuk wanneer dit gekap of gerasper word en bevat sekere chemikalië wat die oë erg irriteer.

Daar word geglo dat die verbruik van uie sekere gesondheidsvoordele inhou, bv. anti-inflammatoriese, anticholesterol-, kankerbestrydende en antioksidant-eienskappe.



</doc>
<doc id="74732" url="https://af.wikipedia.org/wiki?curid=74732" title="Intergalaktiese ster">
Intergalaktiese ster

’n Intergalaktiese ster is ’n ster wat buite ’n sterrestelsel voorkom. Hoewel dit nog onseker is hoe hulle ontstaan, word geglo hulle word deur botsings tussen sterrestelsels die ruimte ingewerp.

Die algemene beskouing dat sterre net in sterrestelsels voorkom, is in 1997 verkeerd bewys met die ontdekking van ’n groot groep intergalaktiese sterre. Die eerste een wat ontdek is, was in die Virgo-sterrestelselswerm. Daar word nou geglo sowat ’n biljoen (miljoen miljoen) sulke sterre kom in dié swerm voor. Hulle is sowat 300 000 ligjare weg van die naaste sterrestelsel. Later in die 1990's is nog sulke sterre in die Fornax-sterrestelselswerm ontdek.

Hoewel die massa van die sterre nie bekend is nie, word gereken hulle kan tot 10 persent van die massa van die Virgo-swerm uitmaak. Hul gesamentlike massa is dus groter as enige van die 2 500 sterrestelsels in die swerm.

Nog ’n teorie is dat hulle deur supermassiewe swartkolke uitgewerp word.


</doc>
<doc id="74736" url="https://af.wikipedia.org/wiki?curid=74736" title="Epsilon Indi">
Epsilon Indi

Epsilon Indi (ε Ind, ε Indi) is ’n veelvoudige ster sowat 12 ligjare van die Aarde af in die sterrebeeld Indiër (Indus). Dit bestaan uit ’n klas K-tipe hoofreeksster, ε Indi A, en twee bruin dwerge, ε Indi Ba en ε Indi Bb, in ’n wye wentelbaan om A. Die bruin dwerge is in 2003 ontdek.

Die sterrebeeld Indiër het in 1603 die eerste keer in Johann Bayer se hemelatlas, "Uranometria", verskyn. In die 1801-steratlas "Uranographia", deur Johann Elert Bode, word Epsilon Indi aangedui as een van die pyle in die linkerhand van die Indiër.

In 1847 het Heinrich Louis d'Arrest die posisie die van ster in verskeie katalogusse tot so ver terug as 1750 bestudeer en ontdek dit het ’n meetbare eiebeweging. Hy het dus gevind die ster het oor ’n tydperk van posisie verander. In 1882–'83 is die parallaks van die ster in die Kaap die Goeie Hoop gemeet op sowat boogsekondes. In 1923 het Harlow Shapley van die Harvard-sterrewag ’n parallaks van 0,45 boogsekondes gemeet.

Epsilon Indi A is ’n hoofreeksster van spektraaltipe K4,5V. Sy massa is net sowat driekwart van die Son s'n. Sy oppervlakswaartekrag is effens groter as die Son s'n en sy metaalinhoud sowat 87% van die Son s'n. Sy sterwind skep ’n boogskok tot op 63 astronomiese eenhede (AE) van die ster af.

Epsilon Indi het die derde grootste eiebeweging van sterre wat met die blote oog gesien kan word naas Groombridge 1830 en 61 Cygni, en die negende grootste van alle sterre. Vanweë dié beweging sal dit omstreeks 2640 n.C. in die sterrebeeld Toekan inbeweeg. Dit is waarskynlik deel van die bewegende ε Indi-groep van minstens 16 populasie I-sterre wat moontlik op dieselfde tyd en plek ontstaan het.

In Januarie 2003 het sterrekundiges die ontdekking van ’n bruin dwerg met ’n massa van 40 tot 60 Jupiter-massas in ’n wentelbaan om Epsilon Indi aangekondig. In Augustus 2003 het sterrekundiges ontdek die bruin dwerg is eintlik ’n dubbelster, sowat 2,1 AE van mekaar af met ’n wentelperiode van sowat 15 jaar. Albei bruin dwerge is van spektraalklas T; die een met die grootste massa, ε Indi Ba, van spektraaltipe T1 V–T1,5 V en die ander een, ε Indi Bb, van tipe T6 V.

Die meting van die radiale snelheid van Epsilon Indi in 2002 dui ’n neiging aan wat op ’n eksoplaneet kan dui met ’n wentelperiode van langer as 20 jaar. Dit het waarskynlik ’n massa van 1,6 Jupiter-massas en is rofweg 6,5 AE van die ster af. Dit kan egter ook ’n eksotiese steroorblyfsel wees.




</doc>
<doc id="74737" url="https://af.wikipedia.org/wiki?curid=74737" title="Tau Ceti">
Tau Ceti

Tau Ceti (τ Cet, τ Ceti) is ’n ster in die sterrebeeld Walvis (Cetus) met ’n klassifikasie soortgelyk aan dié van die Son, hoewel sy massa net 78% van die Son s’n is. Op ’n afstand van net onder 12 ligjare van die Sonnestelsel af is dit een van die naaste sterre en die naaste enkele klas G-tipe hoofreeksster. (Alpha Centauri A is nader, maar lid van ’n veelvoudige stelsel.)

Tau Ceti is arm aan metale, wat gewoonlik daarop dui dat daar geen groot eksoplanete en min rotsagtige planete naby is. Waarnemings dui egter daarop dat daar meer as 10 keer soveel ruimtestof om die ster is as om die Son. Sedert Desember 2012 is daar bewyse gevind van vyf moontlike planete wat om Tau Ceti wentel, waarvan een dalk in die bewoonbare sone kan wees. Weens die baie stof om die ster is die moontlikheid dat ’n planeet deur ander voorwerpe getref kan word, baie groter as met die Aarde, maar vanweë die Son-eienskappe van die ster is daar groot belangstelling daarin. Dit word dikwels genoem as ’n moontlike teiken in die soektog na lewe in die ruimte.

Die ster kan met die blote oog van die Aarde af gesien word as ’n ster van die derde magnitude. Dit het ’n radiale snelheid van -17 km/s, wat beteken dit beweeg teen 17 km/s in die rigting van die Son.




</doc>
<doc id="74738" url="https://af.wikipedia.org/wiki?curid=74738" title="Vlag van Peru">
Vlag van Peru

Die nasionale vlag van Peru is op 25 Februarie 1825 amptelik in gebruik geneem. Die vlag vertoon drie ewe breë vertikale bane van links na regs in rooi, wit en rooi. ’n Variant van die staatsvlag en staats- en vlootvaandel bevat ’n variant van die land se wapenskild in die middel van die wit baan. Die oorlogsvlag vertoon ’n ander variant van die land se wapenskild in die middel van die wit baan. Vlagdag in Peru word op 7 Junie gevier, die herdenking van die Slag van Arica.

Rooi verteenwoordig die bloed wat op pad na onafhanklikheid gevloei het. Wit verteenwoordig suiwerheid en vrede.

Die kleurskema word hieronder gelys:

Gedurende die Onderkoninkryk Peru is die koloniale Spaanse vlag oor Peru vertoon. In 1820, gedurende die onafhanklikheidstryd het generaal William Miller, ’n Brit van geboorte, die eerste vlag wat die opkomende land verteenwoordig het, in Tacna gehys. Die oorspronklike vlag is verlore maar dit is beskryf as vlootblou met is goue son in die middel (wat waarskynlik die Inti sou voorstel).

Die eerste vlag van die Republiek van Peru is deur generaal José de San Martín geskep en amptelik op 21 Oktober 1820 verorden. Dit is in vier driehoeke verdeel met die boonste en onderste driehoek in wit en die ander twee in rooi. In die middel was ’n ovaalvormige lourierkrans met ’n opkomende son agter die berge aan die see, daarin. Die simboliek van die vlag se kleure is onseker maar volgens die Peruaanse skrywer Abraham Valdelomar is San Martín, na sy aankoms aan die kus by Pisco, geïnspireer deur die kleure van die "parihuanas" (rooi en wit flaminke). Geskiedkundiges van die vroeë Peruaanse Republiek gee ’n ander verklaring, naamlik dat San Martín die rooi van die vlag van Chili gekry het en die wit van die vlag van Argentinië en hy het op dié manier herkoms van die vryheidsvegters erken. Jorge Fernández Stoll reken dat San Martín in 1820 ten gunste was van ’n grondwetlike monargie en het hy daarom besluit op die monargale simbole en kleure: Kastilië het die rooi en wit kleure vir ’n lang tydperk gebruik, die ou vlag van die onderkoninkryk, die Boergondiese Kruisvlag, was wit en rooi en die vlag se diagonale lyne word weerspieël in die kruisontwerp, die rooi kleur was die koninklike simbool van die "mascaipacha" van die Inca-konings en van die vaandel van die Koning van Spanje op daardie tydstip. Die vlag is egter nie so maklik aanvaar nie as gevolg van die ingewikkelde samestelling en met die gebrek aan gestandaardiseerde maateenhede in daardie tyd was ’n driehoekige vlagontwerp moeilik om te maak.

In Maart 1822 het José Bernardo de Tagle, markies van Torre Tagle en Opperafgevaardigde van die Republiek, wat San Martín tydelik vervang het terwyl die laasgenoemde na Guayaquil gereis het, ’n nuwe ontwerp vir die vlag verorden. Dit het bestaan uit drie horisontale bane van rooi-wit-rooi en ’n goue Meison in die middel, soortgelyk aan die vlag van Argentinië. Hierdie wysiging is volgens Torre Tagle regverdig deur onder meer die ongerief van die vervaardiging van die vorige weergawe.

’n Probleem het egter op die slagvelde ontstaan: die ooreenkoms met die vlag van Spanje op ’n afstand, het die onderskeiding tussen die weermagte moeilik gemaak. Dit het gelei tot die ontwerp van nog ’n nuwe vlag.

Op 31 Mei 1822 het Torre Tagle weer die vlag se ontwerp verander. Die nuwe weergawe het bestaan uit drie vertikale bane in rooi-wit-rooi met ’n goue son, verteenwoordigend van die Inti, in die middel.

Op 25 Februarie 1825, gedurende die administrasie van Simón Bolívar, het die vlag weer verander.

Van 1836 tot 1839 is Peru tydelik ontbind in die Republieke van Suid-Peru en Noord-Peru wat by Bolivië aangesluit het om die Peru-Boliviaanse Konfederasie te vorm.

Die Suide het eerste gevorm en dus ’n nuwe vlag aangeneem: ’n rooi vertikale baan aan die vlagpaalkant met ’n goue son en vier klein sterre daarbo (wat Arequipa, Ayacucho, Cuzco en Puno, die vier provinsies van die republiek, verteenwoordig het), en op die wapperkant twee gelyke horisontale bane in groen (bo) en wit (onder). Die Noorde het die geldeenheid en alle simbole van die ontbinde Peru, insluitend die vlag, behou.

Die vlag van die Peru-Boliviaanse Konfederasie het van links na regs en gehel teen verskillende hoeke, die wapenskilde van Bolivië, Suid- en Noord-Peru bevat op ’n rooi agtergrond, versier met ’n lourierkrans.

Na die ontbinding van die Konfederasie is die ou Republiek van Peru weer herstel na wat dit was voor die ontbinding. Die nasionale simbole is ook herstel.

In 1950 het generaal Odría die nasionale vlag gewysig na sy huidige ontwerp deur die wapenskild van die burgerlike vlag te verwyder omdat dit "de facto" gebruik is en makliker was om te maak. Die nasionale vaandel en oorlogsvlag is geskep vir eksklusiewe gebruike, elk met ’n variant van die wapenskild wat ook effens verander is. Dit is vandag nog die amptelike vlae.

Met effense variasie in die skakering van rooi en die groottes van die vertikale bane, is die ontwerp van die vlag van Kanada wat in 1965 aanvaar is, soortgelyk aan dié van Peru. Die grootste verskil tussen die vlae, buiten die kleur en die groottes van die bane is die simbole in die wit baan met Kanada wat van ’n esdoringblaar gebruik maak. Ander soortgelyke vlae sluit dié in wat horisontale bane in plaas van vertikale bane het, soos die vlag van Oostenryk.

Die "Marcha de Banderas" ("Mars van die Vlae") is ’n militêre mars wat gesing word wanneer die vlag gehys word. Dit is in 1897 geskryf deur sersant-majoor Jose Salas Libornio.

In alle gevalle vandag word slegs drie van die vier verse gesing.



</doc>
<doc id="74742" url="https://af.wikipedia.org/wiki?curid=74742" title="Jan Hendrik Hofmeyr (predikant)">
Jan Hendrik Hofmeyr (predikant)

Ds. Jan Hendrik Hofmeyr (Kaapstad, 3 Februarie 1835 tot Kaapstad, 25 Augustus 1908) was 'n vooraanstaande predikant in die Nederduitse Gereformeerde Kerk, eers op Murraysburg en daarna van 1867 tot 1908 in die NG gemeente Somerset-Oos. Die Kaapse Kerk het hom in 1897 die eerste keer as moderator gekies, toe hy dr. Andrew Murray, sy swaer, opgevolg het, en weer in 1903. In dié moeilike tyd voor, tydens en net ná die Anglo-Boereoorlog het hy waardig en taktvol in belang van sy volk en Kerk opgetree.

Hy was die vader van 12 kinders, van wie vyf predikant geword het, 'n kampvegter vir die onderwys en 'n sendingvriend. Daar word gesê die byna twee eeue oue Oos-Kaapse dorp Somerset-Oos het weliswaar in 'n groot mate sy kenmerkende waardigheid en goeie buurskap te danke aan die invloed wat al anderhalf eeu van die Gill-kollege uitgaan, maar dis veral ook aan die voortgesette invloed op die breë gemeenskap van die Hofmeyrs, wat die Ou Pastorie 'n driekwart eeu bewoon het, eers ds. Hofmeyr sr. en sy groot gesin en daarna sy seun John Murray, wat sy vader as predikant in die gemeente Somerset-Oos opgevolg het.

Ds. Hofmeyr word beskryf as 'n hoogs gekultiveerde en opgevoede mens wie se kennis van Hebreeus en Bybelgeskiedenis aan hom hoë akademiese aansien in die Kerk verleen het, maar hy was terselfdertyd 'n praktiese man wat dit sy eerste taak op Somerset-Oos gemaak het om die bestaande kerkgebou te herbou. Dié Neogotiese meesterstuk, ontwerp deur die Duitse argitek Carl Otto Hager wat bykans 'n anderhalf eeu later nog altyd in gebruik is en waarin enkele klein aspekte van die eerste kerkgebou van 1833 behoue gebly het, is net vier jaar ná sy diensaanvaarding op Somerset ingewy.

Ook aan die bevordering van die kultuur en opvoeding in sy twee gemeentes en in die breër gemeenskap het ds. Hofmeyr baie tyd en aandag bestee. Op Murraysburg het hy 'n Instituut vir Hoër Onderwys opgerig en op Somerset het hy dekades lank in die Raad van Trustees van die Gill-kollege gedien. Die oprigting van die Bellevue-seminarie vir Meisies, as plaasvervanger vir die meisieskool wat deur sy voorganger, ds. John Pears, se vrou begin is, was hoofsaaklik aan ds. Hofmeyr se ywer te danke.

Selfs al was dit nie 'n gewilde saak by gemeentelede op Somerset en trouens in die Oostelike Provinsie nie, was ds. Hofmeyr en sy vrou albei ten nouste betrokke by die ondersteuning en aanmoediging van die buitelandse sending. Vyf van hulle sewe seuns het predikant geword, van wie drie geruime tyd in die sendingveld in Midde-Afrika gearbei het. Twee dogters, Margaretha en Isabella, was van die eerste vroue in Suid-Afrika wat gegradueer het.

Jan Hendrik Hofmeyr is in Kaapstad gebore uit die een van die ou, gerespekteerde Kaapse families wat vandag nog op talle terreine in Suid-Afrika en oorsee uitblink, en op sy grootvader se landgoed Waterhof, in die teenswoordige buurt Oranjezicht, naby die Hoërskool Jan van Riebeeck, in wie se besit die Hofmeyr-eiendom Welgemeend in 1944 gekom het. Sy vader was 'n bekende bankier (of rekenmeester volgens 'n ander bron), Arend Hofmeyr, ook van Kaapstad, 'n kleinseun van die stamvader van hierdie familie wat omstreeks 1744 uit Ibbenburen in Pruise na Suid-Afrika gekom het. Sy moeder was Susanna Maria Louw, 'n suster van Adriaan Louw van die Paarl, skoonvader van prof. Nicolaas Hofmeyr, een van die eerste twee hoogleraars aan die Kweekskool op Stellenbosch toe dié inrigting in 1859 gestig is. Nicolaas Hofmeyr was getroud met Susanna Maria Louw se susterskind Maria Magdalena Louw (1834–1918), een van Adriaan Louw en Charlotte Louise se sewe dogters wat met bekende predikante getrou het.

Ds. J.H. Hofmeyr se neef Jan Hendrik Hofmeyr (1818–1893) was Onse Jan Hendrik Hofmeyr (1845–1909) se pa.

Hofmeyr het van jongs af die roeping ervaar om sy lewe aan die evangeliebediening te wy. Sy eerste skoolonderwys ontvang die jong Jan Hendrik aan Tot Nut van 't Algemeen, 'n vooraanstaande Hollandse skool teen die middel van die 19de eeu in Kaapstad. Sy kleinneef, die latere prof. Hofmeyr, het ook daar skoolgegaan, benewens vele andere wat later belangrike betrekkings in die kerk en staat beklee het. As veertienjarige knaap is Jan Hendrik geplaas in die Suid-Afrikaanse Kollege, voorloper van die Universiteit van Kaapstad, waar hy Nederlands, Hebreeus en wiskunde studeer het, terwyl hy tegelykertyd onderrig in Latyn en Grieks ontvang het by dr. Abraham Faure wat, omdat hy vurig begeer het dat jong Afrikaners hulle aan die evangeliebediening moes wy, 'n deel van sy tyd afgestaan het om hul met hulle voorbereidende studie behulpsaam te wees.

Die jong Hofmeyr het in Februarie 1853, nadat hy sy geloofsbelydenis in die Groote Kerk afgelê het, op agttienjarige ouderdom, en vergesel van twee mede-Afrikanerstudente, Charles Murray en I.G.J. Horak, na Europa vertrek en in Mei daardie jaar daar aangekom om aan die Universiteit van Utrecht teologie te studeer en as evangeliedienaar opgelei te word. Reeds in 1855 het hy kandidaat in teologie geword en die jaar daarna, tydens die lang vakansie, in geselskap van 'n boesemvriend en medestudent, die latere dr. J.J. Kotzé, in Amerika gaan reis, blykbaar iets wat geen Afrikanerpredikant nog tot in daardie stadium gedoen het nie.

Ná voltooiing van sy studie onder proff. Bouman, Vinke en Ter Haar is hy, nadat hy die gevorderde plegtige eed afgelê het en die vereiste verklaring en belofte plegtig afgelê en onderteken het, op 8 Oktober 1857 deur die Provinsiale Kerkbestuur van Utrecht tot die evangeliebediening toegelaat.

By sy vertrek uit Holland het dr. Nicolaas Beets (Hildebrand van die "Camera Obscura") die volgende vers in Hofmeyr se album geskryf: "Het Zuiden wenkt, het Noorden roept zijn afscheidsgroet u na. De vriendschap zucht, en roept nogthands ga, 's Heeren dienaar ga! Er is geen taak als d'uwe schoon, geen loon uw loon gelijk; Ga! Een en eeuwig is het werk van Zijn gezegend Rijk. Waar Hij Zijn dienaars zaam vergaart rondom den Troon der Eer. Daar Zien Zij Zich uit Noord en Zuid na korte scheiding weer."

Hierna het hy eers enkele maande in Skotland en Engeland deurgebring, vanwaar hy terugkeer na Holland om afskeid te neem en hom gereed te maak vir sy terugreis na sy vaderland.

Die volgende jaar het Hofmeyr in sy vaderland teruggekeer, waar hy in September 1858 aankom, in die geselskap van dr. J.J. Kotzé, wat eweneens predikant in Holland geword het, hoewel aan die Universiteit van Leiden. Die twee is op dieselfde dag, 15 September 1858, by die Aktuaris gelegitimeer en twee dae later het albei vir die eerste maal in die Groote Kerk opgetree, prop. Hofmeyr in die oggend en prop. Kotzé in die aand. Eersgenoemde se teks was 2 Kron. 20:12b ("Want in ons is geen kracht tegen deze grote menigte, die tegen ons komt, en wij weten niet, wat wij doen zullen; maar onze ogen zijn op U", Statebybel) en laasgenoemde s'n Matt. 16:26: "Want wat baat het een mens, zo hij de gehele wereld gewint, en lijdt schade zijner ziel? Of wat zal een mens geven, tot lossing van zijn ziel?" Statebybel. Dr. Kotzé was 'n neef van die latere welbekende liberale predikant op Darling wat met sy opvattings 'n beroering in kerklike kringe veroorsaak het, ds. J.J. Kotzé.

Nadat prop. Hofmeyr enkele maande as hulpprediker in die Groote Kerk, Kaapstad, diens gedoen het, het hy 'n beroep na die NG gemeente Murraysburg aangeneem. Dié groot getal beroepe was daaraan te danke dat daar destyds, twee jaar voor die oprigting van Suid-Afrika se eie Teologiese Kweekskool op Stellenbosch, 'n nypende tekort aan predikante in die NG Kerk was, in so 'n mate dat 10 gemeentes hom beroep het hoewel hy toe nog gans onbekend by hulle was.

Op Murraysburg is hy 20 Mei 1858 georden en bevestig deur die konsulent, ds. Andrew Murray sr. van die NG gemeente Graaff-Reinet, na wie die dorp heet en wat later sy skoonvader geword het. Murraysburg was toe skaars drie jaar oud, want dit was juis onder ds. Murray se voorsitterskap dat die Ringskommissie van Graaff-Reinet op 19 April 1855 op die plaas Eenzaamheid vergader en die koopkontrak met die eienaar, J.A. Burger, geteken het ten einde daar 'n dorp te stig. So ontstaan die dorp en gemeente Murraysburg, wat die eerste keer ter ere van ds. Murray so genoem word in die notule van die plaaslike kerkraadsvergadering van 5 September 1855. Die nedersetting Murraysburg het in die jaar van prop. Hofmeyr se koms die middelpunt van 'n afsonderlike landdrosdistrik geword en in 1859 het die dorp munisipale status gekry.

Aan prop. Hofmeyr se handoplegging het, buiten ds. Murray, deelgeneem: di. John Pears (Somerset-Oos), G.W. Stegmann (Glen Lynden), William Murray (Middelburg) en eerw. J. Bennie. Die jong leraar se intreerede was oor 1 Korintiërs 3:7: "Zoo is dan noch hij die plant iets, noch hij die nat maakt, maar God die de wasdom geeft" (Statebybel). So 'n wasdom is op die arbeid van ds. Hofmeyr gegee, ook op Murraysburg, hoewel sy diens hier slegs agt jaar lank geduur het. Hy was in dié tyd vir sy gemeente 'n "ware geestelike gids".

Gedurende dié tyd het hy veral baie vir die opvoeding gedoen en is daar deur hom 'n eersteklas-skool opgerig, met T. Kyd as skoolhoof, onder wie se leiding etlike kandidate vir die admissie tot die Kweekskool hul voorbereidende studie deurgemaak het. 'n Hollander, J. B. Wouda, het les gegee in Nederlands terwyl ds. Hofmeyr, wat 'n aantal godvresende en talentvolle jongelinge geïnspireer het om predikant te word, aan hulle onderrig in Hebreeus en Bybelgeskiedenis gegee het. Dié leerlinge was onder meer die latere ds. J.G. Olivier, prof. C.F.J. Muller en ds. B.B. Keet, vader van prof. dr. Barend Bartholomeus Keet van die Stellenbosse Kweekskool. Die inrigting was bekend onder die naam Opvoedings Instituut van Murraysburg.

Ds. Hofmeyr het op 7 Februarie 1861, vier dae ná sy 26ste verjaardag, op Graaff-Reinet met 'n plaaslike pastoriedogter, Isabella Murray, gebore 24 Desember 1839, in die huwelik getree. Dié gelukkige huweliksverbintenis is mettertyd geseën met twaalf kinders, te wete sewe seuns en vyf dogters. Van dié seuns het vyf predikant geword, van wie vier minstens 'n tyd lank aan die sending verbonde was. Die kinders was, met geboorte- en sterfjaar asook beroep (indien beskikbaar) tussen hakies:

Mev. Hofmeyr is beskryf as "in alle opsigte 'n ideale eggenote en moeder". Reeds as jong vrou het sy dit as haar oordeel uitgespreek dat 'n predikantsvrou haar eggenoot eerste moet plaas, haar kinders tweede, en haar gemeente derde. Dit blyk asof sy dit van meet af aan gedoen het en sonder verwaarlosing van enige van die drie. Eerw. Andries Dreyer skryf oor haar: "As daar ooit 'n vrou was wat na die woorde van die trouformulier haar eggenoot in alle goeie en opregte dinge behulpsaam was, op haar huishouding goeie ag gegee en sonder wêreldlike prag gewandel het, dan was dit mev. Hofmeyr." Op Murraysburg is drie van die egpaar se kinders gebore.

In 1862 het ds. Hofmeyr die eerste maal die Sinode in Kaapstad bygewoon en toe al is hy op versoek van dr. William Robertson, wat juis as skriba verkies is, tot sy assistent benoem. Toe die skriba in 1876 aftree, is sy assistent in sy plek gekies. Vir hierdie betrekking was hy, volgens eerw. Dreyer, uitnemend geskik, "sowel om sy deeglike kennis van die Hollandse taal as om sy nette handskrif". Hy het dié betrekking tot 1897 beklee en sy werk op uiters bekwame wyse verrig.

In 1866 het ds. Hofmeyr die beroep as opvolger van ds. John Pears, die NG gemeente Somerset-Oos se tweede leraar, op Somerset aangeneem. Dit was nadat hy reeds talle beroepe van ander gemeentes van die hand gewys het. Hy het op 16 Desember van daardie jaar afskeid geneem van Murraysburg met 'n rede oor Hand. 20:32 ("En nou, broeders, dra ek julle op aan God en aan die woord van sy genade, wat magtig is om julle op te bou en julle ’n erfdeel te gee onder al die geheiligdes" (1933-vertaling), wat in druk uitgegee is. Die afskeid was swaar, want leraar en gemeente was wederkerig innig aan mekaar gebind. Iemand wat teenwoordig was by die afskeid, het geskryf: "Men kan de stemming der gemeente onder het aanhooren der rede beter begrijpen dan beschrijven". Die afskeid van dié nederige en vriendelike leraar het nietemin met diepe ontroering gepaardgegaan.

Ds. Hofmeyr en sy gesin het hierna met vakansie by familie in die Kaap vertrek, maar op versoek van die kerkraad het hy tydelik die dienswerk verrig in die Groote Kerk as plaasvervanger van dr. Andrew Murray, ds. Hofmeyr se swaer, wat as moderator van die Kaapse Sinode na Engeland gegaan het om namens die Sinode teen die uitspraak van die Kaapse Hooggeregshof in die Burgers-Kotzé-saak (die latere Transvaalse president Thomas François Burgers en ds. J.J. Kotzé, die vader van ds. Hofmeyr se goeie vriend dr. P.J. Kotzé, van Darling) te appelleer voor die regskomitee van haar majesteit se geheime raad. Dié appèl is van die hand gewys. Ds. Hofmeyr was so gewild by die Kaapse lidmate met sy preke en herderlike besoek dat, toe hy einde Maart 1867 vertrek, die Kerkraad hom 'n adres van dankbetuiging aangebied het.

Vergesel van sy eggenote en kinders het hy met die Celt na Algoabaai geseil om vandaar na sy nuwe standplaas te reis. Op Port Elizabeth is hulle deur ene Erasmus met sy perdewa afgehaal en die eerste aand het hulle oorgebly op Modderfontein, die plaas van Hans van der Vyver onder die Suurberg.

Ds. Hofmeyr en sy gesin het op Donderdag 28 Maart 1867 op Somerset-Oos aangekom. In die plaaslike "Courant" van destyds kom die volgende beskrywing van die hartlike ontvangs daar voor: "Het lang en ernstig gekoesterd verlangen der Hollandsche gemeente alhier is thans vervuld door de aankomst van haren leeraar, Ds. J. H. Hofmeyr. De hooge achting waarin hij stond bij zijne gemeente te Murraysburg, en de droefheid, betoond bij zijn vertrek van daar, en de hartelijke wenschen voor zijn welzijn uitgestort, toonden dat men in hem een vriend en geestelijken gids verloor, die niet gemakkelijk te vervangen zou zijn. In den morgen van Donderdag, den 28, l.l., reed een groot gezelschap, meestal uit leden der gemeente bestaande, en dat nog veel grooter zou geweest zijn, ware de tijd waarop men den leeraar verwachten kon, zekerder en onder de buitenlieden meer bekend geweest, het dorp uit om hem te gemoet te gaan.

"De ontvangst en wederzijdsche begroeting was regt hartelijk. De Eerw. heer werd begeleid door het geheele gezelschap tot in de stad en aan de pastorie, op de stoep waarvan een aantal jonge dames, medeleden der gemeente, hem opwachtte en met een toepasselijk gezang hem welkom heette in zijne nieuwe woning. Daarop bood men hem na voorlezing, een talrijk geteekend adres aan, en waarin de onderteekenaars hun leeraar welkom heeten en hunne dankbaarheid aan God betuigen, dat zij, na lang en verlangend hopen en wachten, hem met zijn familie in goeden welstand in hun midden mogen zien. En overtuigd dat het hem veel zelfverloochening moet gekost hebben om zijne geliefde gemeente te Murraysburg te verlaten en de roeping naar Somerset aan te nemen; en dat overwegingen van niet gewonen aard hem daarbij moeten geleid hebben, vertrouwen en bidden zij dat Gods hand hem kracht en wijsheid geven zal, om de plichten van zijne gewigtige roeping te vervullen, en daarbij de zaak van Christus te bevorderen, door velen toe te brengen tot de kudde des goeden Herders. Het adres heet verder den Eerw. heer welkom ook in betrekking tot het Gill-kollege en vertrouwt dat zijne komst ook die instelling ten zegen zijn zal – en eindigt met de beste wenschen uit te drukken ook voor Mevrouw Hofmeyr en de jonge familie.

"Nadat het adres was voorgelezen, bedankte Ds. Hofmeyr de opgekomenen voor de hartelijke ontvangst, welke hij van hen had ondervonden en zeide, dat hy hoopte in staat gesteld te zollen worden de voetstappen te drukken van hem wiens opvolger hij was. Hij hoopte ook dat zijne pogingen in het belang van het geestelijke en tijdelijke welzijn der gemeente en ten behoeve der algemeene zamenleving zouden gezegend worden zoowel aan hen, als aan hemzelven, en beloofde zijn best te doen, om de belangen te bevorderen van de opvoedingsinrichting die nu wordt gesticht."

Twee dae later het die bevestiging plaasgevind. Die volgende berig, vry vertaal uit die Nederlands, het destyds in "De Volksvriend" verskyn: Ds. J.H. Hofmeyr is op Saterdag 30 Maart op Somerset-Oos bevestig. In die loop van die week daag sy eerwaarde van Kaapstad op en word met die grootste hartlikheid verwelkom. Die pastorie, wat in die laaste tyd aanmerklike veranderinge en verbeteringe ondergaan het, word tot die gerief van sy eerwaarde, wie se meubels nog nie aangekom het nie, van geleende meubels vir die geleentheid voorsien, terwyl daar gesorg is dat daar vir minstens ses leraars in die pastorie blyplek was. Die Vrydagaand preek ds. Charles Murray (van die NG gemeente Burgersdorp voor 'n aansienlike gehoor.

En die voormiddag van die volgende dag word die bevestigingsleerrede deur die eerw. konsulent, dr. Adrian Roux (van die NG gemeente Albanie) uitgespreek na aanleiding van die woorde "De liefde van Christus dringt ons", by welke geleentheid ds. Hofmeyr op die gewone wyse bevestig word, met die enigste verskil dat dit voor die preek geskied het, en nie soos gewoonlik ná die tyd nie. Aan die versoek, dat aan ds. Charles Murray die bevestigingspreek afgestaan moes word, is nie deur die konsulent (dr. Roux) voldoen nie. Daardie namiddag preek ds. Hofmeyr vir die eerste keer in sy nuwe gemeente en wel na aanleiding van Ps. 122:9: "Ter wille van die huis van die HERE onse God wil ek die goeie vir jou soek" (1933-vertaling).

By dié geleentheid was di. W.R. Thompson (NG gemeente Stockenström) en Georg Stegmann (Glen Lynden) teenwoordig. Laasgenoemde het die voorbereidingsleerrede in die aand gepreek. Die volgende dag het ds. Thompson in die voormiddag gepreek toe die heilige Nagmaal gevier is. Hieraan het al vyf leraars deelgeneem. Ds. Murray het die middag nogeens voor die gemeente opgetree en die aand kom ds. Hofmeyr weer aan die beurt. Tydens dié geleentheid was die opkoms baie groot. Daar was nie genoeg plek in die kerkgebou op die dag van die Here nie. Sover 'n mens kan oordeel, het "De Volksvriend" berig, was die skare met alles baie tevrede. Daar was uit die omliggende gemeentes minder lidmate teenwoordig as wat verwag is.

Die berig vervolg: Op die Maandag is die hoeksteen van Gill-kollege se hoofgebou gelê (die gebou is op 24 Desember 1868 aan die skool oorhandig). Die optog het geskied vanaf die NG kerkgebou. Op die skoolterrein aangekom, vertel heer Stretch in 't kort die geskiedenis van die inrigting wat nou tot stand sou gebring word, waarna ds. Thompson biddend die seën van die Here op die inrigting afsmeek. Daarna het heer Hudson die steen gelê en "verklaarde denzelve goed en wel gelegd". Ds. Thompson het hierna 'n toespraak gelewer en daarna ook die here Hofmeyr, Murray, Solomon en Stegmann. Daardie aand was daar 'n "tea-meeting", waar ds. Hofmeyr die geleentheid gehad het om op aangename wyse met die gemeente kennis te maak. "Er werd thee gedronken – koek gegeten – op de piano gespeeld – gesproken — en 'speeches' gehouden, aangehoord en toegejuicht." Die sprekers was wel. eerw. here Hudson asook wel. eerw. here Barker, Edwards en Solomon van die Engelse, Wesleyaanse en Independente Kerk asook di. Hofmeyr, Stegmann en Murray van die NG Kerk. "Alles liep aangenaam af en in de vriendelijkste stemming ging men uiteen," luidens die berig in "De Volkstem".

Een van die eerste sake waaraan ds. Hofmeyr sy aandag gegee het, was kerkbou. Die ou kerk met sy rietdak was nie alleen bouvallig nie, maar het ook te klein geword. Gevolglik is in 1869 besluit om 'n nuwe en baie groter gebou op dieselfde terrein op te rig. Wel is 'n paar stukke muur van die ou gebou behou, maar origens was dit heeltemal nuut. Die inwyding het plaasgevind op 17 November 1871 en die navolgende verslag daarvan wat in "Het Volksblad" verskyn het, gee enige besonderhede omtrent die kerk:

"Op Vrijdag, 17 November werd aldaar de nieuwe Hollandsche Gereformeerde Kerk ingewijd. Op den morgen van Donderdag begonnen reeds vele buitenlieden het dorp binnen te komen. Spoedig waren de hotels vol en vele private huisgezinnen verschaften logies aan de ongelukkigen, die geen onderkomen konden vinden. Des namiddags te 2 ure op denzelfden dag werd eene bazaar voor de Kerkefondsen gehouden in het pakhuis van den heer Webb welker opbrengst was £73. Den volgenden morgen begonnen de plegtigheden in verband met de inwijding. Wel was de toren nog niet geheel voltooid, en de muur rondom het gebouw was noch niet geheel opgetrokken, en ook ontbrak er noch hier en daar iets aan het schilderwerk, maar dewijl de dag voor de plechtigheid eenmaal bepaald was, kon men die slecht uitstellen.

"Tegen 10 ure begaven zich de leden der gemeente en andere belangstellenden naar de zaal van het Gill College, waar Ds. Stegmann, van Adelaide, een kort gebed deed. Daarop begaf zich de geheele stoet in processie naar de kerk, die door Ds. Hofmeyr geopend werd in naam des Drie-enigen Gods. Nadat het koor het door een plaatselijk amateur gecomponeerde 'Inwijdingsanthem' had gezongen, hield Ds. C. Murray, van Graaff-Reinet, eene leerrede naar aanleiding van 2 Kronieke 7:12. Gedurende de morgendienst zong het koor nog een paar fraaije liederen. Des namiddags predikte Ds. Steytler van Uitenhage in het Engelsch voor eene talrijke schare.

"Zaterdag morgen hield Dr. Roux, van Riebeeck Oost, eene ernstige voorbereidingspreek en des namiddags predikte Ds. Stegmann voor de kinderen. Des Zondags werd het Heilige Avondmaal gevierd. De leeraren bij de dienst tegenwoordig, waren Dr. Roux, en Di. C. Murray, Du Plessis, Muller, Steytler, Stegmann en Hofmeyr van Maclean (Komga. De kollekten bedroegen, met inbegrip van de 73 van de Bazaar, bijna £600. Men is algemeen zeer tevreden over het nieuwe kerkgebouw, dat na dezelfs voltooijing, een der fraaiste kerken in de Kolonie zal zijn. Vooral is men ten eerste voldaan over de oordeelkundige manier, waarop de plaatselijke leeraar, Ds. Hofmeyr, is te werk gegaan met betrekking tot den bouw. Ook geeft men hoog op van de bekwame wijze, waarop de bouwmeester, de heer Hagar, zijn kontrakt heeft vervuld. Het Bouwcomite overhandigde dezen voor zijn vertrek als een blijk van erkentelijkheid, een geschenk van £100.

"Des Maandags werd aan de kinderen der Zondagschool een 'picnic' gegeven, waartoe ook de kinderen van andere kerkgenootschappen waren uitgenoodigd. Des Dinsdags was het weder even stil als gewoonlijk op het dorp."

Die argitek en boumeester van die nuwe kerk was die gebore Duitser Carl Otto Hager, wat destyds vir soveel NG kerke in die Gotiese styl verantwoordelik was, maar waarvan heelparty intussen gesloop is, onder meer dié op Willowmore, Carnarvon, Heidelberg, Kaap, en Caledon. In sy "Memoires" vertel Hager hoe hy sy intrek in ds. Hofmeyr se pastorie geneem het en hoe hulle hom aanvaar het soos 'n eie familielid en hy vrylik kon deel in die huislike en godsdienstige lewe. Hy het altesaam 18 maande in die pastorie gewoon en het geskryf: "Dit was 'n liewe familie. Ek is dadelik opgeneem en het gedeel in die huislike en godsdienstige samesyn … Deur die voorbeeld van ds. Hofmeyr het ek dierbare vriende gemaak. Ek is geëer en bemin deur elkeen. As ek enige jare lank in Kaapstad op die toppunt van ellende was, dan was ek (op Somerset) op die toppunt van voorspoed, eer en seëninge." 

Van die begin van sy amptelike loopbaan het ds. Hofmeyr hom ten seerste beywer in belang van opvoeding en onderwys. Op Murraysburg was hy in 1861 die stigter van 'n Instituut vir Hoë Onderwys. Toe hy op Somerset-Oos aankom, was die Gill-kollege net in aanbou en dit is, volgens eerw. Dreyer, welbekend dat hy dié inrigting baie liefgehad en byna sy hele dienstyd in die gemeente as trustee en lid van die bestuur gedien het. Waar enigeen dit gewaag het om die Kollege se regte aan te rand, het hy altyd opgekom vir die behoud daarvan. Vyf van sy seuns en twee van sy dogters verwerf dan ook die B.A.-graad aan die Gill-kollege, laasgenoemde as die eerste vroue wat uit dié inrigting gradueer.

Ds. Hofmeyr was ook die vader en stigter in 1882 van die Bellevue Seminarie vir dogters, wat die meisieskool opgerig deur sy voorganger, ds. John Pears, se vrou, vervang het. Die eerste skoolhoof was Jane Grey Wright, 'n Skot wat uitsluitlik vir dié doel na Suid-Afrika genooi is en wat 'n paar jaar later met ds. J.H. Hofmeyr se broer, ds. Arend Hofmeyr van Hanover, getroud is. Ds. A.H. Hofmeyr is op 27 September 1837 in Kaapstad gebore. Sy eerste vrou, met wie hy op 20 Oktober 1868 in die Paarl getroud is, was Louisa Andriana Louw (1848–1883). Ses van haar susters het ook met 'n gesiene predikant getrou en een van hulle drie broers, ds. A.J. Louw, was 38 jaar lank predikant van die Heidelberg, Transvaal. Ds. Arend Hofmeyr se tweede huwelik, met Jane Gray Wright (gebore 25 Augustus 1850), was op 17 Desember 1884, op Somerset-Oos óf Hanover. Sy is op 27 Oktober 1940 op Stellenbosch oorlede in die ouderdom van 90 jaar. Daar was 10 kinders uit die eerste huwelik (volgens 'n ander bron sewe) en vyf uit die tweede.

Self 'n man van ruim opvoeding, kon dit nie anders nie of sy invloed moes hom op onderwysgebied laat geld. Die invloed wat hy op dié gebied uitgeoefen het, het die nageslag nog lank ná sy dood gevoel.

Ds. Hofmeyr was 'n "veelsydig ontwikkelde man met 'n wye blik en groot simpatie". Dit het veral geblyk uit sy liefde en ywer vir die sending. Nie alleen het hy alles feil gehad vir die geestelike en verstandelike ontwikkeling van sy eie volk nie; sy oog was ook onafgebroke gevestig op die behoeftes van die heidendom. Hieruit moet gedeeltelik verklaar word dat van sy vyf seuns wat evangeliedienaars geword het, die oudste sy hele lewe lank gewy het aan arbeid onder die heidene en die opleiding van evangeliste en inboorlingleraars, terwyl drie ander, wat op hom gevolg het, hulle eerste en beste jare gegee het aan die evangelisasie van die heidendom in Midde-Afrika, totdat ernstige krankheid op die sendingveld hulle teruggeroep het. In hierdie verband is dit bekend wat 'n groot aandeel mev. Hofmeyr gehad het dat haar seuns hierdie groot en goeie keuse gedoen het. Die gereelde sendingfeeste wat sy georganiseer het om fondse in te samel en liefde op te wek vir die sending, het lank op Somerset-Oos en wyer in geseënde herinnering gebly.

Die grondslag van ds. Hofmeyr se grondige kennis van die Nederlandse taal is in die ou "Tot Nut" in Kaapstad gelê. Hierop het groot ontwikkeling onder kundige meesters in Holland gevolg. Sy preke het uitgemunt vanweë hul keurige en suiwer Nederlands. Daarby was hy ook 'n deurknede Hebraïkus; daarom was dit te verwagte dat sowel die Kerk as die Universiteit van sy deeglike taalkennis gebruik gemaak het deur hom as eksaminator in een of albei die genoemde tale aan te stel.

Toe dr. Andrew Murray, ds. Hofmeyr se swaer, in die Sinode van 1897 weens sy hoë ouderdom nie as Moderator kon herkies word nie, het die keuse op ds. Hofmeyr geval en in 1903 is dié keuse herhaal. In die tussentyd kon die Sinode weens die Anglo-Boereoorlog nie vergader nie. Dit was 'n swaar en moeilike tyd en die Moderator moes meer as eens in belang van die Kerk en die volk optree. Ds. Hofmeyr het, volgens eerw. Dreyer se beskrywing, "dit steeds op waardige en takvolle wyse gedoen en hom van sy pligte met wysheid en beslistheid gekwyt". Toe die Sinode weer vir die eerste maal ná die oorlog vergader het, het die Moderator die vergadering met 'n "allergepaste en treffende" rede na aanleiding van Hand. 28:15 geopen. Dit was 'n woord op die regte plek en tyd, wat groot indruk gemaak het en in druk uitgegee is.

Toe ds. Hofmeyr die volgende Sinode (1906) moes open, kon hy dit weens ongesteldheid nie doen nie. Hy het egter die sinode bygewoon en vir die eerste maal gedurende sy hele amptelike loopbaan nie aan die groentafel gesit nie. As lid van die Moderatuur het hy jare lank die Kerk in baie belangrike kommissies gedien, onder meer die Kuratorium van die Teologiese Seminarie en die Admissie-eksamenkommissie, waarvan hy voorsitter was.

Oor ds. Hofmeyr se arbeid in die gemeente, skryf eerw. Dreyer hy het "sy arbeid in die gemeente met vreugdevolle verwagting gepaard aan ernstige pligsbetragting" verrig. "En die arbeid het hom oor meer as 41 jaar uitgestrek en was ryk geseën in heerlike vrugte wat dit gedra het. Getrou aan die vervulling van sy preek- en herderlike werk het hy die vreugde gesmaak om die gemeente te help opbou en Gods Koninkryk binne en buite haar grense uit te brei."

Hy was 'n voorstander van Christelike konferensies. Reeds die tweede jaar ná sy aankoms is daar so 'n konferensie oor „Des Christens pligt en roeping in de Wereld" gehou. In 1884 het sy swaer, dr. Andrew Murray, op Somerset-Oos geseënde herlewingsdienste gehou. By 'n later konferensie in 1891 was dr. Andrew Murray andermaal teenwoordig met 'n manuskrip bevattende 'n verklaring van die Sendbrief aan die Hebreërs, wat by die bespreking behandel is en wat later onder die titel „Ziende op Jezus" in druk uitgegee is.

Die jaarlikse dankofferbasaar wat ds. Hofmeyr in 1876 ingestel het, was altyd 'n groot geleentheid. Dit het die gemeente geleer om saam te werk en te gee vir die saak van die Here. In die begin het hulle niks behalwe die Sondagse kollektes bygedra en die regering het die volle salaris (£200) van die predikant betaal. Eers later het die kerkrade iets bygevoeg. Ds. Hofmeyr was een van die laaste predikante wat goewernementsalaris ontvang het. In 1907, toe sy naam tweede op die diensdoende predikantelys gestaan het (sy kleinneef prof. Nicolaas Hofmeyr was eerste), het sy gemeente saam net hom gedagtenis gevier aan sy veertigjarige diens in hul midde, wat hy volbring het nie alleen met groot ywer nie, maar wat baie meer sê, "met die innigste vroomheid van die lewe en met ware toewyding aan sy Heer," volgens eerw. Dreyer.

Ds. Hofmeyr se vol program het talle doopdienste ingesluit, ook op plase in die distrik, en soms het hy tot 24 kinders op 'n slag gedoop. Al hulle name, met die name en adresse van hul ouers en getuies, het die dominee self in die Doopboek ingeskryf; en die baie getuies het hom nie van stryk gebring nie, want met die doop van een hul eie kinders, het hulle self die rekord oortref deur twaalf doopgetuies te hê. Tussendeur het hy ook nog tyd ingeruim om sy eie kinders en ander in sy studeerkamer in Nederlands te onderrig.

In 1906 het ds. Hofmeyr tekens van swakheid begin vertoon sodat hy nie kon werk soos hy gewoond was nie en dit nodig bevind is om vir hom 'n hulpprediker aan te stel in die persoon van sy seun ds. J.M. Hofmeyr. Die swakheid het oorgegaan in siekte, wat hom in die vorm van rumatiek en hewige jigpyne vertoon het. In 1907 het sy hulpprediker sy medeleraar geword en sy toestand was toe so haglik dat sy Kerkraad hom ses maande spesiale verlof tot afwesigheid toegeken het.

Voor die verloftyd om was het hy egter so herstel dat hy sy werk kon hervat. Maar die siekte het ook hervat, met die gevolg dat hy in 1908 Kaapstad toe moes gaan om 'n operasie te ondergaan, wat goed geslaag het, maar aan die gevolge waarvan hy weens hoë ouderdom op 25 Augustus daardie jaar beswyk het.

Die begrafnis het op Somerset-Oos onder blyke van groot belangstelling plaasgevind. 'n Deelnemende skare van meer as tweeduisend het mekaar in die kerk verdring. Al die kinders was teenwoordig behalwe die oudste en die seuns wat in die sendingveld werksaam was. Verskillende leraars van die Kerk het aan die verrigtinge deelgeneem en troosryke opwekkingswoorde gespreek. In die graf, naas die Hofmeyr-egpaar se dogter Sannie, is die stoflike oorskot van haar beminde en voortreflike vader gelê, omtrent 600 tree suidoos van die kerkgebou, waarin die hooggerespekteerde vader so lank en so getrou die evangelie verkondig in 'n gemeente wat hy innig lief moes gehad het, want tydens sy meer as vier dekade lange dienstyd het hy meer as een beroep van ander gemeentes, onder meer die gesogte groot gemeentes van destyds, ontvang, maar dit telkens van die hand gewys.

Mev. Hofmeyr (24 Desember 1839 – 14 Junie 1927) is beskryf as die ideale lewensmaat vir haar man in die loop van al die jare en 'n wonderlike ma vir haar kinders wat haar man se liefde vir die sending gedeel het, selfs as Somerset se lidmate hulle nie met ewe veel geesdrif vir die sending beywer het nie.

Sy het gereeld sendingfeeste gereël, onder meer "Rose teas" om die pragtige en groot roostuin by die pastorie te besigtig, waarmee sy geld ingesamel en liefde opgewek het vir die sending. Tydens die Tweede Anglo-Boereoorlog het sy en enige susters van die gemeente 'n werkgeselskap gestig waaruit die plaaslike tak van die Afrikaanse Christelike Vroue-vereniging (ACVV) later gebore is. Mev. Hofmeyr het op Somerset-Oos ook een van die eerste takke van die Vrouesendingbond help stig; haar skoonsuster, dr. Andrew Murray se eggenote, was 'n stigter en die eerste presidente van dié organisasie. Ten spyte van al hul verpligtinge in die gemeente en die gemeenskap, het albei ouers tyd gehad vir hul kinders en gedeel in hul belangstelling in sport en hul huisdiertjies, wat duiwe en 'n konynboerdery ingesluit het.

Mev. Hofmeyr het haar skoonvader en -moeder in die laaste jare van hul lewe in die pastorie versorg tot hul dood daar: Arend Hofmeyr in die ouderdom van 84 jaar op 9 Maart 1887 en sy eggenote, Susanna Maria, op 11 Mei daardie jaar in die ouderdom van 73 jaar. Ná haar man se dood in 1908 het mev. Hofmeyr in die pastorie bly woon toe haar seun, ds. John Murray Hofmeyr, sy pa se opvolger as die plaaslike NG predikant was. In Junie 1927 het sy na haar dogter, mev. Craib, se plasie, Gardiol, naby die dorp gegaan om 'n paar dae daar deur te bring. Daar is sy op 14 Junie kalm oorlede nadat sy ruim 60 jaar in die pastorie op Somerset-Oos gewoon het.

Die Kaapse Kerk se Sinode van 1909 het die volgende getuienis aangaande ds. Hofmeyr te boek gestel: "Hy het die Kerk byna 50 jaar lank met groot ywer en bekwaamheid, met innige vroomheid van die lewe, en met waaragtige toewyding aan sy Here gedien." Tog was hy ook maar mens, 'n man wat volgens oorlewering verslaaf was aan sigare en altyd 'n glas rooiwyn saam met sy aandete geniet het.

Een van die Hofmeyrs se seuns, dis ongelukkig nie bekend watter een nie, het in 1932 van sy kinderjare geskryf: "My vroegste herinneringe is verbonde aan die Somersetse pastorie … En wat 'n lieflike woning was dit nie! … Aan die voet van die skone Boschberg, geleë 'n hele ent buitekant die dorp en omring van pragtige eike en dennebome en 'n groot blom- en groentetuin, 'n vrugteboord en landerye, het dit meer na 'n plaas in die Boland dan 'n onderveldse pastorie gelyk. En watter oorvloed van vrugte van allerlei soorte het ons nie in daardie tuin gehad nie! Ons vader het 'n liefhebbery in sy tuin gehad en het geen koste ontsien om die nuutste soort appels, pere, perskes, vye, druiwe, ens. in sy tuin te kry … Daar was 'n kweperlaning rondom die pastoriegronde en die kwepers kon met wa-vragte weggery word ..."

Ds. A.M. Hofmeyr, die oudste van ds. Hofmeyr se predikanteseuns, het in 1935 met die honderdjarige bestaan van die NG gemeente Somerset-Oos die karakter van sy vader saamgevat in die volgende uitstaande punte:

"1. Sy vriendelikheid teenoor almal: Sy aangesig het geblink van vriendlikheid. Wie kan sy glimlag ooit vergeet? Die armes en behoeftiges het in sy vriendskap gedeel — kinders sowel as groot mense.

"2. Sy hoflikheid: Hy was in die volste sin van die woord "A Christian gentleman" teenoor almal met wie hy in aanraking gekom het.
"3. Sy huislikheid: Hy was gelukkig in die vergaderings van sy Kerk waar hy geblink het weens sy skitterende talente, gelukkig in die kring van sy vriende waar hy altyd baie gewild was weens sy vriendlikheid en hartlikheid, maar nooit was hy gelukkiger as in die boesem van sy gesin nie. Dis daar waar hy op sy beste kon gesien word. Dit was niks ongewoon nie om 'n uur of selfs langer aan tafel te sit by die middag- of aand-ete. Dit was, soos hy gewoon was ons te herinner as ons haastig geword het om op te staan, die enigste geleentheid in die dag wanneer die hele huisgesin met mekaar kon gemeenskap he en mekaar kon geniet. En hoe interessant en leersaam en met watter keurige taal kon hy hom nie oor enige onderwerp uitdruk nie!

"4. Sy deelname in al die belange van sy kinders: Op geestelike gebied was ons ouers ons getroue raadgewers. Nie minder groot was sy belangstelling wat ons ontwikkeling op verstandelike gebied betref nie. Hy was nooit te besig om sy kinders te help as hulle na hom gekom het met 'n moeilike som of 'n sin in die klassieke tale wat hulle baasgeraak het nie. Veral was dit sy ins om hul onderrig te gee in Nederlands waarin hy 'n meester was. Hoeveel jong manne het hy nie deur hul eksamens in daardie taal gehelp gedurende al die jare van sy lange bediening, eers op Murraysburg en later op Somerset nie? Van sy belangstelling en ywer vir die opvoeding in die algemeen sal elders anders gewag gemaak word. Omdat hy geglo het dat „all work and no play makes Jack a dull boy", het hy sy kinders aangemoedig om in sport deel te neem en het soms met hulle saam krieket en ander spele in die agterplaas gespeel toe hulle nog klein was. Later as hy die tyd had kon by by 'n krieket- of voetbalwedstryd ure lank staan as 'n entoesiastiese toeskouer, of as hy dit nie kon bywoon nie dan moes die loop van die wedstryd die aand by die aandete hom omslagtig vertel word.

"5. Sy netheid en deftigheid in sy kleding, sy werk, sy briewe en sy taal op die kansel as andersins. Soos dit die geval was met Augustinus teenoor Ambrosius is meer dan een van sy hoorders, waar die preek self hom nie juis beetgepak het nie, deur sy keurige, sierlike Nederlands bekoor geword.

"6. Sy takt: Nie alleen in die leiding van 'n vergadering waar olie op troebel waters moes gewerp word nie, maar takt op elk gebied. Nooit is daar aan tafel of voor ons kinders deur ons ouers gepraat geword oor dinge wat ons nie moes gehoor het nie. Sover ek weet het my vader nooit nodig gehad om 'n apologie te gaan maak vir iets wat hy gesê het nie.

"7. Sy blanke opregtheid en eerlikheid: 'n Mens kon eenvoudig nie iets laag of gemeen met hom konnekteer nie. Soos die keiser Julius se vrou was hy "above suspicion" of moes ek gesê het: "Soos die keiser Julius verwag het dat sy vrou moes wees?" Geveinsdheid, vleitaal, witvoetjie soek het hy nie geken nie.

"8. Sy getrouheid aan sy vriende, sy Kerk en sy God."

Op die voetstuk van die standbeeld van ds. Hofmeyr wat ná sy dood "opgerig is deur 'n publiek wat hom liefgehad en waardeer het", word hy beskryf as "by uitnemendheid iemand wat sy kragte aan die saak van die opvoeding gewy het" en: "Nie alleen het hy sy eie Kerk trou gedien: hy was ook die vriend en raadgewer van die hele samelewing."

'n Leeftyd ná sy dood met die viering van Somerset-Oos se 150-jarige bestaan in 1975, is ds. Hofmeyr nog altyd geprys vir sy "waardige optrede en onwrikbare goeie maniere" in die rampspoedige jare van Krygswet tydens die Anglo-Boereoorlog, toe hy midde-in kwaai uitlokking aan die hand van die plaaslike Britse kommandant sy ware kleure as 'n bejaarde Christelike gentleman getoon het. Die Somersetse gemeenskap het tydens die oorlog na hom opgekyk as 'n vertroude kampvegter vir die hele nie-Britse bevolking op wie dikwels 'n beroep gedoen is om vergoeding te eis vir 'n verskeidenheid oortredings teen inwoners deur die Britse bewindvoerder, 'n ongemanierde Wallieser by name Llewellyn. Nooit het die waardige ou predikant geswig en dié kommandant se herhaalde beledigings met kwaad vergeld nie.

Die Hofmeyrs het daaraan geglo om die evangelie wat hulle verkondig het, uit te leef en het daarom die wet tydens vrede en oorlog eerbiedig, hoewel hulle diepgaande begrip gehad het vir hulle vriende en familie wat by die Boeremagte aangesluit het.

Uit Jan Hendrik Hofmeyr se huwelik op 7 Februarie 1861 op Graaff-Reinet met Isabella Murray is 13 kinders gebore, van wie 12 volwassenheid bereik het. Elf van hulle kinders het altesaam 54 kinders gehad. (* dui op gebore; † oorlede, x eerste huwelik, xx tweede huwelik.)





</doc>
<doc id="74743" url="https://af.wikipedia.org/wiki?curid=74743" title="Edwardian Farm">
Edwardian Farm

Edwardian Farm is 'n historiese televisie-dokumentêr van twaalf episodes wat vir die eerste keer tussen November 2010 en Januarie 2011 op "BBC Two" uitgesaai is. Dit handel oor 'n groep geskiedkundiges wat 'n poging onderneem om 'n plaas in Suidwes-Engeland op dieselfde manier te bestuur soos dit in die Edwardiaanse tydperk gedoen is. Die reeks is deur David Upshal geskep en vervaardig, terwyl Stuart Elliott die regie behartig het.

Die reeks is in opdrag van die BBC deur die onafhanklike TV-produksiemaatskappy "Lion Television" vervaardig en by Morwellham Quay, 'n historiese kaai in Devon, geskiet. Die span "Edwardiaanse" boere het uit die geskiedkundige Ruth Goodman en die argeoloë Alex Langlands en Peter Ginn bestaan.

"Edwardian Farm" het uit twee vroeëre reekse, "Victorian Farm" en "Victorian Pharmacy", voortgespruit - twee van BBC Two se gewildste treffers in 2009 en 2010 waarvan enkele episodes tot by 3,8 miljoen kykers getrek het. Die reeks is in September 2012 deur "Wartime Farm" opgevolg, met dieselfde span wat hierdie keer 'n volle kalenderjaar as boere in oorlogstye op Manor Farm in Hampshire deurgebring het.

'n Begeleidende boek met dieselfde naam, wat deur Goodman, Langlands en Ginn geskryf is, is in 2010 deur "BBC Books" uitgegee. Die reeks het ook op DVD verskyn.


</doc>
<doc id="74746" url="https://af.wikipedia.org/wiki?curid=74746" title="Allen Leech">
Allen Leech

Allen Leech (* 18 Mei 1981), in sy vroeë loopbaan bekend as Alan Leech, is 'n Ierse verhoog-, rolprent- en televisie-akteur.

Leech is 'n boorling van Killiney, graafskap Dublin en het sy debuut in 1998 met 'n klein rol in "A Streetcar Named Desire" gemaak. In "Cowboys & Angels" het hy sy eerste groot rol as "Vincent Cusack" vertolk en het in 2004 as "Mo Chara" in "Man About Dog" 'n "Irish Film & Television Awards"-nominasie ingepalm.

As "Marcus Agrippa" in "HBO" se historiese drama "Rome" het Allen Leech internasionale bekendheid verwerf, maar hy staan tans veral bekend vir sy rol as chauffeur "Tom Branson" in "ITV" se kostuumdrama "Downton Abbey".

Allen Leech is uit die huwelik van David Leech, 'n hoof uitvoerende beampte van 'n rekenaarstelsel-maatskappy, en Kay Leech, 'n huisvrou, gebore. Hy is die derde van vier kinders en het 'n ouer broer, Greg, 'n ouer suster, Ali, en 'n jonger broer, Simon. Sy ouers het baie aandag aan hul gesinslewe gewy.
As kind was Allen oorgewig en dikwels deur sy skoolmaats afgeknou. Hy was gevolglik eerder na binne gekeer en sku vir ander mense.

In die ouderdom van elf is sy belangstelling vir toneelkuns gewek toe hy die rol van die "lafhartige leeu" in 'n skoolproduksie van "Die Towenaar van Oz" gekry het. Vervolgens het dramakuns naas die gesinslewe sentraal gestaan in sy tienerjare. In 1998 het hy 'n klein rol in die "Gate Theatre" se opvoering van "A Streetcar Named Desire" vertolk, en alhoewel 'n argitekteloopbaan vir sy ouers 'n beter beroepskeuse sou gewees het, het Allen gekies om 'n loopbaan as professionele akteur te volg. Sy ouers het ingestem, onder die voorwaarde dat hy 'n akademiese graad moes verwerf waarop hy sou kon steun. 

Allen het 'n B.A. en 'n meestersgraad in Drama- en Toneelstudies aan die Trinity-kollege te Dublin verwerf. Hy het sy eerste groot rolle in "Cowboys & Angels" en "Man About Dog" vertolk toe hy nog met sy studies besig was. Oudisies en akteurskuns het min tyd gelaat vir sy akademiese werk.


</doc>
<doc id="74752" url="https://af.wikipedia.org/wiki?curid=74752" title="Benjamin">
Benjamin

Benjamin is die seun van Jakob en Ragel. Ragel het gesterf met sy geboorte en het hom Ben-Oni genoem wat beteken 'seun van pyn en smart'. Jakob het later sy naam verander na Benjamin wat beteken 'seun van voorspoed en geluk'. Genesis 35



</doc>
<doc id="74759" url="https://af.wikipedia.org/wiki?curid=74759" title="Kwartierverlies">
Kwartierverlies

Kwartierverlies of kwartierherhaling of kwartierverdubbeling kan 'n verskynsel in die stamboomnavorsing wees wanneer 'n kwartierstaat opgetrek word. Kwartierverlies is die verskynsel waar dieselfde persoon meer as een keer op 'n kwartierstaat voorkom. 

Lombard skryf:

Die benaming kwartierverlies ontlok ook wel kritiek, omdat daar in die werklikheid geen sprake is van wérklike verlies van kwartiere (en sodoende ook voorouers) nie. Selfs al is 'n voorouer ook N.N. ("nomen nescio" ('ek ken nie die naam nie') of "nomen nominandum" ('die naam moet nog genoem word')) en loop alle spore dood, het elke kind 'n biologiese vader en 'n biologiese moeder. By 'n kwartierstaat, waar 'n reeks blokke reeds vooraf getrek is (1 blok vir die eggo/proband; 2 blokke vir die ouers; 4 blokke vir die grootouers, ens.) sal dit steeds vereis dat die name wat oorvleuel twee- of meermaal neergeskryf moet word. Om tegniese redes word kwartierherhaling dikwels verkies.


</doc>
<doc id="74761" url="https://af.wikipedia.org/wiki?curid=74761" title="Bewoonbare sone">
Bewoonbare sone

Bewoonbare sone is in sterrekunde ’n term wat gebruik word vir die streek om ’n ster waarin ’n planeet of maan met genoeg atmosferiese druk vloeibare water op sy oppervlak kan hê. Die term word gebruik vir toestande soos wat op die Aarde nodig is vir lewe – aangesien water noodsaaklik is vir alle bekende lewensvorme, word planete in dié sone beskou as die belowendste plekke vir lewe in die ruimte. Die terme "ekosfeer" en "vloeibarewatergordel" is in 1953 deur Hubertus Strughold en Harlow Shapley onderskeidelik gebruik. Daar word ook soms van "lewensone" of "Gouelokkies-sone" gepraat.

Die term bewoonbare sone word soms meer algemeen gebruik vir verskeie streke wat moontlik die een of ander vorm van lewe kan huisves. Een voorbeeld is die "galaktiese bewoonbare sone", wat in 1995 deur die sterrekundige Guillermo Gonzalez uitgedink is en dui op die afstand vanaf die galaktiese middel, gebaseer op ons Sonnestelsel se posisie in die Melkweg. As meer as een bewoonbare sone ter sprake is, word die interseksie van die sones gebruik vir die plek waar daar die grootste moontlikheid van lewe is.

Die ligging van ’n planeet of maan in die ster se bewoonbare sone en ’n byna-sirkelvormige wentelbaan is maar twee van die kriteria vir bewoonbaarheid. Dit is teoreties moontlik dat lewe buite die bewoonbare sone kan voorkom. Die term "Gouelokkies-sone" word dikwels gebruik vir aardagtige planete met toestande wat min of meer met dié op Aarde ooreenstem. Die naam kom van die verhaal "Die Drie Beertjies", waarin ’n dogtertjie kies tussen die drie bakkies pap. Sy ignoreer die twee wat te groot, te klein, te warm of te koud is en kies die een wat "net reg" is. Net so is ’n planeet in die Gouelokkies-sone nie te naby of nie te ver van ’n ster om vloeibare water op sy oppervlak te kan hê nie. Tientalle planete is al in bewoonbare sones gevind, hoewel hulle almal heelwat groter as die Aarde is – moontlik omdat groter planete makliker is om waar te neem. Daar is moontlik tans minstens 500 miljoen sulke planete in die Melkweg.

Bewoonbare sones is egter nie stabiel nie. Gedurende ’n ster se leeftyd verander en verskuif die sone. Hemelliggame in die sone is tipies baie na aan die ster en is dus meer blootgestel aan ongunstige invloede soos getykragte en stervlamme. Saam met galaktiese bewoonbaarheid sorg dié en ander faktore vir ’n teenoorgestelde teorie van interstellêre "dooie gebiede" waar lewe nie kan voorkom nie. Sommige wetenskaplikes glo die teorie is te simplisties en steun neem toe vir ekwivalente sones om sterre waar ander oplosmiddels (soos ammoniak en metaan) in ’n stabiele vloeibare vorm kan voorkom. Dit kan bevordelik wees vir alternatiewe biochemie. Daar is waarskynlik ook talle potensiële habitats buite die bewoonbare sone in onderaardse oseane van vloeibare vloeistowwe, soos oseane van ammoniak of metaan.

Verder weg van die bewoonbare sone van ’n ster sal ’n planeet of maan te koud wees vir vloeibare water en dit sal dus vries. ’n Hemelliggaam wat te naby aan die ster is, se water sal kook of in die atmosfeer verlore raak. Vloeibare water word as baie belangrik beskou omdat dit op Aarde lewe onderhou.

Ramings vir die bewoonbare sone in die Sonnestelsel wissel van 0,725 tot 3 astronomiese eenhede (AE), na gelang van verskillende wetenskaplike modelle.

Die bepaling van ons bewoonbare sone word bemoeilik deur verskeie faktore. Hoewel die aphelion van die planeet Venus en die hele wentelbane van die maan, die planeet Mars en die dwergplaneet Ceres binne die bewoonbare sone val, bepaal die onderskeie atmosfeerdrukke van dié liggame, eerder as die bewoonbare sone, die moontlikheid van vloeibare water. In Venus se geval is die amosfeerdruk heeltemal te hoog en ’n uiterse kweekhuiseffek laat die oppervlaktemperatuur geweldig styg. In Mars se geval is die atmosfeerdruk te laag, hoewel seisoenale watervloei teen Mars se warm hange nie uitgesluit kan word nie. Die maan en Ceres het feitlik geen atmosfeer nie en daarom kan vloeibare water nie op hulle voorkom nie.

Dit is egter moontlik dat liggame met ’n digter atmosfeer as die Aarde verder weg in die bewoonbare sone (dalk soos Gliese 667 Cd of Gliese 581 d) vloeibare water kan hê.

Sterrekundiges gebruik skynbare magnitude, ligsterkte en solêre vloed saam met die omgekeerde kwadratewet om die bewoonbare sones van sterre te bepaal. Die middel van die sone word bepaal as die afstand wat ’n eksoplaneet van die ster af sal moet wees om die regte hoeveelheid energie te kry om vloeibare water te onderhou. ’n Ster met byvoorbeeld 25% van die Son se ligsterkte se bewoonbare sone sal gesentreer wees by 0,50 AE, terwyl ’n ster met twee keer die Son se ligsterkte se bewoonbare sone gesentreer sal wees by sowat 1,4 AE.

Vir ’n planeet om ’n hidrosfeer te hê, moet die water ’n oorsprong hê. ’n Ligging in die bewoonbare sone waarborg nie dat die planeet ’n oorsprong van water sal hê nie. Daar is verskeie teorieë oor waar water op die Aarde vandaan kom. Moontlike bronne kan wees botsings met ysliggame, die vrystelling van gas, die teenwoordigheid van waterhoudende minerale en fotolise.

Nog ’n teorie is dat ’n ysliggaam in ’n bewoonbare sone kan inbeweeg en die ys op sy oppervlak dan smelt.

Voldoende atmosfeerdruk moet bestaan vir die moontlikheid van water op ’n hemelliggaam. Die liggaam moet dus genoeg massa en swaartekrag hê dat atmosfeerdruk voortdurend aangevul word. As die swaartekrag te klein is, sal enige moontlike water sublimeer en meer waarskynlik in die ruimte verlore gaan, soos wat vermoedelik op Mars gebeur het. As die druk te hoog is, sal dit water saampers tot ’n soliede toestand ongeag die temperatuur.

Die atmosfeer van ’n planeet reguleer ook die temperatuur. As ’n uiterse kweekhuiseffek plaasvind, kan dit te warm raak, soos op Venus. Die Aarde se atmosfeer word aangevul deur vulkane, die koolstofsiklus en biologiese prosesse. Ander prosesse is op ander planete waargeneem, soos die uitruil van atmosfeer tussen Saturnus en sy maan Enkelados deur geisers, asook tussen Io en die ander mane van Jupiter.

Die wentelbane van die Aarde en die ander planete in die Sonnestelsel is rofweg sirkelvormig. Die Aarde se wentelbaan laat die temperatuur stabiel bly. Baie eksoplanete het egter sonderlinge wentelbane, sodat sommige van hulle hulle soms buite die bewoonbare sone bevind. ’n Voorbeeld is Venus en 16 Cygni Bb. Die onstabiliteit van sulke temperature sal die vloeibaarheid van water beïnvloed. Dit is nog nie bekend of lewe by sulke uiterste toestande sal kan aanpas nie, indien dit enigsins sal kan begin.

Planete se wentelbaan kan mettertyd verander: ysplanete en mane kan oor ’n lang tydperk nader aan ’n ster beweeg en dan meer bewoonbaar raak wanneer die ys smelt.

Ruimteweer, veral sterstraling en –variasie, kan ’n planeet se vermoë beïnvloed om water te onderhou. Venus en Mars is voorbeelde van planete wat ’n beduidende en relatief vinnige verlies van oppervlakwater kon ondervind het. Atmosferiese ontsnapping kan veroorsaak word deur ’n wisselwerking met die sterwind, en dit kan daartoe lei dat die atmosfeerdruk te laag word. Fotolise kan ook atmosferiese water in ligter gasse omsit. Die twee prosesse kan ook saam plaasvind en so ’n planeet se hidrosfeer heeltemal verwyder.

Die elektromagnetiese straling van sterre kan ook gevaarlik wees vir ingewikkelde lewe op ’n planeet in die bewoonbare sone. Veral in die geval van rooi dwerge, wat meestal opvlamsterre is, kan vlamaktiwiteit ’n beskadigende uitwerking hê en daarom word die bewoonbare sones van dié soort sterre steeds ondersoek.

’n Planeet kan soos die Aarde ’n inherente verdedigingsmeganisme nodig hê teen die uitwerking van ruimteweer, soos ’n kombinasie van magnetosfere, atmosfere en geologiese siklusse om die instandhouding van water moontlik te maak.

Sterre kleiner as die Son kan bewoonbare sones baie nader aan die ster hê en planete in die sone sal blootgestel wees aan groter getye wat askanteling kan verwyder en dus ’n gebrek aan seisoene tot gevolg hê. Dit kan lei tot baie kouer pole en ’n warmer ewenaar, en water kan mettertyd wegkook. ’n Maan wat om ’n gasreus in die bewoonbare sone wentel, kan ’n stabieler klimaat vir water hê.

Gedurende die leeftyd van ’n ster verskuif en verander die bewoonbare sone. Ster-evolusie kan oor ’n kwessie van miljoene jare enorme klimaatsveranderinge veroorsaak en die planeet uit die bewoonbare sone laat skuif. Sterre wat die einde van hul leeftyd bereik, sit uit en kan die temperatuur van ysplanete laat styg. So kan gas vrygestel en water gesmelt word. Die tyd in die bewoonbare sone hang af van die soort ster. Die Aarde sal byvoorbeeld na verwagting binne ’n miljard jaar uit die Son se bewoonbare sone beweeg wanneer die Son sy rooireusfase binnegaan.

Die sone om sterre buite die hoofreeks kan langer stabiel bly. In die geval van rooi dwerge kan die sone verskeie miljarde jare lank stabiel bly.

Die idee dat ’n planetêre stelsel se posisie in ’n sterrestelsel belangrik is vir die ontwikkeling van lewe het gelei tot die begrip "galaktiese bewoonbare sone", wat in 1995 deur Guillermo Gonzalez uitgedink is. Daar is egter ook teenstand teen dié begrip.

Volgens dié teorie moet sonnestelsels na genoeg aan die middel van die sterrestelsel lê waar voldoende vlakke van swaar elemente die vorming van rotsagtige planete moontlik maak. Dit sluit nie lewe op gasreuse of ander gasplanete uit nie, maar lewe op gasplanete soos Jupiter en Saturnus word tans beskou as minder waarskynlik. Aan die ander kant kan koolstofgebaseerde lewe veiliger wees ver weg van die middel van ’n sterrestelsel omdat skadelike hoëfrekwensiestraling daar minder sal wees.

Die meeste sterre in die middel van sterrestelsels is ou, onstabiele en sterwende sterre; min of geen nuwe sterre vorm dus daar nie. Sommige ouer spiraalsterrestelsels het nie veel gas en stof naby die galaktiese middel nie en daarom vorm hulle minder sterre. Dit is onwaarskynlik dat rotsplanete dan sal vorm, aangesien planete uit dieselfde soorte newels as sterre gevorm word.

Daar word geglo die bewoonbare sone in die Melkweg is ’n stadig uitbreiende gebied sowat 25 000 ligjare van die middel. Dit is sowat 6 000 ligjare breed en bevat sterre van rofweg 4 miljard tot 8 miljard jaar oud. Ander stelsels kan groter of kleiner bewoonbare sone hê, of geen.






 Hierdie artikel is vertaal uit die 


</doc>
<doc id="74762" url="https://af.wikipedia.org/wiki?curid=74762" title="Lemoen">
Lemoen

Die lemoen is die vrug van die sitrusspesie "Citrus × sinensis" in die familie Rutaceae. Die vrug van die "Citrus sinensis" word beskou as 'n soet lemoen, terwyl die vrugte van die "Citrus aurantium" beskou word as 'n bitter lemoen. Die lemoen is 'n kruising, moontlik tussen pomelo ("Citrus maxima") en mandaryne ("Citrus reticulata"), wat reeds sedert antieke tye verbou word.

Waarskynlik van oorsprong in Suidoos-Asië, is lemoene reeds so lank gelede as 2500 v.C. in China verbou. Sitrus en lemoene is versprei na Europa en die Spanjaarde het weer lemoene na die Amerikaanse vasteland geneem teen die middel van die 1500's.

Lemoenbome is sedert 1987 die mees aangeplante vrugteboom ter wêreld. Lemoenbome groei wyd in tropiese en subtropiese klimaat en is gesog vir hul soet vrugte. Die vrug van die lemoenboom kan vars geëet word, of verwerk word vir sap of selfs sy geurige skil. Lemoene is tans verantwoordelik vir ongeveer 70% van sitrusproduksie en in 2013 is meer as 71 miljoen ton lemoene wêreldwyd geproduseer. Lemoene is besonder volop in Brasilië en die Amerikaanse state van Kalifornië en Florida.

Lemoene se smaak kan wissel van soet tot suur en word gewoonlik geskil en vars geëet of uitgedruk vir die sap. Die dik, bitter skil word gewoonlik weggegooi, maar kan tot veevoer verwerk word deur uitdroging, met behulp van druk en hitte. Dit word ook gebruik in sekere resepte as 'n voedselaroma of garnering. Die buitenste laag van die skil kan fyn gerasper word. Gerasperde skil is gewild in die kookkuns, want dit bevat oliekliere en het 'n sterk geur soortgelyk aan dié van lemoenvlees. Die wit deel van die skil, insluitende die pit, is 'n bron van pektien en het byna dieselfde hoeveelheid vitamien C as die vlees.

Alhoewel dit nie so sappig of so lekker smaak as die vlees nie, is lemoenskille eetbaar en het 'n hoër inhoud van vitamien C en meer vesel. Veral in omgewings waar hulpbronne skaars is, en maksimum voedingswaarde dus verkry moet word met die minimum generering van afval, byvoorbeeld op 'n duikboot, word lemoenskille gereeld verbruik. Omdat groot konsentrasies van plaagdoders gewoonlik in lemoenskil voorkom, word aanbeveel dat slegs organiesgekweekte lemoene, waar chemiese plaagdoders en onkruiddoders nie gebruik is nie, geëet word.



</doc>
<doc id="74763" url="https://af.wikipedia.org/wiki?curid=74763" title="Appel">
Appel

'n Appel is die eetbare, vlesige vrug van die appelboom, die spesies Malus domestica in die roosfamilie Rosaceae.

Die oorsprong van appels is uit die wilde spesie Malus sieversii in Sentraal-Asië, waar voorbeelde tot vandag toe nog gevind kan word.

Ander lande met meldbare produksie is Duitsland (898 448 t), Suid-Afrika (781 124 t) en Japan (655 300 t).



</doc>
<doc id="74764" url="https://af.wikipedia.org/wiki?curid=74764" title="Druiwe">
Druiwe

Druiwe is 'n vrugtige bessie aan die houtagtige druiwestok van die botaniese genus "Vitis". Druiwe word rou geëet of gebruik vir die maak van wyn, asyn, rosyntjies, konfyt, druiwesap, jellie, druiwepitekstrak en druiwepitolie.
Druiwe is 'n tipe vrug wat in trosse van 15 - 300 korrels gedra word, en kan bloedrooi, swart, donker blou, geel, groen, oranje en pienk wees. "Wit" druiwe is eintlik groen van kleur, en word evolusionêr afgelei van die pers druiwe. Mutasies in twee regulerende gene van wit druiwe verhoed die produksie van antosianiene, wat verantwoordelik is vir die kleur van die pers druiwe. Antosianiene en ander pigment chemikalieë van die groter familie van polifenole in pers druiwe is verantwoordelik vir die verskillende skakerings van pers in rooi wyne. Druiwekorrels het tipies 'n ellipsoïde vorm wat lyk soos 'n prolaat-sferoïde.

Die meeste druiwe kom van kultivars van "Vitis vinifera", die Europese wingerdstok inheems aan die Middellandse See en Sentraal-Asië. Kleiner opbrengste van vrugte en wyn kom van die Amerikaanse en Asiatiese spesies soos:




</doc>
<doc id="74766" url="https://af.wikipedia.org/wiki?curid=74766" title="Lien se lankstaanskoene">
Lien se lankstaanskoene

Lien se lankstaanskoene is 'n Afrikaanse rolprent wat op 3 Mei 2013 uitgereik is. Dit is gebaseer op die gelyknamige boek deur Derick van der Walt (ISBN 9780624046684), waarvoor hy die Sanlam-prys vir Jeuglektuur (goud) ontvang het. Die film is deur kykNET gefinansier en deur Spookasem Films vervaardig. Dit is in beide Ster-Kinekor en Nu Metro se teaters vertoon.

Die rolprent is 'n drama. Dit het 'n 10-12 ouderdomsperk.


Lien is die oudste kind in 'n disfunksionele huishouding. Nadat die gesin se status van welgesteld tot brandarm verander, moet Lien uitspring om brood op die tafel te sit. Die wyse waarop sy op haar uitdagings reageer, help haar om te groei, haar roeping te vind en vrede met haar verlede te maak.



</doc>
<doc id="74768" url="https://af.wikipedia.org/wiki?curid=74768" title="Helmut Kickton">
Helmut Kickton

Helmut Kickton (* 1 Junie 1956 in Keulen) is 'n Duitse orrelis, dirigent en multi-instrumentalis.

Kickton studeer musiek aan die Robert-Schumann-Hochschule Düsseldorf by Hans-Dieter Möller en Hartmut Schmidt. In 1986 het hy die A-eksamen (uitstekend vir improvisasie en musiekgeskiedenis afgelê ). Hy het homself geleer om blokfluit, kitaar, viool, altviool, tjello, contrabas, eufonium en trombone te speel.

In 1987 word hy kantor van die Diakoniekirche te Bad Kreuznach. Saam met die " kreuznacher-diakonie-kantorei" ontwikkel hy die model van die " integrative Kantorei", wat stemme en instrumente verenig. 

In 2002 stig hy die" Kantoreiarchiv" vir vrye bladmusiek.





</doc>
<doc id="74771" url="https://af.wikipedia.org/wiki?curid=74771" title="Dimensie (musiekgroep)">
Dimensie (musiekgroep)

Dimensie is 'n Afrikaanse rock-musiekgroep van Pretoria in Gauteng, Suid-Afrika. Die groep is in 2008 gestig en het hulle album "Gebruik Jou Verbeelding" vir die eerste keer vry gestel op 27 Junie 2018.





</doc>
<doc id="74778" url="https://af.wikipedia.org/wiki?curid=74778" title="Hermes (skip)">
Hermes (skip)

Die Britse stoomskip Hermes van 3 500 ton het in 'n noordwesterstorm en swaar reën op Sondag 12 Mei 1901 op Bloubergstrand gestrand.

Hierdie vragskip is in 1899 gebou en was die eiendom van R.P. Houston en kie. Dit het 11 passasiers sowel as vee en voer van Rosario in Argentinië na Kaapstad vervoer. In die kwaai storm sleep die ankers. Almal verlaat die skip, maar 'n reddingsboot slaan om en twee vroue verdrink.

Kapt. J.N. Grose is deur die raad van ondersoek aan nalatigheid skuldig bevind.



</doc>
<doc id="74786" url="https://af.wikipedia.org/wiki?curid=74786" title="Liggewendheid">
Liggewendheid

Liggewendheid (ook luminositeit of ligsterkte genoem) is gewoonlik ’n aanduiding van helderheid. Verskillende vakgebiede definieer dit verskillend na gelang van wat gemeet word.

In sterrekunde is liggewendheid die totale hoeveelheid energie wat ’n ster of ander hemelliggaam uitstraal in SI-eenhede van joules per sekonde, of watt. ’n Watt is 'n eenheid van krag en net soos ’n gloeilamp word die Son in watts gemeet. Dit het ’n totale kraglewering van 3,846 x 10 W. Dié waarde word gebruik as ’n basiese meeteenheid in sterrekunde en word aangedui as 1 sonligsterkte, of 1 L. Ander begrippe word ook gebruik vir liggewendheid, soos skynbare en absolute magnitude. Eersgenoemde is die helderheid van ’n hemelliggaam soos van die Aarde af gesien by sigbare golflengtes en laasgenoemde die werklike ligsterkte teen ’n vasgestelde afstand van 10 parsek by sigbare golflengtes. Die bolometriese magnitude is die totale kraglewering oor die hele elektromagnetiese spektrum.

Die Stefan-Boltzmann-vergelyking toegepas op 'n swart liggaam ('n geïdealiseerde voorwerp wat perfek ondeursigtig is en nie weerkaats nie) gee die waarde vir helderheid vir 'n swart liggaam:

waar A die area is en σ die Stefan-Boltzmann-konstante, met 'n waarde van 5,670373(21)×10 W m K

Stel jou 'n puntbron van lig voor van helderheid formula_2 wat ewe veel uitstraal in alle rigtings. 'n Hol sfeer gesentreerd om hierdie puntbron se hele binne-oppervlak sal verlig wees. Indien die radius van die sfeer toeneem, sal die oppervlakte ook vergroot, en die konstante helderheid sou meer oppervlakte moes verlig, wat sal lei tot 'n afname in waargenome helderheid.

waar

Die oppervlakarea van 'n sfeer met radius "r" is formula_6, dus vir sterre en vir ander puntbronne van lig, is:

waar formula_8 die afstand van die waarnemer na die ligbron is.

Daar is getoon dat die helderheid van 'n ster formula_2 (as aanvaar word dat die ster 'n swart liggaam is, wat 'n goeie benadering is) ook verwant aan die temperatuur formula_10 en radius formula_11 van die ster is deur die vergelyking:

waar σ die Stefan-Boltzmann-konstante is: 5.67 W·m·K.

Gedeel deur die son se helderheid formula_13 en kanselleer konstantes, word die volgende verwantskap gekry:

waar formula_15 en formula_16 die radius en die temperatuur van die son onderskeidelik is.

Vir sterre op die hoofreeks is helderheid ook soos volg verwant aan die massa van die ster:

Die eksponent (3,9) is as gevolg van donker materie. Indien daar nie donker materie was nie, moes:



</doc>
<doc id="74790" url="https://af.wikipedia.org/wiki?curid=74790" title="Kater (dubbelsinnig)">
Kater (dubbelsinnig)

Kater kan verwys na:



</doc>
<doc id="74792" url="https://af.wikipedia.org/wiki?curid=74792" title="Kogelberg-natuurreservaat">
Kogelberg-natuurreservaat

Kogelberg-natuurreservaat, 3000 ha groot, is 'n belangrike natuurreservaat bevattende die Kogelbergreeks, oos van Kaapstad in Suid-Afrika. 

Die gebied bevat 'n plantkundige verskeidenheid van meer as 1600 verskillende spesies, wat moeilik elders in die wêreld oortref kan word.

Bergfynbos en valleibos word hier bewaar, onder andere spesies van erikas en sewejaartjies. 

Reën kom gewoonlik in die winter in die gebied voor. Die middel van die somer is die droogste tyd wanneer daar warm bergwinde kan waai. 


</doc>
<doc id="74795" url="https://af.wikipedia.org/wiki?curid=74795" title="Troosprys">
Troosprys

'n Troosprys (ook knolvoer) is 'n bemoedigende, simboliese prys wat oorhandig word aan deelnemers van 'n wedstryd wat nie gewen het nie. 'n Poedelprys is gewoonlik 'n waardelose of grappige troosprys toegeken aan die persoon wat laaste gekom het.


</doc>
<doc id="74797" url="https://af.wikipedia.org/wiki?curid=74797" title="16 Cygni">
16 Cygni

16 Cygni (of 16 Cyg) is ’n driedubbele ster sowat 69 ligjare van die Aarde af in die sterrebeeld Swaan. Dit bestaan uit twee Sonagtige geel dwergsterre, 16 Cygni A en 16 Cygni B, en ’n rooi dwerg, 16 Cygni C. In 1996 is ’n eksoplaneet ontdek in ’n sonderlinge wentelbaan om ster B.

Die parallaks van die twee helderste sterre is gemeet as deel van die Hipparcos-sending: 47,44 milliboogsekondes vir A en 47,14 vir B. Aangesien die sterre verbind is, lê hulle op dieselfde afstand en die verskil in parallaks word beskou as ’n eksperimentele fout. As A se parallaks geneem word, is die sterre 21,1 parsek van die Aarde af.

Sterre A en C vorm ’n dubbelster sowat 73 AE van mekaar af. Ster B is sowat 860 AE van ster A af. Beide 16 Cygni A en B is geel dwergsterre soos die Son en hul massas is ook byna dieselfde as die Son s’n. Die raming van hul ouderdomme wissel, maar 16 Cygni is waarskynlik ouer as die Sonnestelsel, sowat 10 miljard jaar.

In 1996 is ’n eksoplaneet in ’n sonderlinge baan om 16 Cygni B ontdek. Dit voltooi ’n wentelbaan in 798,5 dae en het ’n halwe langas van 1,68 AE. Nes die meeste eksoplanete wat van die Aarde af waarneembaar is, is 16 Cygni Bb se bestaan afgelei van die ster se radiale snelheid. In 2012 het die sterrekundiges E. Plavalova en N.A. Solovaya bereken die massa moet sowat 2,38 Jupiter-massas wees.

’n METI (Message to Extra-Terrestrial Intelligence) is op 24 Mei 1999 na die 16 Cygni-stelsel gestuur vanaf die 70 meter hoë Eupatoria Planetêre Radar. Die boodskap is "Cosmic Call 1" genoem en sal 16 Cygni in November 2069 bereik.



</doc>
<doc id="74802" url="https://af.wikipedia.org/wiki?curid=74802" title="Matheran">
Matheran

Die Britse SS Matheran, 'n vragskip van 7654 ton, het tydens die Eerste Wêreldoorlog op 26 Januarie 1917 ongeveer 60 km noord van Kaapstad en 15 km wes van Dasseneiland gesink. Dit het 'n seemyn tref wat gelê is deur die Duitse oorlogskip Wolf (skip). Slegs een bemanningslid het gesterf. Die skip was die eiendom van T. en J. Brocklebank Bpk. en is in 1906 gebou.



</doc>
<doc id="74803" url="https://af.wikipedia.org/wiki?curid=74803" title="Yf">
Yf

Die yf of taksus(boom) ("Taxus baccata") is 'n naaldboom van die taksusfamilie ("Taxaceae"). Die yf is inheems aan Europa, die noorde van Afrika en die suidweste van Asië.

Die yf is 'n stadiggroeiende plant en kan 12–20 m hoog word. Die yf is tweehuisig (daar is manlike en vroulike plante). Die yf kan baie oud word. Daar is plante in Engeland bekend wat al van voor die begin van die jaartelling staan.

Die yf is giftig. Vee eet wel van die yf en vrek. By die saag en verwerking daarvan moet mens rekening hou dat die stof van die yf giftige bestanddele bevat.

Die giftige bestanddele van die yf word al lank gebruik in medisyne teen kanker. Die taksusboom is trouens die mees gebruikte middel teen bepaalde kankervorme (handelsmerk "taxol"). 'n Ander giftige bestanddeel van die yf is taksien. Dit kon 'n bestanddeel van 'n soort pylgif wees. Dit veroorsaak hartritme-stoornisse, hartstilstand, lewer- en nierbeskadiging.

Die rooi vrugtevleis is glad nie giftig nie. Die blare bly egter giftig, selfs as dit verlep; die giftigheid neem toe as dit gedroog is. Die blare is giftiger as die saad.


</doc>
<doc id="74804" url="https://af.wikipedia.org/wiki?curid=74804" title="Attie Hofmeyr">
Attie Hofmeyr

Ds. Adriaan Louw (Attie) Hofmeyr (Komga, Kaapkolonie, Suid-Afrika, 28 Desember 1873 – Mvera, Njassaland, 14 Mei 1919) was een van die toegewydste en begaafste sendelinge van die Nederduitse Gereformeerde Kerk wat in die destydse Njassaland gearbei het.

Attie Hofmeyr is op Komga in die ou Kaapkolonie gebore waar sy vader, ds. Arend Hofmeyr, van 1869 tot 1877 leraar van die NG gemeente Komga (toe nog Maclean genoem) was. In laasgenoemde jaar verhuis die gesin na Hanover in die Karoo nadat ds. Hofmeyr die beroep na die plaaslike NG gemeente aangeneem het. Sy moeder, Louisa Adriana Louw (Paarl, 20 Januarie 1845 – Hanover, 3 Januarie 1883), was een van die sewe dogters van Adriaan Jacobus Louw (1811–1877) van die Paarl wat met 'n predikant getrou het:

Attie se grootouers aan moederskant was Adriaan Jacobus Louw van Babylons Toren, Paarl, en Charlotte Louise Herold, ’n dogter van ds. T.J. Herold (1788–1857). Een van sy ooms aan moederskant was ds. A.J. Louw, 38 jaar lank predikant van die NG gemeente Heidelberg, Transvaal. Nog 'n oom, Tobias Johannes Louw (1850–1930), was die vader van die groot Afrikaanse argitek Wynand Louw (1883–1967).

Attie Hofmeyr en sy ses broers en susters, van wie die jongste ses maande oud was, is op 3 Januarie 1883 moederloos gelaat met die heengaan van Hanover se pastoriemoeder. Sy is ná 'n kort siekbed in haar 38ste jaar oorlede weens belroos, dieselfde siekte wat haar man se lewe in sy 66ste jaar sou eis. Ná sy moeder se dood het sy tante aan vaderskant mev. ds. Kriel, wie se man, ds. J.G. Kriel, ouer broer van ds. Abraham Kriel, oorlede is op 3 Oktober 1881 in die ouderdom van 43 jaar, haar oor die pastoriegesin ontferm. "Aunt Maggie", soos die pastoriekinders haar genoem het, het haar op Hanover kom vestig en die moederlose kinders soos 'n eie moeder versorg. Op 17 Desember 1884 tree ds. Hofmeyr op Hanover of Somerset-Oos weer in die huwelik, met Jane Gray Wright (Skotland, 25 Augustus 1850 – Stellenbosch, 27 Oktober 1940), ten tyde van haar huwelik prinsipale van die Bellevue-seminarie op Somerset-Oos.

Die dood van sy eerste vrou was egter nie al tragedie wat ds. Hofmeyr getref het nie, want op 4 Desember 1893 sneuwel sy oudste seun en naamgenoot, Arend Hermanus (gebore op Komga op 19 Februarie 1870), by Shabani in Matabeleland waar hy deelgeneem het aan die oorlog teen die Matabele. Terwyl hy deel was van 'n klein patrollie van 34 wat onder maj. Alan Wilson vooruitgegaan het om opperhoof Lobengula te probeer vang, is hulle deur die Matabele omsingel en almal om die lewe gebring. Later het sy susterskind ds. J.P. Kriel vertel: "Toe ds. Hofmeyr hierdie tyding kry, was sy treffende gebed dat van sy kinders die Evangelie van God Liefde na die woeste heidene mag bring." In later jare is hierdie gebed wel verhoor toe drie seuns en twee dogters hul lewe aan die sending in Midde-Afrika wy: Attie die sendeling, Jan die sendelingdokter en Willie, die onderwyser in Njassaland. Van sy dogters het Issie ook na Njassaland gegaan waar sy met die sendingboer Frikkie van Eeden getrou het, maar sy het nes Attie op die sendingveld aan die swartwaterkoors beswyk. Lily het deur haar huwelik met ds. Kotie Retief van Njassaland ook die sendingsaak gedien.

In "Attie Hofmeyr van Nyasaland" skryf ds. Lou Hofmeyr, 'n neef van ds. Arend Hofmeyr se kinders (vry uit die Nederlands vertaal: "Dit spreek vanself dat so 'n vader en moeder nie net sou bid dat hul kinders sendelinge sou word nie. Die inwoners van die pastorie op Hanover asem sekerlik 'n sendingatmosfeer in. In dié gees sien ons die jong Attie, met sy broers en susters, met diepe aandag en luister na die boeiende briewe uit die sendingveld wat hul oom Stephanus Hofmeyr uit die Soutpansberg na "De Wekker" geskryf het, en wat Sondagaande deur sy moeder aan hul voorgelees is. Of weer by die huisgodsdiens sien ons in ons geestesoog die vader sy kinders uit Gods dierbare Woord, die grootste sendingboek ter wêreld, van die sending vertel en liefde vir die sending inprent."

Vir sy voorgraadse studie, en miskien al vroeër, gaan Attie na die Gill-kollege op Somerset-Oos, waar sy oom aan vaderskant ds. J.H. Hofmeyr van 1867 tot sy dood op 25 Augustus 1908 leraar van die plaaslike NG gemeente was. Vyf van sy neefs, die seuns van ds. J.H. Hofmeyr en sy vrou, Isabella (gebore Murray, ’n suster van ds. Andrew Murray), het predikant geword: Andrew, John, Lou, Charles en Georg. Nadat hy enkele jare onderwys gegee het aan Gill-kollege het hy na Stellenbosch gegaan om hom aan die Kweekskool as predikant te bekwaam. Op Stellenbosch het hy met sy opgewekte humorsin, sy verstandelike vermoëns en sy onbaatsugtigheid mense se bewondering afgedwing. Hy was onder meer voorsitter van die pas gestigte Christenstudentevereniging (CSV) en later ’n tyd lank rondreisende sekretaris daarvan. Aan die Kweekskool het hy saam met sy neef John Hofmeyr vir die eerste span rugby gespeel. Attie was van 1896 tot 1899 lid van dié span, in 1896 van die sogenaamde Holy Brigade, Stellenbosch se eerste toerspan, en in 1898 is hy gekies vir die Westelike Provinsie se eerste span.

Ná ’n kort mediese kursus in Londen is Hofmeyr in 1901 na die sendingbeld. Van kinds been af was daar by hom die begeerte om sendeling te word. By sy aankoms in die destydse Njassaland is hy gekies om ’n nuwe sendingstasie onder die trotse Angoni en die meer meegaande Achewa te stig. So het sy geliegfe sendingstasie, Mlanda, in ’n groot distrik langs die Njassameer, tot stand gekom. Spoedig is ’n pastorie en ’n skool hier opgerig. Die werk op Mlanda was geseënd en in 1910 kon ds. Hofmeyr ’n kerkgebou inwy.

In sy werkie, "Land langs die meer", het ds. Hofmeyr daarop gewys hoe veelsydig ’n sendingwerker moet wees. Behalwe die verantwoordelikheid as hoof van die sendingpos, moes hy die Sondagdienste waarneem, die doopklas gereeld onderrig, die 20 tot 30 buiteposte kwartaalliks besoek en rondgaande en vrywillige evangeliste oplei en uitstuur. Op sy fiets het hy duisende kilometers afgelê terwyl hy die groot distrik deurkruis het.

Skaars drie jaar ná sy aankoms in Njassaland moes ds. Hofmeyr na Mevra, die hoofstasie, gaan om die bestuur oor te neem by ds. W.H. Murray, wat hom voltyds aan die vertaling van die Bybel in Chichewa sou wy. Later was ds. Hofmeyr ook hoof van die Mkoma-stasie met sy 200 buiteposte. Behalwe sy menigvuldige werksaamhede op allerlei terreine, was sy aandeel aan die Chichewa-vertaling van die Bybel geensins gering nie. Ook het hy die gewilde Kinderbybel van eerw. Blake hersien.

In 1918 het dié onvermoeide werker (prof. John du Plessis het hom die "Christelike Simson" genoem) swartwaterkoors opgedoen en is hy oorlede in die ouderdom van 46, terwyl sy vrou agtergelaat is as weduwee met ses kinders. Sy heengaan is allerweë betreur, want "geen kerk het immers ’n edeler seun aan die sendingveld gegee as Attie Hofmeyr nie", aldus eerw. Kitwell van Johannesburg.

In 1921 het sy neef ds. J.W.L. Hofmeyr die boekie "Attie van Nyasaland" oor hom laat publiseer. Een van ds. Hofmeyr se vier broers, dr. Jan Hofmeyr, was 'n sendelingdokter in Noord-Rhodesië, maar is oorlede aan longkanker in die ouderdom van net 32 jaar.

Attie Hofmeyr is op 1 Mei 1905 op Mvera met Annie Louisa Durrant (gebore in Surrey, Engeland op 11 Maart 1871 en oorlede op Mosselbaai op 21 Junie 1962) getroud. Ses kinders is uit die huwelik gebore:



</doc>
<doc id="74806" url="https://af.wikipedia.org/wiki?curid=74806" title="Greiner Model">
Greiner Model

Die Greiner-model verduidelik hoekom daar vyf verskillende fases van 'n groeiende organisasie is. Die model is ontwikkel en nagevors deur Larry Greiner, 'n medeprofessor van bestuur en organisasie by die Universiteit van Suid-Kalifornië se Marshall Skool vir besigheid in Los Angeles. Hierdie fases het hy ontwikkel en is in literatuur bekend as “Greiner se Organisasie Groei Model”.

Die model word dikwels gebruik waar daar struktuur- of bestuursverandering in ‘n organisasie plaasvind, as hulpmiddel wat bestuur in die verskillende fases verandering kan verwag. Hierdie fases is ook in lyn met die fases soos beskryf deur Greenwood en Hinings (1988). Die onderskeibare fases van sekwensiële ontwikkeling waar organisasies ryk na ‘n sesde fase, wat onbekend is, word ook hierdeur uiteengesit. Die Greiner-model is aangehaal as model wat aanleiding gegee het tot die ontwikkeling van 21 verdere organisasie groei modelle. Die model laat mens op ‘n eenvoudige manier deur die fases waardeur ‘n tipiese, groeiende organisasie beweeg en die tipiese probleme wat ondervind word. Die model word ook verder deur Greiner aangepas om die belangrikheid van bestuurs-veranderings-agente in die organisasie, te verduidelik.

Die model soos hier uiteengesit is nie van toepassing op professionele diensverskaffings organisasies nie, en is ook so deur Greiner erken, soos beskryf deur Reihlen & Werr (2012, p.278). Nie een besigheid of mark is dieselfde nie, en krisisse kan nie altyd plaasvind in die bogenoemde volgorde nie. Daarom moet die model aangepas word om by die besigheid se huidige posisie aan te pas. Die nadeel van die gebruik van enige fase-groei-model is dat die fases nie noodwendig verteenwoordigend van diegene wat in die werklike wêreld organisasies is nie. Die nadeel is erken deur Deakins & Freel (2009, p.184) wat argumenteer, "Die onafwendbaarheid van elke stadium en elke krisis is ongeloofwaardig. Om aan te neem dat maatskappye beweeg van die een stadium na 'n ander langs 'n nou pad, gevorm word deur periodes van gereeld herhalende krisisse, ignoreer die veranderlikheid en kompleksiteit van die firma groei, asook die oorvloedige oorsake en die teenstrydigheid van hul inpak. Raamwerke is te beperkend en kennis is gebaseer op dié van die gemiddelde-presterende organisasie, dus moet sulke raamwerke soos Greiner-Model gebruik word as 'n beginpunt. Dit is tipies wat gebeur deur die gebruik van die Greiner-model as basis waarop ander modelle gebou word.

Die fases wat Greiner beskryf is agnostikus tot die organisasie-tipe en is van toepassing op alle organisasies in alle nywerhede. Die model kan gebruik word om die onderliggende redes vir die probleme wat 'n groeiende organisasie waarskynlik teë te kom, te verstaan. Die fases van relatiewe kalmte beweeg na 'n modus van die krisis. Die kritieke taak vir die bestuur in elke revolusionêre periode is 'n nuwe stel van organisatoriese praktyke wat die basis vir die bestuur van die volgende tydperk van evolusionêre ontwikkeling is. Verskillende leierskap en bestuurs-eienskappe is dominant tydens elke fase en moet verandering ondergaan en ontwikkel saam met die veranderinge in die organisasie, om sodoende groei en oorgang na die volgende fase te bevorder.
Die gevolg en die oorsaak van die effek wat in elke fase geïdentifiseer is moet goed verstaan word, omdat bestuurder die definiëring van die einde van een fase aanleiding gee tot die geboorte van die volgende fase. Die bestuurders is interafhanklik dwarsdeur die lewensiklus van 'n organisasie en ironies genoeg, die bestuurders van sukses in een tydperk, kan die Achilleshiel van die volgende fase wees.
Hierdie bekende en gewilde model van die verandering beklemtoon die rol van die verandering agent (Lunenburg, 2010). Volgens Lunenburg, 'n agent vir verandering is die individu, van binne of buite die organisasie, wat 'n leiersrol in die inisiëring van verandering is. Dit moet twee basiese idees vir die verandering behels om doeltreffend te wees. Eerstens, suksesvolle verandering vereis 'n herverspreiding van mag binne die bestaande struktuur. Suksesvolle verandering word gekenmerk deur 'n groter mate van gedeelde mag binne die organisatoriese hiërargie. Tweedens, hierdie herverspreiding van mag kom voor as gevolg van 'n ontwikkelingstaat van verandering.

Die belangrikste dryfkrag gedurende die aanvanklike stadiums van die organisasie is oorlewing, wat bereik word deur die bou van 'n produk en die stigting van 'n mark. Entrepreneurs is uiteraard kreatief en besluite word dikwels gebaseer op die mark reaksies teenoor aksies wat gebaseer is op terugvoering. Die organisasie is gewoonlik gekenmerk deur 'n informele kommunikasie styl. Met die bereiking van volwassenheid van die fase, is bestuurs-kwessies geneig om meer prominent te word. Die stigters van die besigheid is gewoonlik geneig om die tegniese gedeelte van die besigheid te vermy, omdat die ontwikkeling en verkoop van die produk die meeste van hul tyd in beslag neem. Die las van die bestuur en besluitneming weeg swaar op direkteure / eienaars en die resultaat is 'n: Krisis van Leierskap; wat gekenmerk word aan ‘n gebrek aan formele kommunikasie, min finansiële beheer en die stigters wat belas word met bestuurskwessies.

Die organisasie word meer professioneel en rigting gedrewe en onderworpe aan meer kontroles en prosedures, as dit funksioneel meer gestruktureerde raak met komplekse bestuur stelsels wat uitgerol word. Groei is 'n primêre doelwit en aansporings, begrotings en werk standaarde word bekendgestel. Kommunikasie word ook meer formeel met die bekendstelling van 'n multi-laag bestuur hiërargie, wat dan die volgende resultaat teweeg bring: Krisis van outonomie; wat gekenmerk word deur verlies van outonomie deur werkgewers, prosedures oorheers inisiatief, verhoogde afvaardiging, leerproses vir die middel-bestuur veroorsaak gereelde foute.

Die volgende fase van groei word ondersteun deur gedesentraliseerde bestuur en besluitneming funksie. Bestuurders word magte van outonomie toegeken en word aangespoor om motivering te stimuleer op die laer vlakke binne die organisasie. Hierdie tipe van delegering ondersteun uitbreiding as gevolg van die hoë vlak van motivering van senior bestuur. Uitbreiding vind plaas deur middel van die ondersteuning van die gedesentraliseerde eenhede; bestuurders ervaar egter gevoelens van vervreemding van die sake-eenhede wat lei tot 'n gevoel wat verduidelik word as: Krisis van Beheer; wat gekenmerk word deur verlies van beheer oor 'n gediversifiseerde, in-die-veld werking.

In hierdie gevorderde tydperk van groei, probeer bestuurders om te beheer en te koördineer met formele stelsels. Bestuurders is ook meer geneig om verantwoordelikheid te neem vir die inisiëring en bestuur van hierdie stelsels. Meer mense word in diens geneem en geplaas in 'n korporatiewe, “hoofkantoor”-omgewing om meer beheer uit te oefen. Deeglike oorweging word gegee oor hoe kapitaal versprei word tussen die sake-eenhede met streng kriteria. Aandeel opsies en winsdeling is 'n nuttige metode om te motiveer. Die doel is om meer doeltreffend te wees in die toepassing van skaars hulpbronne, maar die fase het sy eie krisis, naamlik: Krisis van “Red Tape”; wat gekenmerk word deur te veel beheer deur bestuurders, gebrek aan vertroue opbou in sake-eenhede, burokraties, prosedures demp innovasie.

Interpersoonlike samewerking begin in 'n poging om die “red tape” krisis te oorkom. Groter spontaneïteit in die bestuur aksie word geskep om probleme en kwessies op te los. 'n Vermindering in die hoofkantoor personeel vind plaas. Fokus en aansporings wat gerig is op suksesvolle spanwerk en bestuur fokus is gerig op die gedrags-verandering in die werkplek. Krisis van Fisiologiese Versadiging; wat gekenmerk word deur spanwerk wat volledig word, werknemers se verlange na nuwe geleenthede elders.

Die model het wel ‘n sesde fase. Hierdie addisionele tydperk is deur Greiner in 1988 bygevoeg, hoewel volgens Burns (2008, p.52) "Slegs fases 1 tot 4 werklik van toepassing op kleiner firmas is". Die finale fase is om die krisis van interne groei aan te spreek deur na die eksterne omgewing te kyk. Een benadering is om groei na te streef deur middel van samesmeltings en verkrygings. Nog 'n manier is om 'n virtuele super-organisasie deur die vorming van vennootskappe en alliansies waar die maatskappy se waarde geskep word tot almal se voordeel. 'n Tipiese manier waar dit gebeur is waar elke vennoot sekere vaardighede en bekwaamhede bydra tot 'n totale kliënt oplossing.

Changing Minds. (2012). The Greiner Growth Model. Beskikbaar by: http://changingminds.org/disciplines/change_management/organization_design/greiner_model.htm Laas besoek op 13 Januarie 2013.


</doc>
<doc id="74807" url="https://af.wikipedia.org/wiki?curid=74807" title="Politieke filosofie">
Politieke filosofie

Politieke filosofie is die studie van onderwerpe soos politiek, vryheid, geregtigheid, eiendom, regte, wetgewing en die toepassing van 'n regskode deur gesag: wat die voorgaande presies sou wees, hoekom of selfs óf dit nodig is, en wat, indien enigiets, 'n legitieme regering sou uitmaak, watter regte en vryhede dit moet beskerm, benewens die redes daarvoor, watter vorm dit moet aanneem en waarom, die onderskeid tussen die verskillende politieke magte (Trias politica), wat die wet is, en watter pligte die burgers aan 'n wetlike regering verskuldig is, indien enige, en onder watter omstandighede dit wettig omvêrgewerp mag word, indien ooit. Ander sake waaroor die politieke filosowe nadink is onder meer die konstruksies van mag, leierskap en deelname aan gesag sowel as die analise en agtergrond van groot politieke stelsels soos demokrasie, kommunisme en kapitalisme. 

Die gebruik van die term politieke filosofie kan ook verwys na 'n bepaalde filosofiese opvatting oor die wese of doel van die gemeenskap of staat. Dit kan soms gebruik word as 'n sinoniem vir 'politieke siening'. Die onderskeid wat soms tussen sosiale filosofie en politieke filosofie gemaak word, is meer 'n kwessie van die toevallige studierigtings op universiteite as inhoudsverskille; die grens tussen beide is vaag. Aan baie universiteite en vir baie filosowe bestaan die onderskeid ook nie. Ook oorvleuel dit op sekere punte met die regsfilosofie, waar die regsfilosofie ditself op wetgewing as sodanig rig (byvoorbeeld wat wette regverdig maak), terwyl politieke filosofie eerder die rol van die reg in die breër politiek plaas. Verder hang die politieke filosofie van 'n filosoof ook dikwels saam met sy opvattings oor etiek en wysgerige antropologie.

In die omgangstaal verwys die term "politieke filosofie" dikwels na 'n algemene siening, of spesifieke etiek, politieke geloof of houding rakende politiek, wat nie noodwendig tot die tegniese uitvoering daarvan of die filosofie behoort nie. In kort is politieke filosofie die aktiwiteit, soos met alle filosofie, waardeur die konseptuele strukture onderliggend aan konsepte soos die voorgenoemdes, ontleed word in terme van hulle geskiedenis, doelwitte, ewolusie en die derglike.

Die Chinese politieke filosofie gaan al terug tot die tydperk van die Lente en die Herfs (in China), en is so terug te vind by Konfusius in die sesde eeu voor Christus. Dit het ontstaan as reaksie op die sosiale en politieke onrus tipies vir hierdie tydperk en die tydperk van die Strydende State. Die groot filosofieë van daardie tyd - Konfusianisme, legalisme, mohisme, Nongjia en Taoïsme - het elk 'n politieke aspek in hul filosofie. Filosowe soos Konfusius, Mengzi en Mozi het veral aandag vir die skep van politieke eenheid en stabiliteit via hul filosofie. Konfusianisme pleit vir 'n hierargiese, meritokratiese staat, gebaseer op empatie, lojaliteit en interpersoonlike verhoudings. Die legalisme verdedig 'n sterk outoritêre regering, gebaseer op drakoniese strawwe en wette. Daarteenoor staan dan weer die mohisme wat veral pleit vir 'n gemeenskaplike en sentrale bestuur gefundeer op beginsels as spaarsaamheid en asketisme. Volgens die Nongjia is dit ideaal weer kommunalisme en egalitarisme. Die stroming van die Taoïsme dink dan weer in die rigting van 'n soort proto-anargisme. Tydens die Qin-dinastie was die legalisme die dominante filosofie, maar is tydens die Han-dinastie vervang deur die konfusianisme. Hierdie filosofie bly dominant totdat China in die 20ste-eeu tot die staatskapitalisme oorgegaan het. 

Die Westerse politieke filosofie ken sy begin by die Ou Grieke en meer spesifiek by Plato se "Politeia" in die vierde eeu voor Christus. Hierdie ou Griekeland word gekenmerk deurdat dit versnipperd was in Polise waarin vlugtig geëksperimenteer kon word met verskillende politieke strukture. Hierdie is deur Plato onderverdeel in vier kategorieë: timokrasie, tirannie, demokrasie en oligargie. Ander sentrale werke binne hierdie Griekse filosofie was Aristoteles se "Ethica Nicomachea" en "Politika". By beide filosowe word die politieke denke oorheers deur die destydse staatsindeling. Daar word nie gepraat oor regte state nie, maar net oor die Polis. Aristoteles sien byvoorbeeld die stadstaat as die perfekte staatsvorm en direk voortvloeiend uit die aard van die mens: die mens is naamlik van nature 'n sosiale wese. 

Na Plato en Aristoteles sou veral deur Alexander die Grote, aan wie Aristoteles nog les gegee het , die Polis van die kaart laat verdwyn en vervang word deur 'n ware staat waar die verskillende stede onder 'n sentrale bestuur plaas word. Nog sterker het hierdie unifikasie na vore binne die Romeinse Ryk wat werklik 'n wêreldryk gevorm het. Dit sou sy invloed hê op die Romeinse politieke filosofie, alhoewel dié verder ook sterk beïnvloed word deur die Stoïsisme, waaronder ook die bekende staatsman Cicero. Belangrik is onder andere sy werk "De republica" (Die Staat) en "De legibus" (oor die Wette) waarin hy praat van die ideale staat en oor Romeinse reg. 'n Ander belangrike stoïstiese politiek filosoof was Marcus Aurelius, wat self 'n Romeinse keiser was.

Die politieke filosofie in Europa word in die middeleeue sterk beïnvloed deur die Christendom. Een vroeë voorbeeld hiervan is die kerkvader Augustinus van Hippo. Die vroeë Christelike filosofie van Augustinus word ook sterk beȉnvloed deur die werk van Plato. Die groot verskuiwing van hierdie Christelike filosofie bestaan uit die tempering van die Stoïsistiese filosofie en die Romeinse regverdigheidssideaal, en 'n groter klem op die idee van vergifnis. Hy het, grotendeels vanuit die idee van die erfsonde, die optimisme van Plato en Aristoteles gebruik as wat die mense die perfekte lewe kan bied deur die ideale staat te organiseer. Die belangrikste werk wat Augustinus op die vlak van politieke filosofie geskryf het, was die "De civitate Dei".

Ook die middeleeuse skolastikus Thomas van Aquino het hom sterk besig gehou met politieke filosofie en regsfilosofie. Hy het veral die verskillende soorte wette wat moontlik is, ondersoek. So is daar volgens Thomas vier soorte wette, naamlik God se kosmiese wette, God se geskrewe wette, natuurlike en universele wette wat deur die rede gestuur word en menslike wette spesifiek opgestel vir tasbare situasies. Daarbenewens ontwikkel hy in sy "Summa Theologica" ook die idee dat 'n koning wat as 'n tiran regeer in werklikheid geen ware koning was nie en onttroon kan word. Dit het ook teruggekom in die Magna Carta, wat ook gedurende die middeleeue ontstaan het. Ook van invloed was die Engelse biskop Johannes van Salisbury.

Ook die opkoms van die Islam, gebaseer op die Koran en die profeet Mohammed, sorg vir 'n sterk verskuiwing in die politieke denke, ten minste rondom die Middellandse See en in die Midde-Ooste. Die Arabiese filosofie lê veral die nadruk op die verhouding tussen wetenskap en godsdiens, en die noodsaaklikheid van ijtihad ( interpretasie van die Koran) om die waarheid te vind. In die Weste word egter veral gekyk na hoe die politieke filosofie na vore gekom het by die groot denkers van die Arabiese filosofie, soos Al-Kindi, Al-Farabi, Avicenna, Averroes en Ibn Khaldun. Dit is veral hierdie laaste filosoof wat belangrike bydraes gelewer het tot die politieke filosofie. So beroep byvoorbeeld die hedendaagse filosoof Ernest Gellner hom op Ibn Haldun se definisie van regering as "n instituut wat alle onreg vaardighede van 'n ander soort as wat hulle self veroorsaak, voorkom" as die beste geformuleerde definisie binne die politieke filosofie. Volgens Ibn Khaldun moes die staat beperk word tot 'n minimum en slegs bestaan as 'n noodsaaklike kwaad, naamlik in die vorm van die beperking van die vryheid deur die vryheid van andere. Ook word daar wel gekeken na die spesifieke mag denke soos wat by die Islamitiese denke voorkom met begrip soos sultan en oemma.

Tydens die Renaissance ontstaan die eerste sekulêre politieke filosofie, terwyl hulle in die middeleeue nog die teologie dien. Die vernaamste politieke denker tydens die Renaissance was die Italiaanse filosoof Niccolò Machiavelli, wat sy filosofie veral uitgespel het in "Il Principe", postuum gepubliseer in 1532. 'n Ander vooraanstaande politieke werk van Machiavelli is "Discorsi sopra la prima deca di Tito Livio". Beide werke het 'n sterk invloed gehad op die verdere politieke denke. In hierdie werke stel Machiavelli 'n pragmatiese en konsekwente opvatting van politiek uiteen. Goed en kwaad word gedefinieer in terme van wat nuttig is en wat is nie om 'n bepaalde doel te bereik, en dus in terme van magsbehoud. Bedrog en hardhandige onderdrukking is soms nodig as dit tot die voordeel van die heerser in die konteks is. Ook die bekende filosoof Dante Alighieri het 'n werk geskryf "De Monarchia" (1310 - 1313) waarin hy 'n verdediging van die monargie uiteengesit het. 

Die Engelse denker Thomas Hobbes het op hierdie idees gebou en het ook die begrip sosiale kontrak ontwikkel. Nie Machiavelli of Hobbes was ondersteuners van die gedagte dat die koning 'n soort goddelike reg gehad het om te heers nie, maar het in plaas daarvan vertrek van die inherente egoïsme van die mens. Daarom het Hobbes gepleit vir 'n sentrale leier, die Leviatan, wat die "oorlog van almal teen almal sou stop" en so orde instel.

Verder het die Engelse filosoof John Locke ook bygedra tot politieke filosofie, hoofsaaklik in sy werk, "Two Treatises of Government" (1689). Soos Hobbes vertrek Locke van 'n sekere natuurlike toestand waarvolgens die individue dan 'n sosiale kontrak met mekaar sluit. Hy het egter 'n absolute heerser as onnodig gesien, want hy was oortuig dat daar sekere natuurwette was wat saam met 'n rasionaliteit in die mens self tot goeie bestuur sou lei.

Die Nederlandse filosoof Baruch Spinoza het ook betrokke geraak by politieke kwessies. Hy is die bekendste vir sy "Tractatus theologico-politicus" (1670). Hierdie werk was 'n pleidooi vir vryheid van uitdrukking en het demokrasie as die beste vorm van regering gesien. Hy het ook sterk gereageer op godsdienstige onverdraagsaamheid en bevraagteken die gesag van die Bybel en die sewentiende-eeuse dogma.

Tydens die Verligting het baie nuwe politieke idees ontstaan oor die menslike toestand, die oorsprong van die staat en die wette. Daarbenewens het hulle omstreeks hierdie tyd ook met baie ander samelewings in aanraking gekom deur die verreikende Europese kolonialisme. Hierdie tydperk is ook gekenmerk deur 'n reeks revolusies en burgeroorloë, waaronder die Engelse Burgeroorlog, die Amerikaanse Revolusie en die Franse Revolusie. Hierdie grootskaalse konflikte was in 'n onderlinge interaksie met die groot politieke denkers van daardie tyd, soos Jean-Jacques Rousseau en John Locke.

Hierdie denkers was hoofsaaklik besig met twee sleutelvrae: aan die een kant het hulle gewonder hoekom en met watter motiewe mense hulself in samelewings organiseer, en aan die ander kant wat die beste vorm van regering behoort te wees. Dit het ook die konseptuele onderskeid tussen "staat" enersyds en "regering" aan die ander kant geskep. Die "staat" verwys hier na 'n reeks instellings waardeur mag verdeel word en die gebruik daarvan geregverdig word. Die regering verwys na die spesifieke groep mense wat hierdie instellings beheer en die wette neerlê waaraan alle mense van die samelewing gebind is. Hierdie onderskeid word ook vandag in die politieke wetenskap gevind, hoewel sommige politici, filosowe, historici en antropoloë argumenteer dat baie van die politiek ook buite die staat afspeel en daarenteen samelewings is wat nie as 'n staat georganiseer word nie, maar tog onder die politieke val.

Politieke en ekonomiese verhoudings binne die samelewing is ook sterk beïnvloed deur hierdie teorieë; Byvoorbeeld, die gilde het invloed verloor en is vervang deur klassieke liberalisme en vryemark denke. Die Katolieke oorheersing binne die teologie is ook oorwin deur die Protestantse Kerke, wat elkeen met 'n spesifieke nasie staat geassosieer het en Latyn deur sy eie volkstaal vervang het. 'n Belangrike en invloedryke werk was "De l'esprit des lois" (1748) deur die filosoof Charles de Montesquieu. Hierin het hy, as een van die eerste denkers, die trias politica verduidelik en die bestaande politieke stelsels van daardie tyd uiteengesit.

Die Verligting, ten minste in Frankryk, is ook sterk gekenmerk deur 'n aanval op geloof, veral die Christendom. Die publikasie van Denis Diderot en Jean d'Alembert se "Encyclopédie ou Dictionnaire raisonné des sciences, des arts et des métiers" was een van die voorste werke van die tyd. Dit was egter Voltaire wat die voorste kritikus van die Kerk in Frankryk was. Terselfdertyd was daar ook 'n konserwatiewe teenreaksie teen die Verligting. Dit is duidelik, byvoorbeeld, in die werk van Edmund Burke. In "Reflections on the Revolution in France" (1790) het hy die idee van populêre soewereiniteit sterk teengestaan.

As gevolg van die Industriële Revolusie het 'n parallelle revolusie plaasgevind in politieke denke. Sterk prosesse van verstedeliking en kapitalisme het veroorsaak dat die klassieke samelewingsstrukture geweldig verander het. In reaksie op hierdie industrialisering van die samelewing het byvoorbeeld sosialisme ontstaan en later kommunisme en marxisme. Dit is eers ontwerp deur utopiese sosialiste soos Charles Fourier en Pierre-Joseph Proudhon, maar die beweging het slegs sterk internasionale invloed verkry deur die werk van Karl Marx en Friedrich Engels.

Sentraal tot Marx se denke was die filosofie van Georg Wilhelm Friedrich Hegel , verduidelik in sy fenomenologie van die Gees. Hierin beweer Hegel dat daar effektiewe vordering in die samelewing is. Trouens, dit het afgekom dat die Wêreldgees uiteindelik selfbewustelik kom, eers deur die mens, die samelewing, later deur godsdiens, kuns en uiteindelik filosofie. Dit is Hegel se werk wat hierdie hele proses van selfbewustheid afsluit. Marx bou voort op hierdie denke. Hy beskou dit egter nie as idealisties nie, en stel dit as historiese materialisme. Daar is nog 'n doeltreffende proses in sy geskiedenis, maar hierdie keer word dit deur die materiële en ekonomiese situasie van die samelewing gedryf. In die 20ste eeu sal hierdie kommunistiese denke verder ontwikkel word deur Vladimir Lenin, Mao Zedong, Hồ Chí Minh en Fidel Castro.

Nog 'n politieke beweging wat in hierdie tydperk ontstaan het, was utilitarisme, wat die eerste keer uitgewerk is deur Jeremy Bentham en John Stuart Mill. In teenstelling met Marxisme was utilitarisme positief geassosieer met die opkomende "laissez-faire" denke van ekonome soos Adam Smith en David Ricardo. Die doel van etiek en in 'n breër sin, die politiek, volgens utilitarisme, was om algemene geluk te bevorder. In die denke was dit gevolglik: iets is goed as die gevolge goed is. Mills se werk "On Liberty" (1859) word beskou as 'n klassieke verdediging van liberalisme waarin hy onder andere die skadebeginsel formuleer. Daarbenewens het Mill ook "The Subjection of Women" (1869) geskryf, 'n klassieke werk in die feministiese filosofie. Hierdie werk is sterk beïnvloed deur die idees van sy vrou, Harriet Taylor Mill.

Ook van belang was die ontwikkeling van die evolusie-teorie deur Charles Darwin. Dit het politieke invloede gehad in die vorm van sosiale Darwinisme, met verteenwoordigers soos Herbert Spencer, wat uiteindelik selfs 'n invloed op die idees oor eugenetika gehad het.

Die Eerste Wêreldoorlog was die volgende skok in politieke denke, sekerlik ook omdat die Russiese Rewolusie van 1917 gelyktydig plaasgevind het, wat gelei het tot nuwe bewegings in kommunisme soos Leninisme en Luxemburgisme. Die Sosiaal-Demokrate, wat hul vir algemene verkiesing beywer het, het ook gedurende hierdie tyd ontstaan.

Gedurende die 20ste eeu het baie gebeure plaasgevind wat 'n sterk invloed op politieke filosowe en hul denke gehad het. Soos genoem het die Eerste Wêreldoorlog ook so 'n verskuiwing veroorsaak. Daarbenewens het die daaropvolgende krisisse, beide polities en ekonomies, soos die beursineenstorting van 1929, nuwe politieke reaksies veroorsaak. Veral in Duitsland, maar ook in die res van Europa was daar 'n konserwatiewe reaksie, byvoorbeeld met denkers soos Martin Heidegger en Carl Schmitt. Uiteindelik sal dit lei tot fascisme en nasionale sosialisme.

Na die Tweede Wêreldoorlog sou die politieke filosofie binne by 'n goot deel van filosowe soos veral binne die analitiese tradisie in die agtergrond verdwyn. Dit was hoofsaaklik te danke aan die skeptisisme onder hierdie filosowe oor die waarde en vermoë om groot normatiewe stelsels te ontwikkel. Die voorste voorbeeld was die logiese positivisme en die emosivisme van die Weense Sirkel . Uitsonderings kan gevind word in 'n beweging soos pragmatisme, waarin filosowe soos John Dewey steeds polities aktief was.

Geleidelik sal die politieke filosofie egter terugkeer na die toneel. Dit was deels omdat 'n aantal Europese filosowe na die Anglo-Saksiese wêreld geëmigreer het. Voorbeelde hiervan is Hannah Arendt, Karl Popper, H.L.A. Hart, Friedrich Hayek, Leo Strauss, Isaiah Berlin, Eric Voegelin en Judith Shklar. Hulle was self steeds politiek aktief en sou daardeur politieke denke onder inheemse filosowe stimuleer. Klassiek was "The Open Society and its Enemies" (1945) deur Popper, "The Origins of Totalitarianism" (1951) deur Arendt en twee konsepte van vryheid (1958) deur Berlin.

Politieke filosofie sou eers eers na die publikasie van John Rawls se "A Theory of Justice" (1971) herleef, waarin hy 'n alternatief vir beide kommunisme en utilitarisme uitgewerk het. Dat die politieke denke deur Rawls op die kaart teruggeplaas is, blyk ook uit die vinnige reaksie van Robert Nozick in sy boek "Anarchy, State, and Utopia" (1974) waarin hy 'n libertariaanse alternatief ontwikkel. Ook Ronald Dworkin en Philippe van Paris, gebaseer op Rawls, was betrokke by die politieke filosofie. Meer onlangs was daar egter ook sterk kritiek op hierdie liberale benadering tot die politiek. Voorbeelde van kritiek is onder meer by Catharine MacKinnon, Michael Sandel en Charles Margrave Taylor.

Nog 'n beweging binne die politieke analitiese filosofie was analitiese Marxisme, wat poog om klassieke Marxisme te hervorm en op ekonomiese teorieë soos rasionele keuse teorie en openbare keuse teorie te bou. Verteenwoordigers hiervan was Jon Elster en John Roemer.

Binne die kontinentale filosofie het die politieke filosofie nooit belang ingeboet nie, en veral Marxisme het voortgegaan , hoofsaaklik deur 'n herlewing van Marx se filosofie deur die herontdekking van sy vroeë werk, die Parys-manuskripte. 'n Filosoof wat 'n sleutelrol daarin gespeel het, was Alexandre Kojève. Marxistiese invloed is byvoorbeeld baie merkbaar in die werk van Jean-Paul Sartre en Maurice Merleau-Ponty. 'n Groot bespreking wat nog hier gevoer word, was of kommunisme soos dit in die Sowjetunie bestaan het, ondersteun moet word of nie. Byvoorbeeld, filosowe soos Merleau-Ponty of Albert Camus sou kommunisme met die Sowjetunie verbreek, terwyl individue soos Sartre of Louis Althusser getrou aan kommunisme sou bly en die Sowjetunie sou aanhou ondersteun.

Dit was ook belangrik dat in die 1960's strukturalisme tot stand gekom het, wat verklaar het dat groot dele van die samelewing oorheers word deur onbewuste simboolstelsels. Dit is weerspieël in die politiek. Verteenwoordigers was die vroeë Michel Foucault, Claude Lévi-Strauss en Althusser. Die na-oorlogse optimisme oor kommunisme, wat in Mei 1968 uitloop, het sterk verminder met die begin van die verkrummeling van die mag van die Sowjetunie en sy konflik met China van Mao Zedong.

As gevolg van die afname van die invloed van kommunisme aan die een kant, maar ook die ontleding van die analitiese tradisie van politieke filosofie, het verskeie denkers wat as neomarxistiese of post-marxistiese beskryf kan word, ook in Europa verskyn: hulle neem sekere elemente van Marx aan, maar het met Marx se historiese materialisme gebreek en dit gekombineer met ander kulturele bronne van inspirasie. Die sentrale hiervan was die Frankfurt Skool en hul kritiese teorie met denkers soos Theodor W. Adorno, Max Horkheimer, Walter Benjamin, Herbert Marcuse en Jürgen Habermas. Hierdie denkers het Marx gekombineer met verskillende insigte uit die psigoanalise van Sigmund Freud. Poststrukturalisme kan ook geplaas word met denkers soos Gilles Deleuze, die latere Michel Foucault, Claude Lefort en Jean Baudrillard.

Opmerklik is ook die filosoof Jean-François Lyotard wat beskou kan word as die vader van die postmoderne filosofie. Konfronteer met verskynsels soos Auschwitz, Mei 1968, postkolonialisme en multikulturalisme, het Lyotard die einde van die "Groot Stories" en die begin van die postmoderne filosofie verkondig. Groot filosofiese stelsels soos by Marx was van nou af onwenslik en daar was eintlik net plek vir kleiner stories. Volgens Lyotard moet mens as 'n filosoof die onderdrukte in die samelewing getuig en ook alle stelsels binne 'n samelewing, soos die ekonomie of wetenskap, wys na hul eie grense. Dit was ook verwant aan die emansipasie van verskeie minderhede binne die samelewing, die vrou en die Afro-Amerikaners. In hierdie tyd het die feminisme en die burgerregtebeweging aan die lig gekom.

Een vorm van politieke filosofie is die ontwerp van 'n "ideale staat" of utopie, dikwels (maar nie altyd) geïnspireer deur 'n sosialistiese of kommunistiese ideologie, waarin sosiale teenstrydighede verdwyn het, burgers verenig en outomaties deugsaam is. 'n Filosoof wat bekend geraak het, is Thomas More, wie se boek "Utopia" vernoem is na die genre, wat ook 'n ooreenkoms met die verskynsel van geofiksie het: fantasie oor nie-bestaande lande. In hierdie werk, het More 'n ideale samelewing geskets met die weglating van alles wat hy in die destydse Engelse samelewing sleg vind, soos privaat eiendom, armoede, godsdienstige onderdrukking en oorlogvoering. 'n Soortgelyke utopie kan gevind word by Francis Bacon in sy "Nova Atlantis" (1627), wat veral klem plaas op tegnologiese vooruitgang.

Die denke oor die ideale staat is egter 'n baie ouer onderwerp. Bekend is byvoorbeeld die visie van Plato, uiteengesit in sy dialoog die '•'Politeia". Hier beskryf Plato hoe die ideale staat in drie groepe verdeel moet word:




In latere dialoë soos "Wette" breek Plato tot 'n mate met hierdie ideale beeld. Miskien sal daar nooit regtig daardie staatsmanne wees wat perfek is nie. Die tweede beste moontlike staat is een wat deur wette gelei word. 'n Groot kritikus van hierdie platoniese siening was Karl Popper, wat dit hoofsaaklik in sy werk "The Open Society en Its Enemies" (1945) verduidelik het. Hy het die alternatief van 'n oop samelewing voorgestel.

Ander denkers wat aan hulself die idee van 'n ideale staat voorgestel het, was vroeë sosialiste soos Saint-Simon, Charles Fourier en Proudhon in Frankryk. Na die Franse Rewolusie het hulle tot die besef gekom van die plooibaarheid van die samelewing. In hul werke beskryf hulle ook utopiese samelewings waarin die verreikende mededinging en slegte sosiale toestande, tipies van daardie tyd, afwesig sou wees. Baie van hulle het egter nie dit net by fantasie gehou nie maar gepoog, veral in die Verenigde State, om kommunes en gemeenskappe op te rig waarin hierdie vorme van regering gerealiseer sou word.

Deur Karl Marx was hulle, omdat hulle nie op die vermeende wetmatigheid van historiese materialisme staatgemaak het nie wat as utopiese en nie-wetenskaplike sosialiste beskou is. Marx self het sommige van die kenmerke van 'n toekomstige klaslose samelewing in sy werk "Kritik des Gothaer Programms" geskryf. Hy het nooit 'n werklike gedetailleerde bloudruk vir so 'n samelewing gegee nie. Dit moes ten minste een wees waar elkeen die goedere gehad het wat hy nodig gehad het, en sodoende is die hele konsep van private eiendom afgeskaf, sowel as die staat self

Die konsep van mag is sentraal tot die politieke filosowe. Dit gaan hoofsaaklik oor vrae oor die oorsprong van mag, die verskillende vorme en ook die legitimiteit van mag; naamlik wat maak die regerende mag of gesag 'n wettige mag? Nog 'n belangrike aspek is die konsep van die staat se monopolie op die gebruik van geweld, waarin die staat die enigste is wat geweld wettig kan gebruik (via die weermag en die polisie). In die geskiedenis van die politieke denke was daar 'n verskuiwing in die legitimiteit van die regerende orde. Waar vroeë Christelike politieke denkers soos Augustinus van Hippo en Thomas Aquinas aangevoer het dat die politieke mag van God self gekom het en die koning dus met 'n "droit divin" (Godelike gesag) heerser was en daar godsoewereiniteit was, het dit in die Moderne Tyd na die mense verskuif; die legitimiteit van mag kom uit die goedkeuring van die volk (populêre soewereiniteit) en meer konkreet het dit ontstaan deur middel van 'n sosiale kontrak. Hierdie oorgang van legitimiteit sal ook sentraal wees in die werk van Marcel Gauchet, wat veral op die Christendom sal fokus as 'n godsdiens wat hierdie oorgang moontlik gemaak het.

Hierdie tema kom byvoorbeeld voor, met Thomas Hobbes in sy werk Leviatan (1651). Hobbes stel die oorspronklike posisie een wat gekenmerk word deur 'n "oorlog van almal teen almal". Maar deur selfbelang gedryf, het die verskillende mense wat aanvanklik in konflik met mekaar was, 'n sosiale kontrak onderteken waarin die mag oorgedra is na 'n sentrale figuur wat konflikte tussen die verskillende persone op 'n min of meer konsekwente wyse moes oplos.

Met Hobbes se opvolgers, soos John Locke en Jean-Jacques Rousseau, het die element van die sentrale monarg weggeval en mag oorgedra aan die mense self. Rousseau het byvoorbeeld aangevoer dat die mag gefundeer is op die volonté generaal. 'n Kontemporêre variant kan gevind word in die werk "A Theory of Justice" (1971) deur die Amerikaanse filosoof John Rawls. Hy begin met die gedagte-eksperiment van die sluier van onkunde: as mens nie geweet het waar, wanneer en hoe 'n mens in die samelewing sou eindig nie, hoe sou hierdie samelewing georganiseer word? Rawls sê dat hierdie mense dan sal kies vir 'n fundamentele gelykheid tussen alle mense met moontlike voordele vir die minder bevooregtes, soos gestremdes.

Trouens, dit het gelei tot 'n teenstrydigheid tussen liberalisme aan die een kant en republikeinisme aan die ander kant. Die liberale beklemtoon die onderskeid tussen die samelewing en die staat en fokus hoofsaaklik op die feit dat die mense beskerm moet word deur wette en respek vir die natuurlike regte van die mens. Die Republikeine sê daarenteen dat dit gaan om die vorming van 'n politieke geheel en 'n algemene wil. Die onderskeid tussen die samelewing en die staat verdwyn hier in die agtergrond omdat dit verklaar dat beide mag en politieke legitimiteit direk voortvloei uit die mense self. Denkers in die liberale tradisie is mense soos Robert Nozick terwyl Hannah Arendt en John Dewey eerder republikeinse is. Iemand soos Jürgen Habermas probeer 'n derde benadering uitwerk, wat beide wil kombineer, naamlik sy diskoersteorie.

'n Alternatief is nie om die legitimiteit van mag by die mense te plaas nie, maar om die monarg as 'n voldoende voorwaarde te sien. Dit het vroeg in die werk van Niccolò Machiavelli ontstaan wat in "Il Principe" 'n teorie uitbeeld oor hoe die monarg die beste mag kan behou. Meer algemeen is dit ook bekend as die posisie van Machiavellisme; die doel (om mag te verkry) heilig alle middele om daardie mag te verkry. Ook die filosoof Jean Bodin, wat 'n bietjie later geleef het, het in hierdie rigting gedink. Hy was ook die outeur van die term soewereiniteit, en in sy werk het hy die teoretiese grondslag van absolutisme gelê. 'n Meer kontemporêre voorbeeld kan gevind word in die filosofie van Carl Schmitt, wat moderne interpretasies van demokrasie en wet as die hoogste beginsel verwerp en pleit vir absolute soewereiniteit vir die magshebber.

In sy werk "De l'esprit des lois" (1748) het die Verligtingsfilosoof Charles de Montesquieu gesê dat, om magsmisbruik te voorkom, die skeiding van magte of "trias politica" uitgevoer moes word. Met ander woorde, die drie verskillende magte moes geskei word: die wetgewer, die uitvoerende gesag en die regbank. Die drie magte moes dan mekaar kontroleer en verhoed dat een mag die oorhand kry.

Nog 'n denker wat baie konsentreer op konsepte soos mag was die sosioloog Max Weber. Eerstens het hy 'n onderskeid gemaak tussen mag en gesag. Die verskil tussen die twee is dat gesag impliseer ook dat die mens die mag wat uitgeoefen word, aanvaar. Dit beteken dat die gesag, in breë trekke, anders as mag, altyd gelegitimeer word.

Binne die konsep van gesag het hy drie vorme onderskei: tradisionele gesag, charismatiese gesag en rasionele regsgesag. Tradisionele en vroeëre samelewings was hoofsaaklik gebaseer op die eerste twee tipes, terwyl die moderne state eerder staatmaak op die derde tipe wat hulle dan verbind met burokrasie en goed gedefinieerde wette. Dit beteken egter nie dat tradisionele en charismatiese gesag nie meer algemeen in moderne state is nie: baie politieke loopbane vandag is gebaseer op die charisma van die politikus. 'n Ekstreme vorm hiervan het plaasgevind in fascisme, bekend onder die konsep "statolatrie" (om 'n afgod van die staat te maak).

'n Onlangse ontwikkeling, hoofsaaklik deur Michel Foucault, is die ontwikkeling van begrippe soos biomag en biopolitiek. Hy brei hierdie konsepte hoofsaaklik uit in "Histoire de la sexualité I: La volonté de savoir" (1976). Foucault verstaan biomag as 'n variant van die magsbeweging (behalwe soewereine mag) waar mag nie soseer daarop gemik is om af te neem of dood te maak nie (deur belasting, doodstraf of oorlog), maar om die lewe produktief te maak (deur dissipline uit te oefen en sosiale beleid). Volgens Foucault het hierdie soort mag 'n noodsaaklike rol gespeel in die vorming van die moderne samelewing en kapitalisme en vanaf die 18de eeu. Meer ekstreme, maar duidelike vorme van biomag is eugenetika, die eenkindbeleid (China) en volksmoord.

Filosowe wat hierdie konsepte verder ontwikkel het, is Giorgio Agamben, wat hoofsaaklik die rol van die soewereiniteit en biomag in verskynsels soos Auschwitz ondersoek het, veral in boeke soos "Homo sacer. Il potere sovrano e la nuda vita" (1995) en "Quel che resta di Auschwitz" (1998). Michael Hardt en Antonio Negri kombineer hierdie konsepte van Foucault met insigte van uit "L'Anti-Œdipe" (1972) deur Gilles Deleuze en Félix Guattari. Hardt en Negri, soos Paolo Virno, voer aan dat kapitalisme 'n nuwe fase ingaan, naamlik die post-Fordisme, waarin biomag 'n belangrike rol speel. Nie net arbeid is volledig in die stelsel ingesluit nie, maar ook die taal en biologie van die mens (deur nuwe vorme van arbeid, soos bemarking en dienste). Hulle sien self vorms van biopolitiek, soos emigrasie of uittog, as moontlike middele van weerstand teen die kontemporêre kapitalistiese stelsel.

Die term vryheid speel 'n belangrike rol by baie politieke filosowe. Dikwels is hulle ook bekommerd oor wat (politieke) vryheid inhou. 'n Mens moet dus hierdie soort vryheid streng onderskei van die vryheid soos dit in debatte oor vrye wil en determinisme voorkom. Ongeag of vrye wil bestaan, kan daar steeds politieke vryheid wees. Politieke vryheid word spontaan verwek as die vryheid om sekere dinge in die samelewing te doen. Dit is egter nie 'n ondubbelsinnige term nie en baie filosowe verskil in hul definisie van vryheid. Klassieke politieke vryhede is vryheid van godsdiens, vryheid van spraak, persvryheid, vryheid van assosiasie en vryheid van vergadering.

Miskien is die bekendste die analise van die konsep van vryheid deur Isaiah Berlin in sy werk "Two Concepts of Liberty" (1957). Hierin onderskei hy 'n positiewe en negatiewe vryheid. Positief en negatief moet verstaan word in die sin van die afwesigheid of teenwoordigheid van iets en bevat dus geen normatiewe oordeel nie. Negatiewe vryheid beteken dat die mens vry is van eksterne invloede. Byvoorbeeld, die staat straf nie wanneer sekere dinge gedoen word nie. Daar is dus geen druk van die regering nie. Aan die ander kant is daar die konsep van positiewe vryheid, wat beteken dat mense die vryheid het om sekere moontlikhede te aktualiseer. Dit is hierdie vryheid wat meer in lyn is met die bespreking van vrye wil en 'n mens vind hierdie siening onder andere met Jean-Jacques Rousseau. Byvoorbeeld, positiewe vryheid is die vryheid om jou droomreis te maak (die sosiale en ekonomiese moontlikheid bestaan). Alhoewel beide vorms konseptueel gedemonstreer kan word, is dit dikwels moeilik om dit in die praktyk te onderskei.

Die reg is ook belangrik met betrekking tot vryheid. Volgens die negatiewe opvatting van vryheid moet die regstelsel die vryheid van die burgers waarborg teen die willekeurige uitoefening van mag deur die staat. Die oppergesag van die reg word dan beskou as die belangrikste voorwaarde van politieke vryheid. As jy die positiewe siening meer volg, dan fokus mense op regte soos stemreg en petisie regte.

Die konsep van geregtigheid is 'n uiters belangrike konsep vir baie politieke filosowe en word derhalwe weerspieël in die werk van die voorste filosowe. Soos met ander konsepte, was daar ook 'n verskuiwing deur die tyd. In antieke tye en die middeleeue is openbare geregtigheid hoofsaaklik bedink aan en getoets teen die natuurreg. Na die Hervorming het nuwe politieke teorieë egter ontstaan, en hoewel hulle aanvanklik sterk Christelik geïnspireer was, sou hulle geleidelik in meer sekulêre teorieë verander.

Die filosoof Plato is een van die eerste filosowe wat betrokke is by geregtigheid en sal dan 'n blywende invloed op die res van die geskiedenis hê. In sy dialoog "Politeia" verduidelik hy sy siening van geregtigheid. Geregtigheid in die staat beteken vir hom dat alle persone die posisie beklee waarvoor hulle die beste geskik is. Hy aanvaar dus 'n fundamentele ongelykheid tussen die verskillende burgers. Justisie word deur Plato as stabiliteit verstaan; alle groepe van die samelewing vervul hul rol en hou die samelewing in balans en in orde. Onregverdigheid is net die vermenging van die verskillende dele, dus as 'n groep in die take van 'n ander inmeng.

In sy "Politika" en "Ethica Nicomachea", het Aristoteles, aan die ander kant, geregtigheid as 'n individuele deug geidentifiseer. Hierdie beeld lyk moeilik versoenbaar met die hedendaagse sieninge, veral in die politieke filosofie van 'n "regverdige staat". 'n Staat kan nouliks deugde hê. Tog sê Aristoteles dat hierdie deug altyd tussen verskillende mense plaasvind. As daar slegs een persoon op aarde was, kon mens nie regverdig wees nie. Dit is dus altyd 'n politieke en sosiale kwessie. Aristoteles beskryf ook geregtigheid as "die volg van die wet." Dit blyk 'n aanvegbare siening te wees, want wette kan ook onregverdig wees. Daar moet egter opgemerk word dat Aristoteles baie in terme van natuurwette gedink het. Daarbenewens verbind hy ook geregtigheid met idees soos eerlikheid, onpartydigheid en proporsionaliteit.

'n Moderne teorie van geregtigheid kan gevind word in die werk van John Rawls, naamlik in sy boek "A Theory of Justice" (1971). Rawls voer aan dat 'n regverdige staat nodig is vir die individu se vermoë om goed te ontwikkel. Politieke vryhede moet eweredig verdeel word onder alle burgers volgens Rawls. Geregtigheid was dus die maatstaf waarin ander waardes getoets moes word. Rawls vertrek van twee basiese beginsels van geregtigheid:

1. 'n Gelyke verspreiding en so groot as moontlik pakket van regte en vryhede vir elke lid van die samelewing deur die staat, tensy dit in stryd is met die vryhede en regte van ander individue. Dit staan bekend as die skadebeginsel.

2. Bestaande ongelykhede, beide sosiaal en ekonomies, kan slegs geregverdig word as hulle betrekking het op standpunte wat vir almal oop is of as hulle tot voordeel van die minste bevoorregtes is. Ongelykheid kan dus bestaan as almal die kans kry om meer te hê, maar net diegene wat meer gedoen het, het eintlik meer.

Verdere uitbreidings en aanpassings van Rawls se teorie kan gevind word in die werk van Ronald Dworkin en Philippe Van Parijs.

'n Sterk reaksie op hierdie werk is gevind in die libertynisme van Robert Nozick in sy werk "Anarchy, State and Utopia" (1974). Hy verwerp Rawls se liberale geregtigheidsnorm omdat dit sal lei tot 'n onaanvaarbare groot staatsinmenging. Nozick, en libertarynisme in die algemeen, is dus sterk gekant teen alle vorme van regeringsinmenging (soos belasting) en wil dit tot 'n minimum beperk. Regverdig is waarvoor jy verantwoordelik is en die staat het niks om daaroor te sê nie. Daarom is alles wat 'n persoon op 'n regverdige manier verwerf het, verdien of vrywillig uitgeruil, het. Die staat moet net verseker dat daar nie so iets soos onregverdige of onwillekeurige eiendomsoordrag voorkom nie (brandwagstaat).

In die poststrukturele filosofie van Jean-François Lyotard en Jacques Derrida kom hulle met 'n baie anderse interpretasie van die konsep "geregtigheid". Hulle begin met die vraag na die regverdiging van elke wet en verklaar dat ons dit nooit sal kan bepaal nie:"Daar is 'n soort wet van die wette, daar is 'n meta-wet wat lui: ' Wees regverdig', maar ons weet nie juis wat regverdig is nie." 

Die mens is nie in staat om 'n uiteindelike begrip van geregtigheid te ken nie, te wyte aan die ewige veranderlikheid van die menslike kennis. As 'n mens regverdig wil wees, moet 'n mens dit ook wees teenoor die volstrekte een en ander, maar dié sal egter nooit bekend kan wees nie. Om die ander te ken (of voorgee om te ken), behels immers die vernietiging van die "anders wees" en 'n vermindering van "dieselfde". Regverdigheid moet dus meer gesien word in terme van die appél van die "Ander", soos gestel deur Emmanuel Levinas. Die Ander roep die mens op om regverdig vir hom te wees, maar wat dit in werklikheid beteken, kan nooit bepaal word nie. In Derrida hou dit verband met die begrip "différance" ("die verskil en uitstel van betekenis"). Pogings om geregtigheid te definieer, lei net tot nuwe verwysings of 'spore' na verdere konsepte: dit is altyd moontlik om die kwessie van regverdigheid of korrektheid opnuut te stel. Dit beteken egter nie dat konkrete wette en regulasies nie opgestel moet word nie, want dit is op sigself 'n vereiste vir geregtigheid self, maar eerder dat beide in die funksie van mekaar beskou moet word: algemene geregtigheid manifesteer in die konkrete wette deurdat hulle om alternatiewe te onderdruk, terwyl konkrete wette op grond van hierdie onbereikbare regspersoon beoordeel moet word.

Baie filosowe het ook op die staatsvorm van demokrasie gefokus. In besonder gaan dit veral oor twee verskillende vrae:

1. Wat is 'n demokrasie en op watter beginsels is dit gebaseer en waaraan moet dit voldoen?

2. Is demokrasie die beste vorm van regering wat daar is?

Klassieke filosowe soos Plato en Aristoteles was van mening dat demokrasie nie die beste vorm van regering was nie, maar het eerder aan 'n aristokrasie gedink; waar die bestes die leiers moes wees. Dit was egter nou verwant aan die idee dat daar absolute geregtigheid en goedheid bestaan en dat dit deur die mens bereik kon word. In die Middeleeue is 'n beroep gedoen op 'n goddelike reg waaruit die heerser sy legitimiteit verkry het. Na die Verligting, het die idee van verligte despotisme teruggekom.

Latere filosowe, gekonfronteer met die baie magsmisbruik deur konings en tiranne oor tyd, was dus baie meer positief teenoor demokrasie. Byvoorbeeld, die Nederlandse filosoof Baruch Spinoza verklaar in sy "Tractatus theologico-politicus" (1670) dat demokrasie die beste vorm van regering is. Die Duitse filosoof Immanuel Kant sê ook in "Zum ewigen Frieden" dat die staat in sekere mate demokraties moet wees as dit 'n vreedsame nasie wil wees.

Daar is egter ook verskeie klassieke probleme rondom demokrasie geformuleer. 'n Sentrale probleem vir demokrasie, soos geformuleer deur Alexis de Tocqueville in "De la démocratie en Amérique" (1835) en verklaar deur John Stuart Mill, is die probleem van die "tirannie van die meerderheid". In demokrasie is daar altyd die gevaar dat die meerderheid ander minderhede kan onderdruk. As 'n mens dus onkundig bloot die demokrasie aanvaar, loop mens die risiko om minderhede te onderdruk. Bykomende maatreëls of wette moet dus ingestel word om hierdie misbruik te voorkom.

Nog 'n probleem is uitgewys deur die politieke denker en sosioloog Robert Michels. Hy het in sy werk die "ysterwet van die oligargie" beskryf. Hierdie wet bepaal dat alle vorms van organisasies, hoe demokraties hulle ook al in die begin was, onvermydelik oligargiese eienskappe na 'n tydperk begin toon. Volgens Michels is dit te wyte aan die feit dat 'n sekere hoeveelheid kundigheid onder hierdie leiers versamel wat in kombinasie met hul eie belange verseker dat hulle hul mag behou of selfs hul opvolgers kies. Dit gebeur byvoorbeeld dat 'n politikus sy eie seun of dogter binne die party bekendstel en sodoende hom of haar voorberei om sy plek te vat. Dit, saam met die elite-teorie, kan ook by Vilfredo Pareto gevind word. In die breë kan dit deel wees van die vraag in watter mate 'n demokrasie demokraties en terselfdertyd funksioneel kan wees. Aan die een kant is daar denkers wat die idees van Pareto en Michels aanvaar en dus 'n baie ontnugterende beeld van demokrasie gebruik en wys op onvermydelike neigings van skadumag en verval tot 'n tegnokrasie. Denkers met hierdie uitgangspunt beskryf soms demokrasie as 'n heerskappy deur die gepeupel.

Teenoor hierdie visie is filosowe soos Hannah Arendt, John Dewey en in sekere mate ook Jürgen Habermas. Beide Arendt en Dewey plaas sterk klem op die noodsaaklikheid van demokrasie as 'n politieke aktiwiteit waarin alle mense betrokke moet word. Demokrasie gaan nie net oor die elite wat regeer nie, maar ook oor 'n volk wat deur dialoog en kompromie bewus word van hul eie politieke potensiaal en poog om die staat so goed moontlik te organiseer. In die werk van Habermas, veral in sy "magnum opus" "Theorie des kommunikativen Handelns" (1981), verklaar hy selfs dat 'n goeie demokratiese proses waarby burgers betrokke is, noodsaaklik is vir die moderne samelewing. In sy filosofie word begrippe soos waarheid, normatiewe geldigheid en egtheid bepaal deur 'n rasionele konsensus tussen alle betrokkenes. In "Faktizität und Geltung" (1992) verbind hy dit ook met die reg; wette is slegs geldig as hulle ontwikkel word deur 'n demokratiese proses waaraan alle betrokke partye deelgeneem het.

In die poststrukturalisme met denkers soos Maurice Blanchot, Jacques Derrida, Claude Lefort en Jean-Luc Nancy, kom 'n ander siening van demokrasie na vore. Die klem val hier hoofsaaklik op die onbepaalbaarheid van demokrasie. Volgens Lefort bly die ligging van mag in demokrasie altyd simbolies leeg. Blanchot en Nancy beskryf ook die huidige demokratiese samelewing as 'n gemeenskap sonder gemeenskap ("communauté sans communauté").

Vir Derrida is die belangrikste taak van demokrasie dat die veranderlikheid en singulariteit altyd beskerm en erken moet word. Demokrasie word gekenmerk deur 'n spanning tussen enersyds die 'universele gelykheid' tussen alle burgers en andersyds die 'singulêre andersheid' wat spesifiek is vir elke samelewing. 'n Samelewing word immers altyd gekenmerk deur minderhede en ander weerstandiges wat onderdruk word as mens te veel klem op universele gelykheid plaas. Demokrasie moet getuig van hierdie spanning en bly dus onbepaald en onvoltooid. Volgens Derrida bestaan ware demokrasie altyd uit "démocratie à venir", 'n demokrasie wat altyd aan die verander is. Die bestaande vorme van demokrasie moet dus altyd en krities ondersoek word met die oog op hierdie toekomstige demokrasie.

Oor die onderwerp van eiendom is daar 'n groot versille in die politieke filosofie. Aan die een kant is daar strome soos kommunisme wat oproep tot die afskaffing van eiendom of kollektivering; alles moet in die besit van die staat wees, wat dit op sy beurt regverdig tussen die burgers versprei. Teenoor hierdie is die libertynisme wat net die waarde van eiendom as die hoogste goed reken. Die staat het slegs een taak en dit is om die eiendom en die reg van die burgers te beskerm. Meer matige strome is sosialisme en liberalisme wat weliswaar ongelyke verdelings toelaat, maar ook herverdelingsmeganismes instel.

Binne die kommunistiese denkrigting is daar onenigheid oor wat daar met die eiendom gedoen moet word. Trouens, dit kom neer op die botsing tussen marxisme en anargisme. Vroeë sosialiste soos Charles Fourier het in die besonder aangevoer om kommunes te vestig. Pierre-Joseph Proudhon sal dit onder die term selfbestuur insluit; die werkers behoort die eienaar van die produksiemiddele in hul maatskappy of onderneming te wees. Ook belangrik is sy boek "Wat is eienaarskap?" (1840) waarin hy die kwessie van wat eiendom is, hanteer het. Sy antwoord was radikaal en is nog steeds bekend: "la propriété c'est le vol" ("eiendom is diefstal"). Hierdie idees is meer geradikaliseer deur anargistiese denkers soos Mikhail Bakunin wat gepleit het vir 'n volledige afskaffing van die staat. Teenoor hierdie vorms van anargisme was denkers soos Karl Marx wat die behoefte aan 'n intermediêre fase vir hierdie staatlose era gesien het. Vir kommunisme om te werk, is 'n fundamentele goedheid van die mens nodig (hy moet alles kan deel). Dit is egter nog nie beskikbaar nie en moet eers 'n tussentydse fase geïnstalleer word. Dit staan bekend as die diktatorskap van die proletariaat.

Libertynisme is veral bekend by die filosoof Robert Nozick, wat 'n sterk inperking van die staat in sy werk bepleit het. Daarbenewens is libertynisme ook sterk gekoppel aan vrywilligheid. Libertynisme begin met die idee dat mens nooit geweld teen ander persone kan gebruik nie, behalwe uit selfverdediging. Mens moet nooit die eerste wees om geweld te gebruik nie. Die punt is nou dat die staat wat wel hierdie reg toegeëien het, onregverdig is volgens die libertyners. Die staat moet dus ernstig ingekort word en dikwels word die ideaal van 'n brandwagstaat geformuleer; dit moet net waarborg dat eiendom regmatig bekom word en uitgeruil word. 'n Meer ekstreme vorm hiervan is anargo-kapitalisme en dit toon ook sterk ooreenkomste met Ayn Rand se objektiwisme.

'n Tema wat begin het tydens die Romantiek, is of daar 'n soort lyn in die politieke geskiedenis is. Hierdie posisie is bekend onder die naam van historisisme. Dit is dus die kontakpunt tussen politieke filosofie en filosofie van die geskiedenis. Een van die eerste filosowe hieroor was ook een van die mees radikale filosoof, naamlik Georg Wilhelm Friedrich Hegel. Hy het in die politieke geskiedenis 'n dialektiese proses teenoor die Pruise van sy tyd gesien, wat hy as die klimaks beskou het. 'n Vroeë reaksie hierop kan reeds in die werk van Karl Marx gevind word. Hy het met Hegel ooreengekom dat daar 'n reguit lyn in die geskiedenis was, maar het gesê dat die eindpunt ver van bereik af is. Hy het ook gesê dat hierdie proses nie 'n idealistiese proses was nie, maar het dit as historiese materialisme getipeer. Geskiedenis was 'n proses met 'n ewige klasstryd wat uiteindelik ná kapitalisme tot kommunisme en klaslose samelewing moes lei. Hierdie idee is later geradikaliseer as dialektiese materialisme in die werk van Joseph Dietzgen, Friedrich Engels, Vladimir Lenin, Georg Lukács en Georgi Plekhanov.

Onafhanklik van die marxisme, word die geloof aan vooruitgang teruggaan na die Verligting waarvolgens die mens strewe om alle aspekte van die samelewing te verbeter en vordering te maak. Dit word dan as 'n natuurlike proses geïnterpreteer na meer rasionaliteit. Dit word later weerspieël in die werk van Auguste Comte en sy wet van die drie fases wat verklaar dat die geskiedenis deur drie fases gaan: 'n teologiese, 'n metafisiese en uiteindelik 'n positivistiese wetenskaplike stadium. Die mens oorwin stadig sy animistiese en teïstiese fases om uiteindelik te sien dat slegs wetenskap die antwoorde kan bied. Comte ontwikkel sosiologie om hierdie proses af te sluit. Die sosioloog Max Weber het ook die moderne geskiedenis as 'n proses van "ontnugtering van die wêreld" beskryf.

Na die Tweede Wêreldoorlog was hierdie idee egter van groot belang, hoofsaaklik as gevolg van die konfrontasie met die gruweldade wat tydens hierdie oorlog, veral tydens die Sjoa, plaasgevind het. Dit blyk nie duidelik hoe daar 'n effektiewe proses in die geskiedenis kan wees as dit tot wreedhede soos Auschwitz gelei het nie. Die hoof denker wat hierdie punt ontwikkel het, is Jean-François Lyotard wat die einde van hierdie "groot verhale" bekend gemaak het. Sulke groot verhale is volgens Lyotard onhoudbaar omdat geskiedenis net gewys het dat hulle altyd mislukking tot gevolg het en ook die weerstandige elemente in die samelewing voortdurend onderdruk word. In sy werk, "Open Society and Its Enemies" (1945), sal filosoof Karl Popper hierdie historiese denke ook as baie gevaarlik kenmerk. Verder sal hy in "The Poverty of Historicism" (1957) hierdie tesis van Hegel en Marx selfs sterker aanval.

Nog 'n element is dat sommige moderne filosowe en politieke wetenskaplikes die einde van die geskiedenis aangekondig het. Dit is reeds in die werk van Alexandre Kojève, maar is die bekendste deur die Amerikaanse politieke wetenskaplike Francis Fukuyama in sy werk. "The end of history and the last man" (1992). Fukuyama verklaar dat die einde van die Koue Oorlog ook die einde is van die vordering in die geskiedenis. Geskiedenis het geëindig in sekulêre, vryemarkdemokrasie.


</doc>
<doc id="74810" url="https://af.wikipedia.org/wiki?curid=74810" title="Vrolike Vrydag">
Vrolike Vrydag

Vrolike Vrydag die 13de is 'n Afrikaanse rolprent wat op 3 Maart 1969 uitgereik is.
Dit is ook bekend as "Once Upon a Friday".
Richard Daneel was die regisseur.

Die rolprent is ’n komedie. Dit het 'n OL-ouderdomsperk (ouerleiding).




</doc>
<doc id="74811" url="https://af.wikipedia.org/wiki?curid=74811" title="Richard Daneel">
Richard Daneel

Richard van Heerden Daneel (gebore 7 September 1922) was 'n Suid-Afrikaanse akteur en regisseur. Hy is tragies op 'n filmstel oorlede toe 'n ligte vliegtuig hom getref het terwyl hy die kamera ingestel het.

As akteur:
As regisseur:


</doc>
<doc id="74814" url="https://af.wikipedia.org/wiki?curid=74814" title="Anysbergnatuurreservaat">
Anysbergnatuurreservaat

Die Anysberg Natuurreservaat, 62 500 ha groot, is 'n natuurreservaat geleë in die westelike Klein Karoostreek van die Wes-Kaap in Suid-Afrika. Die sentrale berg is vernoem na die anysplantjie, "Pimpinella anisum", wat hier aangetref word.

Die reservaat is in 1988 totstandgebring om fynbos en vetplante in die Kaapse soomband te bewaar, en om wild te hervestig wat in die verlede inheems hier voorgekom het.

Die naaste dorpe aan Anysberg is Laingsburg en Ladismith, beide ongeveer 55 km vanaf die reservaat se hoofhek.


</doc>
<doc id="74817" url="https://af.wikipedia.org/wiki?curid=74817" title="Newark Castle (skip)">
Newark Castle (skip)

Die SS Newark Castle van 6224 ton het op 12 Maart 1908 regoor Durnfordpunt aan die Natalse kus op 'n sandbank geloop.

Hierdie passasiers- en vragskip is in 1902 deur Barclay Curle en kie by Glasgow vir die Union-Castle-Redery gebou.

Vroeg in 1908 was die skip onderweg van Londen na Mauritius. Aan boord was 'n bemanning van 69 en 46 passasiers, hoofsaaklik soldate vir die garnisoen op Mauritius en 'n vrag banknote. Ses uur na die vertrek uit Durban na Maputo (Lourenco Marques, Delagoabaai) loop die skip vas op 'n afstand van 7 km van die kus, suid van Richardsbaai en naby die mond van die Mhlatuzerivier. Die see was kalm en die passasiers vertrek almal in die reddingsbootjies in die rigting van Durban. 'n Verbygaande skip neem alle passasiers en ook kapt. Neilson en die bemanning aan boord. Een reddingsboot slaan om en drie mense verdrink.

Die verlate skip het verder gedryf en 11 km verder op 'n sandbank tot ruste gekom.



</doc>
<doc id="74845" url="https://af.wikipedia.org/wiki?curid=74845" title="Appelkoos">
Appelkoos

Die appelkoos, "Prunus armeniaca", is 'n spesie van die genus "Prunus", geklassifiseer saam met die pruim in die subgenus "Prunus". Sy inheemse oorsprong is ietwat onseker omrede uitgebreide prehistoriese verbouing.


</doc>
<doc id="74846" url="https://af.wikipedia.org/wiki?curid=74846" title="Perske">
Perske

Die perske, "(Prunus persica)", is 'n bladwisselende boom, 'n plant inheems aan China en Suid-Asië, waar dit eerste verbou is. Dit dra die sappige, eetbare vrug wat ook 'n perske genoem word.

Die spesie se naam "persica" verwys na die wydverspreide verbouing in Persië, waarvan dit oorgeplant is na Europa. Dit behoort tot die genus "Prunus" wat ook die kersie en pruim insluit, in die familie Rosaceae.

Die perske word saam met die amandel geklassifiseer in die subgenus "Amygdalus", onderskei van die ander subgenera deur hulle geriffelde saadomhulsel.


</doc>
<doc id="74861" url="https://af.wikipedia.org/wiki?curid=74861" title="Workers and Socialist Party">
Workers and Socialist Party

Die Workers and Socialist Party (WASP) is 'n nuwe Suid-Afrikaanse politieke party wat op 18 Desember 2012 gestig is deur die Democratic Socialist Movement (DSM) en 'n groep mynwerkers. Die party se amptelike bekendstelling was op 21 Maart 2013, op Menseregtedag, ook die herdenkingsdag van die Sharpeville-slagting van 1960.

Die stigting van WASP was 'n reaksie op die aandeel van die DSM- en mynwerker-stakingkomitees tot die nasleep van die Marikana-slagting. In April 2013 het die party aansoek gedoen vir registrasie by die Onafhanklike Verkiesingskommissie van Suid-Afrika, en was die plan om aan die Suid-Afrikaanse algemene verkiesing van 2014 deel te neem. WASP is georganiseer as 'n "sambreel"-federasie, wat uit sosiale bewegings bestaan wat hul onafhanklike identiteit binne die breër partystrukture behou. Die DSM is nou ook 'n deel van WASP.



</doc>
<doc id="74863" url="https://af.wikipedia.org/wiki?curid=74863" title="Democratic Socialist Movement">
Democratic Socialist Movement

Die Democratic Socialist Movement is 'n Suid-Afrikaanse Trotskyȉstiese politieke party. Dit is geaffilieer met die "Committee for a Workers' International" (CWI), en is 'n stigterlid van die Workers and Socialist Party (WASP).


</doc>
<doc id="74865" url="https://af.wikipedia.org/wiki?curid=74865" title="Pruim">
Pruim

Die pruim, "Prunus domestica", is 'n spesie van die genus "Prunus", geklassifiseer saam met die appelkoos in die subgenus "Prunus". Die subgenus word onderskei van ander subgenera (perskes, kersies, ens.) deur die spruite wat 'n terminale knop het asook syknoppies wat alleenstaande is (nie gebondel), die blomme kom saam in groepe van een tot vyf op kort steeltjies voor. Die vrug het 'n groef wat langs die kant afloop asook 'n gladde steenpit.

Ryp pruimvrugte het meestal 'n poeierige wit wasbedekking op die skil wat maklik afvryf en dit 'n eienaardige voorkoms gee. Dit staan in Engels as "epicuticular wax" of "wax bloom" bekend. Gedroogde pruime word droë pruime of pruimedante genoem.


</doc>
<doc id="74866" url="https://af.wikipedia.org/wiki?curid=74866" title="Burton Francis">
Burton Francis

Burton Francis (gebore in Paarl, Suid-Afrika op 2 Januarie 1987) is 'n rugbyspeler wat op losskakel vir Griekwas in die Curriebeker en vir die Cheetahs in Superrugby speel.

Hy het voorheen vir die Bulls, Lions (Superrugbyspan) en Stormers Superrugby en vir die Blou Bulle, Goue Leeus, Westelike Provinsie en SWD Arende op losskakel in die Curriebeker gespeel.



</doc>
<doc id="74871" url="https://af.wikipedia.org/wiki?curid=74871" title="Zabalaza Anargistiese Kommunistiese Front">
Zabalaza Anargistiese Kommunistiese Front

Die Zabalaza Anargistiese Kommunistiese Front (ZAKF, ook bekend as ZabFront of net as Zabalaza) is ‘n Suid-Afrikaanse anargistiese politieke organisasie, meestal gebaseer in Johannesburg. Dit is gestig op 1 Mei 2003 as die Zabalaza Anargistiese Kommunistiese Federasie (ZabFed). Die woord “zabalaza” beteken “stryd” in isiZulu en isiXhosa. Dit is die mees onlangse in 'n kort reël van anargistiese organisasies in Suid-Afrika wat terug strek na die vroeë 1990's. Die ZAKF is geaffilieer met die Democratic Left Front (DLF), maar dit is nie 'n onkritiese lid nie, en dit het bande met ander anargistiese organisasies internasionaal deur die Anarkismo-netwerk. Dit werk saam met twee ander organisasies, naamlik die Tokologo Anargistiese Kollektief en die Inkululeko Wits Anargistiese Kollektief.


</doc>
<doc id="74872" url="https://af.wikipedia.org/wiki?curid=74872" title="Hoërskool Diamantveld">
Hoërskool Diamantveld

Die Hoërskool Diamantveld is in 1935 gestig as die eerste Afrikaanse hoërskool in Kimberley. Drie jaar later is sy naamgenoot, die Laerskool Diamantveld, as die eerste Afrikaanse laerskool gestig.

Die skool het sedert sy stigting landwyd groot aansien opgebou met prestasies op talle terreine. Dit word as Kimberley se mees vooraanstaande skool beskou.

Dr. JF O'Grady (1935–1960) is as eerste skoolhoof aangestel. Hy is gevolg deur dr. CF Cerff (1962–1969), Hannes Spangenberg (1969–1974), MG Heyns (1975–1979), Jan Auret (1980–1996), en Johan du Toit (1997–2012). Mareth Hugo is in September 2013 as hoof aangestel – die eerste vrou in die pos.

Die skool is aanvanklik in die koshuis van die ou Kimberley Teachers Training College, wat in 1930 gesluit is, gehuisves. Die grondvloer is vir onderrig gebruik, en die koshuisleerlinge is op die eerste verdieping gehuisves.

Na die sluiting van die kollege is die kollegegebou deur 'n Engelse laerskool, die latere Laerskool Belgravia, oorgeneem. Die twee geboue was weerskante van wat toe Skoolstraat was.

Die toename in leerlingtal by Diamantveld het spoedig 'n groter skoolgebou genoodsaak. 'n Nuwe gebou vir die skool is oorweeg, maar dr. O'Grady het sy oog op die laerskoolgebou oorkant die straat gehad.
Na onderhandelinge is besluit dat 'n nuwe gebou elders vir die laerskool opgerig sou word, en dat Diamantveld na die ou kollegegebou sou verhuis. Die koshuisgebou is daarna volledig as skoolkoshuis gebruik.

Oor die jare heen is die skoolgebou telkens uitgebrei. Daar is egter deurgaans by die oorspronklike boustyl gehou, sodat dit vandag moeilik met die blote oog bepaalbaar is watter dele wanneer aangebou is.

'n Nuwe koshuisgebou is in 1970 langs die ou koshuisgebou opgerig. Die ou gebou is ontruim. Die gebou is ondanks versoeke deur die skool nie deur die onderwysdepartement in stand gehou nie. In 1977 is begin om die gebou te restoureer met die oog daarop om dit as klaskamers te benut. Dit het egter geblyk dat dit nie prakties uitvoerbaar was nie, en die gebou is gesloop.

Skoolstraat is in 1938 na Voortrekkerstraat herdoop. In 2009 het die straat deel van die skoolterrein geword.
Op 23 Februarie 1968 is die nuwe skoolsaal ingewy. Op Stigtersdag, 28 Januarie 2007, is die skoolsaal na wyle dr. S.M. Cerff, die tweede skoolhoof, vernoem. Sedertdien is die oorspronklike skoolsaal, wat deel van die hoofgebou is, op Stigtersdag, 28 Januarie 2008, na wyle mnr. J.P. Spangenberg, die derde skoolhoof, vernoem. Op Stigtersdag, 28 Januarie 2010, is die hoofgebou na die eerste skoolhoof, J.F. O'Grady, vernoem.

Die saal in die Sport- en Kultuursentrum wat op 29 Augustus 2009 in gebruik geneem is, is na André Markgraaff, oud-leerling (1970 tot 1974) en een van die donateurs, vernoem.

Die skool lewer telkens talle presteerders op met die matriekeindeindeksamen. Leerlinge van die skool neem elke jaar minstens vier of vyf plekke op die top20-lys in. Die toppresteerder in die Noord-Kaap was al verskeie kere van Diamantveld.

In 2013 is die skool aangewys as die beste wiskunde- (tweede agtereenvolgende jaar) sowel as die beste wetenskapskool (vierde agtereenvolgende jaar) in die Noord-Kaap.

Diamantveld was die eerste skool in die Noord-Kaap om 'n matriekkandidaat met agt onderskeidings op te lewer (1998). Sedertdien het nog 10 leerlinge die prestasie behaal. In 2006 lewer die skool die eerste matriekleerling in die Noord-Kaap met nege onderskeidings, en in 2010 die eerste matriekleerling met 10 onderskeidings.

Diamantveld bied 'n verskeidenheid sportsoorte aan. Dit sluit in rugby, krieket, atletiek, netbal, hokkie, tennis, gholf, skaak, pluimbal, sokker en jukskei. Die skool is een van die sterkste sportskole in die Noord-Kaap, en het oor die jare heen talle presteerders, ook op nasionale vlak opgelewer.

Dit is veral op die netbalbaan waar Diamantveld sy buurskole totaal oorskadu, soos blyk daaruit dat die skool se eerste span in 2015 die Kimberley-liga die 28ste keer in 31 jaar gewen het. Die span is ook in 2013 12de op die nasionale ranglys geplaas, die hoogste posisie van enige Noord-Kaapse skool.
In die tydperk was die span ook byna elke jaar die Noord-Kaapse kampioenspan, ook in 2015. Die Griekwa-skolespan bestaan feitlik elke jaar grootliks uit spelers van Diamantveld, en die skool het al 'n hele aantal spelers in die nasionale skolespan gehad. Die skool het ook verskeie Springbok/Protea-netbalspelers opgelewer.

Diamantveld presteer ook op die hokkieveld. Die eerste meisiespan is in 2013 20ste op die nasionale ranglys geplaas, die enigste Noord-Kaapse skool in die top 20.

Op die rugbyveld is Diamantveld een van twee skole wat Noord-Kaapse skolerugby oorheers, en word landwyd as 'n rugbykrag beskou.Die eerste span het in 2014 en 2015 die jaarlikse Classic Clash teen sy buurskool, Noord-Kaap, gewen, en het daarmee Griekwas se kampioenspan geword. Die eerste span het in 2015 onder meer teen Grey-kollege gelykop gespeel, en met net 10 punte teen Paarl Boys' High, beskou as die sterkste span in die land in 2015, verloor. Die span is op die ranglys 18de in die land geplaas.

Die eerste span neem jaarliks aan die Wildeklawer-rugbytoernooi deel, waar die land se toprugbyskole kragte meet. Diamantveld was twee keer die gasheer vir die toernooi, wat uit 'n inisiatief van die skool ontstaan het. Die skool is in 2014 en 2015 weer die gasheer.

Die skool lewer jaarliks verskeie spelers vir die Griekwa-Cravenweek-span. In 2015 het die skool 11 verteenwoordigers in die span gehad, verreweg die meeste van enige skool. Benewens talle senior provinsiale spelers het die skool ook drie Springbokke opgelewer. Andrė Markgraaff, oud-Springbokafrigter, is ook 'n oud-leerling.

Die skool het veral sedert die 1980's skoleatletiek in die Noord-Kaap grootliks oorheers. Die Top20-atletiekbyeenkoms, die enigste in die Noord-Kaap waar skole in spanverband met mekaar meeding, is die afgelope 14 jaar tien keer deur Diamantveld gewen (insluitend 2013 en 2014).

Die skool se pluimbalspan het in 2013 die nasionale kampioenskap gewen.

Die meisiestennisspan het in 2014 met toptennisskole soos Oranje Meisieskool, Rhenish Girls High en Bloemhof-meisieskool afgereken.

In elke ander sportsoort wat by Diamantveld aangebied word, word die skool as een van die twee of drie sterkste skole in die Noord-Kaap beskou.




</doc>
<doc id="74874" url="https://af.wikipedia.org/wiki?curid=74874" title="Andries Bekker">
Andries Bekker

Andries Bekker (5 Desember 1983, Goodwood) is 'n Springbokrugbyspeler wat tot 2012 vir die Westelike Provinsie in die Curriebeker en die Stormers in Superrugby gespeel het.

Bekker speel sy eerste toetswedstryd vir Suid-Afrika in 2008 teen Wallis tydens 'n 43–17 oorwinning in Bloemfontein. 

Sy lengte van 6'11" maak hom een van die langste internasionale rugbyspelers, maar hy haal eers die Springbokspan op 'n gereelde basis na die voormalige slotpaar Bakkies Botha en Victor Matfield uittree. Hy is die seun van oud-Springbok Hennie Bekker, wie ook op slot gespeel het.

As rekordhouer van die langste Springbok in die geskiedenis, was Andries Bekker 'n indrukwekkende gestalte in die DHL Stormers lynstaan. Tenspyte van sy reuse liggaamsbou is hy bedeeld met spoed en goeie beweeglikheid; aspekte wat van hom 'n integrale deel in sy span maak. Sy ondervinding en spelvlak verhoog die sukses van enige span vir wie hy uitdraf, plaaslik of internasionaal. Bekker was 'n Vodacom Super 14 "Rugbyspeler van die Jaar" benoeming in 2008.

Vanaf die 2013-seisoen draf hy vir die Kobelco Steelers van Japan uit.



</doc>
<doc id="74875" url="https://af.wikipedia.org/wiki?curid=74875" title="Adriaan Hofmeyr">
Adriaan Hofmeyr

Ds. Adriaan (Attie) Jacobus Louw Hofmeyr (Calvinia, 13 April 1854 – Bellville, 1 Mei 1937) was ’n geliefde maar omstrede predikant in die Nederduitse Gereformeerde Kerk, bekend as een van die Kerk se welsprekendste en boeiendste leraars asook ’n politieke agitator. In sy meer as halfeeu lange dog onderbroke dienstyd as predikant het hy net vier gemeentes bedien, naamlik van 1881 agtereenvolgens Willowmore, Prins Albert en tot 1899 Wynberg, en daarna eers weer van 1928 tot 1933 Kuruman. Vandat hy dus in 1881 in sy eerste gemeente ontvang is totdat hy 52 jaar later sy emeritaat aanvaar het, het hy langer buite die Kerk se diens gestaan as binne.

Dié lang onderbreking was te wyte aan twee beweerde "onfatsoenlike" verhoudings met vroue, waarvan die eerste betreklik gou in die kiem gesmoor is danksy streng optrede deur die Ring van George, maar die tweede, wat volgens oorlewering ernstiger van aard was, daartoe gelei het dat hy die Kerk se diens van 1899 tot 1928 moes verlaat ná ’n bittere twis, waarskynlik juis oor sy onbetaamlike optrede, tussen hom en die kerkraad van die NG gemeente Wynberg.

So het van sy vroeë potensiaal om, net soos sy vader en ander gesiene Hofmeyr-familielede in diens van die evangelie, 'n leidende rol in die NG Kerk te speel, niks tereg gekom nie. Sy broer Jan is in 1887 as predikant geskors nadat hy bedank het, ook weens onsedelike gedrag. Toe ds. Adriaan Hofmeyr eindelik in 1933 aftree as predikant van die NG gemeente Kuruman, was hy die leraar in die NG Kerk met die langste diens, hoewel hy toe bloot 'n betreklik onbekende predikant van 'n verafgeleë gemeente was, maar darem 'n tyd lank as Ringsvoorsitter gedien het. Nietemin het sommige Afrikaners hom vir altyd gebrandmerk as ’n volksverraaier omdat hy tydens die Tweede Vryheidsoorlog as agent van die Britse regering die Boere wou omhaal om die wapen neer te lê.

Adriaan Hofmeyr is in die NG pastorie op Calvinia in die Noordwes-Kaap gebore waar sy vader predikant was. Hy was die oudste van 13 kinders, van wie twee ook predikant geword het: Jan, wat geskors is, en Nico, wat ná 'n kort bediening bedank het. Die jong ds. N.J. Hofmeyr was ’n seun van die vermoënde en goedhartige Jan Hendrik Hofmeyr (1798–1862) en Hester Sophia Joubert van Welgemeend, die Kaapstadse Hofmeyr-woning wat in 1944 in die besit van die Hoërskool Jan van Riebeeck gekom het nadat die provinsiale administrasie van Kaapland dit onteien het. N.J. Hofmeyr was 'n neef van Onze Jan Hofmeyr. Jan Hendrik se vader, Stephanus Johannes Hofmeyr (1760–1826), was die tweede seun van die Hofmeyrs se stamvader, Johann Heinrich Hofmeyr (1721–1805). Een van N.J. Hofmeyr se broers was ds. Servaas Hofmeyr. Hy trou op sy 25ste verjaardag met Maria Magdalena Louw (1834–1918). Hulle het ses seuns en sewe dogters gehad. Hy het in 1859 ’n beroep aanvaar om, saam met ds. John Murray, een van die eerste twee hoogleraars aan die Teologiese Kweekskool op Stellenbosch te word.

Adriaan Hofmeyr se ma, Maria Magdalena Louw (1834–1918), was ’n kleindogter van Johannes Wynand Louw (1786–1854), en die oudste van sewe susters wat almal met ’n predikant getroud was. Hulle was: 1. Maria (Miemie); 2. Louisa Adriana (Wiesie) getroud met ds. Arend Hermanus Hofmeyr van Hanover; 3. Margaretha Johanna (Maggie) met ds. Johannes Rudolph Albertyn; 4. Catharina Johanna (Kitty) met ds. George Murray; 5. Johanna Hendrina met prof. C.F.J. Muller; 6. Charlotte met ds. J.C. Truter; 7. Susanna Maria met ds. P.G.J. Meiring. Adriaan se grootouers aan moederskant was Adriaan Jacobus Louw van Babylons Toren, Paarl, en Charlotte Louise Herold, ’n dogter van ds. T.J. Herold (1788–1857). Sy oom Adriaan Jacobus Louw (1859–1935) het ’n leidende rol in die Transvaalse NG Kerk gespeel van 1894 en veral van 1916 tot 1924 toe hy Transvaalse moderator was. Hy was 38 jaar predikant van die NG gemeente Heidelberg, Transvaal. ’n Tante van Adriaan, Susanna Maria Louw (1813–1887), was getroud met die Kaapse bankier Arend Hofmeyr (1802–1887), en hulle was die ouers van ds. J.H. Hofmeyr (1835–1908), 31 jaar predikant van die NG gemeente Somerset-Oos. Sy vrou, Isabella, was ’n suster van prof. John Murray.

Omdat Adriaan skaars vyf was toe die gesin Stellenbosch toe verhuis, geniet hy sy eintlike jeugjare en opvoeding in die Eikestad. Hier studeer hy eers aan die Victoria-kollege en later aan die Kweekskool, waar hy einde 1879 as predikant gelegitimeer is. Op Stellenbosch was hy ’n baanbreker op musiekgebied en het onder meer konserte gehou met ’n orkes van sowat 40 blaas- en strykinstrumente. Hy was ook die leier van ’n groot "gewyd zangkoor".

Op 8 Maart 1880 trou hy met Anna Jacoba Joubert (27 Augustus 1856 – 23 Junie 1944). Die huwelik was kinderloos, maar die egpaar het wel 'n seun, John William, van wyle ds. Richard van Reenen Barry as hul eie aangeneem. Ds. Barry was die eerste leraar van die NG gemeente Calitzdorp, van 1874 tot 1915 (dit was sy enigste gemeente). Hy is op Calitzdorp oorlede op 16 November 1920 in die ouderdom van 71 jaar. Ds. Barry is op die skrikkeldag van 1872 deur Adriaan se vader, prof. Hofmeyr, in die huwelik bevestig met Elisabeth Wilhelmina, wat op 5 Desember 1853 op die familieplaas Spier naby Stellenbosch gebore is as die tweede jongste dogter van Paul A. van der Byl en sy vrou, 'n dogter van ds. T.J. Herold, se tien kinders.

Die eerste mev. Barry is op Donderdagaand 28 Junie 1888 oorlede nadat sy lank bedlêend was. Adriaan Hofmeyr, toe leraar van die nabygeleë NG gemeente Prins Albert, was een van die leraars wat die begrafnisdiens die Saterdagmiddag in die kerk op Calitzdorp gelei het en daar was om die bedroefde familie by te staan. Tydens die diens het ds. Hofmeyr die tussen 500 en 600 toehoorders aangespoor tot bekering en die gelowiges tot volharding in die werk van Here. Hy het hulle ook daaraan herinner hoedat mev. Barry gedurig biddend saam met haar eggenoot gewerk het. By die graf het ds. Hofmeyr die bedankings waargeneem.

Mev. Barry is net meer as 'n maand ná die geboorte van haar tiende kind oorlede. Toe die kinderlose ds. Hofmeyr en sy vrou, 'n niggie van wyle mev. Barry, ná die begrafnis na Prins Albert terugkeer, neem hulle die vierjarige Reggie Barry vir 'n tydjie met hulle saam. Hulle wou hom later aanneem, maar ds. Barry bied hulle die baba, John William (Willie, 16 Mei 1888 – 31 Augustus 1927 op Bethlehem), aan wat hy gereken het die sorg van 'n moeder die nodigste gehad het.

Ds. Barry het hierna gereeld met kar en perde Prins Albert toe gery om klein Willie te besoek en so kry hy mettertyd 'n ogie op die prinsipale van die plaaslike skool, Christina Maria (1883–1933), met wie hy op 22 April 1890 op Stellenbosch trou. Sy was 'n leerling in prof. Hofmeyr se Bybelklas op Stellenbosch. By haar het ds. Barry nog ses kinders gehad. Soos die geval in die huwelik van sy aanneemouers, was ook Willie se huwelik met Helena Brink op 8 Junie 1918 op Wellington, kinderloos. Sy is in 1887 gebore en op 29 Januarie 1954 in die ouderdom van 66 jaar oorlede oorlede.

Willie was blykbaar ten tyde van sy dood 'n bankbestuurder op Bethlehem. Helena Barry-Hofmeyr was lid van die Provinsiale Raad vir die kiesafdeling Bethlehem vir die Nasionale Party vanaf die provinsiale verkiesing in 1949 tot in 1953 en daarna nog sekretaresse van die N.P. se tak Bethlehem-Wes, toe sy by Burgerstraat 39, gewoon het.

Dit was waarskynlik as gevolg van sy aangenome seun en skoonsuster se verbintenis met Bethlehem dat ds. Hofmeyr gevra is om op 28 Februarie 1931 die wydingsdiens waar te neem tydens die ingebruikneming van die NG kerk Bethlehem-Wes.

Ds. Hofmeyr, wat bekend was om sy liefde vir kinders, het Willie soos hul sy eie grootgemaak. Hy het die seun gereeld saam geneem met huisbesoek, ook op die omliggende plase. By sy vader het klein Willie sy liefde vir perde gekry.

Aan die begin van 1881 word ds. Adriaan Hofmeyr met handeoplegging deur sy vader in sy eerste gemeente, Willowmore, bevestig, waar hy baie goeie werk verrig het, veral ten behoewe van die jeug. Dié gemeente was toe skaars 17 jaar oud nadat dit in 1864 gestig is. Die eerste leraar, ds. P.N. Ham, is in November 1865 bevestig, maar hy is oorlede ná 'n bediening van slegs 10 maande.

Die gemeente was hierna 'n verdere drie jare vakant omdat die nodige geld nie gekry kon word om 'n leraar te betaal nie. Nietemin besluit die kerkraad in 1869 om weer 'n leraar te beroep sodat ds. George Murray in Julie van daardie jaar bevestig word as die gemeente se tweede leraar. Van toe af kon die gemeente onder dié seun van ds. Andrew Murray sr. en 'n broer van dr. Andrew Murray se geseënde arbeid begin bloei en groei.

Tydens sy bediening word ook die ou kerk vervang deur 'n groot en doelmatige gebou wat moontlik ontwerp is deur die grootste eksponent van die neogotiese kerkboustyl in Suid-Afrika, Carl Otto Hager, en in 1879 ingewy is. Die kerk het sitplek gebied aan 800 kerkgangers, maar is in 1963 gesloop om plek te maak vir die huidige.

Ds. Hofmeyr vertrek ná sy kort dienstyd van hier na die nabygeleë Prins Albert nadat ’n volstrekte meerderheid van die kerkraad op 27 Augustus 1883 besluit het om hom te beroep, die tweede predikant wat beroep is tydens die vakature wat gelaat is nadat ds. W.A. Krige in Junie 1883 sy emeritaat aanvaar het. Ds. Hofmeyr is op 15 Desember 1883 plegtig ingeseën.

Die skrywer van "Eeufees van die gemeente Prins Albert, 1842–1942", wat net as "’n Seun van die gemeente" in die boek bekendstaan, maar in ander bronne as E. Stockenstrom geëien word, skryf ds. Hofmeyr was ’n "forse, frisgeboude, lewenslustige jong man van skaars 26 jaar toe hy sy bediening in die nuwe gemeente aanvaar het. Hy was met baie talente bedeel. Dit was veral wat musiek en sangkuns betref, en welsprekendheid het nie by hom ontbreek nie. By sy gespierde gestalte het hy ’n soetklinkende stem en ’n innemende geaardheid gehad, waardeur hy die hart van gemeentelede van die staanspoor af gewen het. Sy eggenote was ’n sterkgeboude, hoflike dame, wat oor die eienskappe van ’n ideale predikantsvrou beskik het." Jare nadat dié boek verskyn het, het Norrie Steyn in "Gedenkboek van die 100-jarige bestaan van die Nederduitse Gereformeerde Gemeente Willowmore 1864–1964" ds. Hofmeyr amper presies dieselfde beskryf: "Die nuwe leraar … was 'n forse, frisgeboude, lewenslustige jong man van omtrent 24 jaar toe hy sy bediening in die nuwe gemeente aanvaar het. Hy was baie talentvol. Dit was veral in die sangkuns en musiek wat hy uitgeblink het, en aan welsprekendheid het dit hom nie ontbreek nie. Sy soetklinkende stem gepaard met sy innemende geaardheid en sy fyn sin vir humor het uit die staanspoor die harte van sy nuwe gemeentelede gewen."

Ds. Hofmeyr het op Prins Albert, soos op Willowmore hom onvermoeid beywer vir die opheffing van die armes en minderbevoorregtes en die opvoeding van behoeftige kinders in die gemeente. Binne ’n jaar ná sy bevestiging, op 8 November 1884, het die kerkraad op sy aandrang besluit om uit die kerkkas £24 per jaar aan die opvoeding van arm kinders in die samelewing te bestee.

Hy het ook ’n groot bydrae gelewer tot die musieklewe van die gemeente en dorp, soos Helena Marincowitz eenmaal in die dorpskoerant, die Prins Albert Vriend geskryf het: "Ds. Adriaan Hofmeyr het vir die musiekkultuur op hierdie dorp baie beteken, maar veral vir die kerk. Onder sy geesdriftige leiding het die gemeente gou £850 vir die kerkorrel ingesamel. Die persone wat veral bygedra het, was die broers Samuel en Jan Luttig en Frederick Oosthuizen. Die orrel is van Engeland bestel en op 7 Augustus 1886 was die inwyding van die orrel. Ds. Adriaan Hofmeyr het self die orrel bespeel saam met die nuwe orreliste, mej. Fischer.

Hy het ook die koor afgerig en ’n Musiek- en Letterkundige Vereniging op die dorp gestig, waarby die magistraat ook betrek is, veral by die literêre aanbiedings. By geleentheid het hy selfs 'n kantate in die kerk gereël vir die Woensdag voor die Nagmaal. Met die goudstormloop in die distrik van Prins Albert in 1891, het ds. Adriaan by die delwers besoek gaan aflê en ook daar ’n delwerskoor op die been gebring."

Die distrik Prins Albert is gereeld deur periodieke droogtes geteister wat met groot verlies van lewende hawe gepaard gegaan het en noodwendig tot ’n haglike finansiële toestand gelei het, ook in die gemeente. So ’n ongunstige toestand het weer aan die begin van 1888 geheers toe ds. Hofmeyr, met die oog op die benarde omstandighede waarin die inwoners van die distrik verkeer het, op 31 Maart 1888 ’n brief aan die kerkraad geskryf het waarin hy hulle meedeel dat hy ten volle bewus is van die sorgwekkende toestand van die gemeente. Hy bied aan dat hulle die pastorie-erf en -tuin verhuur wat jaarliks sowat £60 tot die kerkkas sou bydra en dat hy dan op eie onkoste ’n huisie sou huur. Hy sou dus £50 van sy jaarlikse salaris kan afgee. Die kerkraad het egter nie van dié aanbod van die leraar gebruik gemaak nie.

Gedurende die laaste maande van 1888 het ds. Hofmeyr moeilikheid met sy keel ondervind en die kerkraad het hom gevolglik verlof vir afwesigheid van enige maande toegestaan. Op 6 Februarie 1889 het die dominee en sy vrou na Europa vertrek. Hulle het in Junie veilig teruggekeer en die gemeente het van heinde en verre toegestroom om hulle by hul aankoms op die pastorie-terrein te verwelkom. Daar was ’n reuse-opkoms en skoolkinders het die "geliefde leraar en sy beminlike wederhelf" ’n lied toegesing. Dié lied, "Kom dank nou almal God" het hulle in Engels gesing: ""Now thank we all our God / With heart and hands and voices / Who wondrous things hath wrought / In whom this world rejoices"."

In ds. Hofmeyr se tyd op Prins Albert is besluit om die ou pastorie, wat amper vyftig jaar vantevore in aller yl opgetrek moes word en in die loop van jare bouvallig en ondoelmatig geword het, deur ’n nuwe te vervang. In Julie 1890 het die kerkraad gevolglik besluit om ’n nuwe pastorie te bou, en op ’n vergadering op 2 Augustus is die plan van die boumeester, G. Alexander (waarskynlik die argitek George Murray Alexander), vir die voorgestelde gebou reeds aan die kerkraad voorgelê.

Die bouery het egter nie dadelik begin nie en amper drie jaar sou verloop voordat die voltooide gebou eindelik ingewy kon word nadat die bouaannemers, die here Townsend en Roberts, dit in Maart 1893 afgelewer het. Die inwydingsgeleentheid het op 3 April 1893, tien dae voor die leraar se 39ste verjaardag, plaasgevind. Die hoofspreker tydens dié verrigtinge was sy vader, prof. N.J. Hofmeyr van Stellenbosch. Hy het ’n treffende rede op die stoep van die pastorie gelewer.

Ds. Hofmeyr se algemene gewildheid onder sy gemeentelede word geïllustreer deur twee gebeure waarvan die besonderhede behoue gebly het. In Desember 1886 het die plaaslike magistraat en sy vriende 'n groot geselligheid vir die Hofmeyrs in die Hofsaal gereël waarheen 60 gaste genooi is. Dit was kort nadat ds. Hofmeyr van die Sinodesitting af teruggekeer het. Die aand het onder meer bestaan uit klavier- en sangsolo's.

Die tweede gebeurtenis was op 10 Maart 1893 toe ds. Hofmeyr twee kerkdienste op Prins Albertweg-stasie gehou het. Tussen die oggend- en die middagdiens het die boere, wat van alle kante af daarheen gestroom het om die dienste by te woon, ’n politieke vergadering gehou waarop hulle eenparig versoek het dat die dominee die voorsitterstoel inneem. Die eerste bewys van sy politieke belangstelling was sy verrassende aankondiging op die kerkraadsvergadering van 12 Augustus 1893 dat hy "op verzoek van vele vrienden" voorlopig besluit het om hom as parlementslid vir Somerset-Oos verkiesbaar te stel. Ná die mededeling het hy die versoek goed oorweeg en drie maande later aan die kerkraad bekendgemaak dat hy beslis besluit het om dit van die hand te wys.

Dit was die tweede sodanige versoek aan die gewilde leraar van Prins Albert, want in Januarie daardie jaar, na afloop van die Burgersdorpse Taalmonument se feestelike onthulling, het die plaaslike Doppers hom met die versoek genader dat hy as kandidaat in hul kiesafdeling by die volgende algemene verkiesing moes staan. Toe het hy dit sonder verdere oorweging geweier.

Sy optrede op Prins Albert het Hollands- en Engelssprekendes saamgesnoer en deur die musiekaande wat hy in die pastorie gereël het, die vereniging wat hy gestig het en sy bevordering van kerkmusiek, was ds. Hofmeyr "letterlik die middelpunt van lewe op die dorp".

Reeds hier, enkele jare voordat 'n soortgelyke skandaal op Wynberg tot 'n lang onderbreking in sy bediening sou lei, het sy aantreklike voorkoms hom na bewering in die moeilikheid gelei en het sy reputasie en goeie aansien die eerste keer skade gely. Terwyl hy in die pastorie met sy vrou en aangenome seun gewoon het, het hy in die geheim gekorrespondeer met ene mej. Jemima Orr van Willowmore, sy vorige gemeente. Inwoners van Willowmore het snuf in die neus gekry en ds. Hofmeyr verkla by die Ring van George. Luidens dokumente van dié Ring is klagtes teen die leraar van Prins Albert en twee "onfatsoenlike" dames van Willowmore ingedien. Volgens 'n ander bron is die klag by die Ring reeds op Willowmore ingedien en het dit dus gespruit uit gebeure voor sy aanname van die beroep na Prins Albert. Dit het verband gehou met sy optrede teenoor twee vroue wat as "onvoorzigtigheid" beskryf is.

Die voorval het 'n opskudding in kerklike kringe veroorsaak en die pers het selfs daaroor berig. Die Kerk het die aantygings teen ds. Hofmeyr deeglik ondersoek (dit is indertyd as 'n romantiese onbesonnenheid beskryf) en in Julie 1884 'n verklaring uitgereik dat die predikant se morele karakter suiwer en bo verdenking was, maar dat sy woorde en dade aanleiding tot gerugte gegee het wat skadelik was vir sowel sy karakter as sy werk vir die Here. Hy is tereggewys en toepaslik gestraf. In die Ringsverslag van 1884 is 'n apologie van ds. Hofmeyr vervat waarin hy geskryf het die voorafgaande ses maande was 'n tydperk van liefde en leed, lig en duisternis, vrede en onrus. Hy het voorts geskryf die saak het hom, die gemeente en kerkraad nader aan mekaar gebring.

Die godsdiensverslag van 1884 van die gemeente Prins Albert aan die Ring van George het hoofsaaklik gehandel oor ds. Hofmeyr se sedelike lewe. Dit was 'n saak van groot hartseer. In "Gemeente onder die Swartberg, 1842–1992. Ned Geref Kerk Prins Albert" skryf P.J. en M. Botes: "Sy onversigtige optrede teenoor 'n ongetroude jongdame wat 'n uitgerekte ringsaak tot gevolg gehad het, het diepe hartseer vir hom en die gemeente meegebring. Ten spyte van die leed, getuig die godsdiensverslag dat 'er nogthans een zeer ryke zegen op alles wat er geschiedde in den Naam des Heeren' gerus het. Dat 'n gemeente deur so 'n smeltkroes gegaan het en dieselfde ds. Hofmeyr as 'n gewaardeerde leraar van Prins Albert opgeteken staan, toon dat die liefde van God inderdaad in mense se lewens kan seëvier".

In Mei 1895 het skokgolwe deur Prins Albert getrek toe ’n koerant bekendmaak dat ds. Hofmeyr ’n beroep na die NG gemeente Wynberg naby Kaapstad ontvang het. Binne enkele minute het die berig deur die hele dorp versprei en was dit gou onder die hele gemeenskap ’n punt van bespreking. Twee of drie weke lank het die gemeente in groot spanning verkeer en was dit, volgens die skrywer van die gemeente Prins Albert se "Eeufees-Gedenkboek", asof daar by die meeste ’n voorgevoel was dat die leraar nie dié keer die beroep van die hand sou wys nie. Hy skryf: "So het dit ook werklik gebeur, en ’n traan het oor menigte wang gerol toe die beminde leraar op die stille Sondagoggend na die diens met tasbare gemoedsaandoening aan die gemeente bekendgemaak het dat hy besluit het om die beroep aan te neem."

In die adres wat die kerkraad ds. Hofmeyr aangebied het, het hulle melding gemaak van die groot dienste wat hy tydens sy dienstyd aan die samelewing bewys het. Dit het ywer vir die sendinggemeente en sy groot werk in verband met die oprigting, bevordering en uitbreiding van die Christelike Jongeliedevereniging ingesluit, asook die oprigting van nuwe skole in die buitewyke van die gemeente en die onvermoeide bevordering van die onderwys. Soos op Willowmore het hy hom beywer om die lot van die armes en behoeftiges te verbeter. In een jaar het byvoorbeeld £30 aan skoolgeld vir die kinders van behoeftige ouers uit sy eie sak betaal. Hy het ook af en toe kinders in die pastorie onthaal en byvoorbeeld op ’n aand, kort ná die inwyding van die nuwe pastorie, ’n groot aantal kinders daarheen genooi en ’n paar uur gesellig daar deur te bring.

Op die kerkraadsvergadering op 20 Desember 1890 het ds. Hofmeyr die lede in kennis gestel dat hy deur die Sinode afgevaardig is om na Masjonaland te gaan om die lidmate van die Nederduitse Gereformeerde Kerk in wat later Suid-Rhodesië sou word, te gaan opsoek. Omdat hy geruime tyd uit die gemeente afwesig sou wees, sou die kerkraad voorsiening vir ’n plaasvervanger moes maak. Op 28 Februarie 1891 het die kerkraad toe besluit om prop. R. McLachlan te vra om die dienste tydens die leraar se afwesigheid te kom waarneem.

’n Kerklike kommissie van vier lede, van wie twee predikante was, naamlik Prins Albert se ds. Adriaan Hofmeyr en ds. G. Stegmann van Oudtshoorn, het op 31 Maart 1891 van Prins Albert-stasie per trein vertrek na Kimberley waar hulle waens afgelaai is, om vier ander sterker vere te laat insit, en vandaar is hulle per trein na Vryburg vervoer. Ds. J.D. en mev. Truida Kestell (mev. Kestell was ds. Hofmeyr se suster) van die NG gemeente Kimberley het hul verder raad gegee in verband met benodigdhede vir die reis, en so is hulle noordwaarts.

Op weg na Taung-stasie moes hulle aanskou hoe ’n bende inboorlinge al die besittings van ds. en mev. George Faustmann, nes ds. Hofmeyr in latere jare ’n leraar van die NG gemeente Wynberg, op pad na hul eerste gemeente, Schweizer-Reneke, geplunder en verniel het. Op Vryburg weer het hulle hul eerste ondervinding met rysmiere gehad toe hulle sien hoe die insekte die nog onuitgepakte huisraad en linne van die pas aangekome ds. David en mev. Wilcocks opgevreet het. Hier was hulle moeilike taak om uit 600 tot 800 beeste een span uit te soek; die diere was vet, maar ongeleerd en menige os het met riem en al weggeraak.

Deur die vriendelikheid van maj. (later sir) Hamilton John Goold-Adams is die rytuig van sir Frederick Carrington, bevelvoerder van Betsjoeanaland se polisiemag, tot hul beskikking gestel om dienste op Molopo en in die distrik Lichtenburg te gaan hou. Hul reis van Vryburg na Mafeking het elf dae geduur en alles is so deur die slegte en modderige pad beskadig, dat hulle om ’n tweede wa en een span osse wat Cecil John Rhodes hulle gegee het, moes vra.

Op Mafeking het hulle ook ’n goeie wadrywer, Andries, wat al dikwels na Masjonaland gereis het, bygekry. Ds. Hofmeyr het vooruitgegaan na die aanleg om drie dienste te hou, die oggend in Hollands, die middag ’n kinderpreek in Engels en die aand ’n Engelse diens vir ’n baie groot opkoms. (Daar was maar net 30 van die N.G. Kerk-lidmate). Van Mafeking is hulle na Zeerust, waar hulle Sondag ’n Hollandse en Maandag ’n Engelse diens gehou het. Hulle besoek ook die Hermanusberg-sendingstasie op Ikalifynstad, Chapani en Kamoutsa, terwyl ds. Stegmann ook vir die polisie op Aasvogelkop diens kon hou.

Die twee predikante het dus onverskrokke die dienste waargeneem, selfs in die distrikte waar die groot kerkstryd van daardie jaar gewoed het. Hulle het onder meer die vermaarde Voortrekker Jan Viljoen op sy plaas, Vergenoeg, gaan besoek. "Mnr. Viljoen as ouer jagter het ons baie goeie raad gegee, en vir enige ure baie van sy binnelandse jagtogte vertel, en ook van sy persoonlike kennis met Lobengula," aldus H.W. Fourie, een van die reisgenote. Vandaar is hulle na die regte grootpad, langs Tokwanirivier tot by sy inloop in die Krokodilrivier, en toe deur Khamasland na Macloutsie al langs die Krokodilrivier. By die Rhodes-Limpopodrif was die dispuut tussen die Adendorff-trek en Leander Starr Jameson juis aan die gang, maar die trekkers se deurgang is deur Onze Jan Hofmeyr gereël.

Vanaf Fort Tuli by die Shashirivier, waar hulle op 8 Junie aangekom het, hul voorrade aangevul en die stam wat ds. Helm moes bearbei, besoek het, is hulle na Fort Victoria, waar hul enige dae vertoef het, en deur die Koloniale Trek-kommissie uit die Suide, by name Jan Eksteen (Paarl), Adriaan de Waal (Stellenbosch) en Jan Vosloo (Klipfontein, Somerset-Oos) ingehaal is en saam die Zimbabwe-ruïnes gaan besigtig het. Daar is seker die eerste Hollandse Psalms en Gesange deur die Afrikaners gesing, weergalmend deur die ou bouvalle.

Dié kommissie het verder saamgereis na Salisbury en op pad help soek na ene Van der Riet, wat 42 dae weg was. Hulle doen aan by Fort Victoria op pad na Fort Charter deur die Lundi-, Umfuli- en Hunyanirivier totdat hulle ná ’n reis van drie maande en sewe dae aan die begin van Julie in Salisbury aankom, destyds ’n dorpie van 400 tot 500 inwoners, waar behalwe waens en tente, heelwat hutte van pale en grasdakke was. Een van die reisigers het berig: "Iedereen skyn dadelik ’n winkel te begin, skynbaar ten einde oortollige goed te verkoop." Op Fort Salisbury was daar benewens die militêre en siviele amptenare, en ’n hospitaal, ook ’n Rooms-Katolieke en ’n Anglikaanse kerk.

Die Administrateur en die militêre bevelhebber het hulle vriendelik ontvang en van alle benodigdhede voorsien, sodat hul kort ná hul aankoms hul eerste diens in die hoofstad van die nuwe land onder bokseile kon hou met ’n gehoor wat verteenwoordigers van gemeentes vanaf Mafeking tot by Somerset-Wes ingesluit het, onder wie lede van bekende ou Kaapse families soos Morkel, Van der Byl, Krige, De Villiers en Lategan.

"Hier aangekomen,” skryf hulle in ’n brief aan "De Kerkbode" (20 Oktober 1891) "vonden wij alles in rep en roer, de manskappen liggen aan de Krokodilrivier met het oog op den voorgenomen trek der Boeren, en kanonnen en ammunitie werden in aller haast ten gevolge van den aanval deur Portugezen naar Manika opgezonden. Aangenaam was het om te zien hoe het gekleurde volk uit de kolonie de Zondagdiensten, zoo de Engelsche as de Hollandsche en dikwijls ook onze gewone huisgodsdienst bijwoonde." Die kerkverteenwoordigers het dan ook gou opgemerk dat bearbeiding deur die N.G. Kerk onder wit en swart ’n dringende vereiste was, veral aangesien ’n Engelse biskop met sowat ses Dominikaanse susters alreeds op Manica (later genoem Umtali) gearbei het.

Dr. Harris, sekretaris van die British South Africa Company, het hul geleentheid gegee om die omliggende landstreke en goudvelde te besigtig. Dat ’n groot delwersbevolking spoedig daarheen sou getrek word, was vir hulle baie duidelik. "Even zeker is het dan ook naar ons oordeel dat het land eerlank eene boerebevolking zal hebben, uitgelokt door de gunstige voorwaarden waarop grond verkrijgen kan worden, en aangezien er streken zijn, uitnemend geschikt voor landbou en veeteelt in de nabijheid van de markten die de goudvelden zullen verschaffen." Talle jong manne vind hulle op buiteposte en forte en baie transportryers het hul verskyning gemaak, manne wat sou bly totdat die spoorweë aangelê is.

Die talle trekke op pad (die Van der Byl-trek met 25 jong manne uit die Kolonie het toe al aangekom) het hulle laat besef dat die land ’n groot bevolking sou lok. Mnr. Fourie is per skotskar en ses osse verby Mt. Hampden na die Mazoevallei om vir hulle na plase uit te sien, terwyl die trekkommissie via Beira is om Manikaland en Oos-Rhodesië te gaan besigtig. So het hulle die land en omstandighede goed opgeneem, kennis gemaak met al die owerhede, onder andere ook die jagter Selous wat hulle meegedeel het hoeveel Lobengula mnr. Jan Viljoen as ’n man van sy woord geëer het, en waar hy (Selous) Viljoen in die binneland van Afrika ontmoet het.

Die harmonium (mondfluitjie) waarmee ds. Hofmeyr die aande en reis vervrolik en geïnspireer het, het hy aan die Engelse kerk gegee om as ’n pionierstuk bewaar te word. Nadat hulle as ’n viertal ’n rapport oor die land opgestel het, het hulle op 10 Augustus 1891 weer vertrek. Op Fort Victoria is hul deur dr. Jameson uitgenooi om die aand in die offisiersmenasie te kom eet. Mnr. Fourie het gemeen dat hy nog nooit in sy lewe so ’n maaltyd beleef het nie. Almal, selfs die vrolike ds. Hofmeyr, was stil en die enigste woordvoerders was dr. Jameson en ds. Stegmann wat oor Onze Jan Hofmeyr en staatkundige probleme gesels het. Blykbaar het die dominee die dokter goed die waarheid vertel en so ’n indruk op laasgenoemde gemaak dat hy later aan Fourie gesê het: "Ek gaan dadelik aan (Cecil John) Rhodes skrywe dat hy die grootste en bekwaamste in Suid-Afrika nog nie ontmoet het nie — en dit moet hy sy eerste werk maak."

Nadat hulle die manne gegroet het, is hul daardie nag nog erder. Maar so opgeruimd en voorspoedig as hul reis noordwaarts was, so stil en bedroef was die terugreis. Ds. Stegmann het kort ná hul vertrek van Fort Victoria ernstig siek geword. ’n Dokter is uit Fort Tuli ontbied, waar die laaste diens gehou en die jongmanne ds. Stegmann vir laas kom groet het. Hy is daar verpleeg, terwyl Luttig met die waens en jongmanne oor Macloutsi na Vryburg en huis toe is.

Ds. Hofmeyr is die volgende dag na Transvaal, terwyl Fourie by ds. Stegmann gebly het totdat hy agt dae later na Pietersburg, toe Pretoria en eindelik na Johannesburg is, waar hy sy siek vriend en metgesel op 1 November 1891 aan die dood moes afgee. (Volgens eerw. Andries Dreyer is hy egter op 17 November 1891 oorlede op Oudtshoorn.) So het dan gesterf een van die allerbriljantste N.G. Kerk-predikante, die "Spurgeon van Suid-Afrika", in die eerste bediening van sy stamgenote in die nuwe land, volgens S.P. Olivier.

Ds. Hofmeyr en die kommissie het in hul aanbevelings aan die Sinode onder meer gesê as die Kerk sou besluit op ’n arbeidsveld, dan sou twee leraars gestuur moes word, een na Fort Salisbury en een meer ooswaarts. Die werk kon nie later as die volgende jaar uitgestel word nie, en dit was die verantwoordelikheid van die Kerk in die Suide, in die eerste plek. Wat vereis word, het hulle gesê, is manne gevul met die Heilige Gees, met wysheid, en besiel met geesdrif, met ’n ruim hart en aanpassingsvermoë. Hulle merk aan hoedat die inboorlinge g’n begrip van sending of van Christus het nie, en voel dat ook op dié gebied ’n onmiddellike begin gemaak moet word, voor ander kerkgenootskappe die voortou neem. In dié verband stel hulle voor dat ds. Helm, in plaas van om die Banyai te bearbei, onder die Masjonas moes kom werk, en dat hy die belangrike werk onder die blankes kon doen, totdat hy die taal magtig was. Ds. Helm en eerw. A.A. Louw, meen hulle, sou meer in samewerking met ander leraars wat sou kom, uitrig as wat hulle in aparte uitgestrekte streke sou doen. "Waar die Afrikanervolk gevestig word, moet die Kerk sorg dat die naburige inboorlinge bearbei word, om sodoende misverstande en moeilikhede tee te werk."

Adriaan Hofmeyr was een van agt predikante wat genooi is na die onthulling van die Taalmonument op Burgersdorp in Januarie 1893. Omdat ds. Bosman van Pretoria, wat die hoofdiens in die NG kerk op Burgersdorp moes waarneem, weens onvermydelike omstandighede nie teenwoordig kon wees nie, moes ds. Hofmeyr as plaasvervanger optree. Die boeiende rede wat hy daar gelewer het, het die aanwesiges so getref dat ’n aantal van die vooraanstaande Doppers hom ná die verrigtinge genader het met die versoek om hom as kandidaat vir daardie kiesafdeling by die volgende algemene verkiesing verkiesbaar te stel. Hy het dit egter van die hand gewys.

Vir die fees was Burgersdorp in ’n feesgewaad "soos ’n bruid" versier in rooi, blou, geel en allerlei kleure, die strate vol vaandels en vlae. Die dorp het gewemel van besoekers, karre en waens. Die doel van die fees, wat geduur het van 15 tot 18 Januarie 1893, was die onthulling van die Burgersdorpse Taalmonument as ’n gedenkteken ter herinnering daaraan dat Hollands gelyke regte met Engels in die Kaapkolonie gekry het.

Die Saterdagaand tree ds. Hofmeyr die eerste keer op toe hy ’n Engelse voorlesing hou in die Gereformeerde Skoolgebou oor Masjonaland. Die Sondagaand kom hy weer aan die beurt toe hy ’n diens lei in die NG kerkgebou wat deur sowat duisend mense bygewoon is. Die toe reeds 44 jaar oue kerkgeboutjie was te klein en honderde van die toehoorders moes buite staan. Sy teks was uit Haggai 1:7 en 8: "Alzo zegt de HEERE der heirscharen: Stelt uw hart op uw wegen. Klimt op het gebergte, en brengt hout aan, en bouwt dit huis, en Ik zal een welgevallen daaraan hebben, en verheerlijkt worden, zegt de HEERE" ("Statebybel"). Hy het gepraat oor die vernaamste wat nodig is ter oprigting van die volkskarakter: eerbied vir ander se gevoelens, vatbaarheid vir oortuiging, die moed om ’n oortuiging uit te spreek, en gehoorsaamheid aan die Groot Koning.

Die volgende môre (Maandag) was ds. Hofmeyr flink uit die vere, want om seweuur reeds het hy sowat 300 boere onder voorsitterskap van mnr. Johannes van den Heever toegespreek in die Gereformeerde Skoolgebou en wel oor die armblankevraagstuk. Die vergadering het ten gunste van verpligte onderwys besluit en daar is eenparig ooreengekom dat hulle die regering sou vra om "waar noodig, vrije scholen te stichten en gedwongen onderwijs (skoolplig) in te voeren".

Maandagmiddag het omtrent 500 burgers op die markplein byeengekom waar verskeie adresse aangebied is, onder meer aan mnr. J. Luttig wat heel eerste Hollands in die ou Kaapse Parlement gepraat het en aan ds. Hofmeyr. Die verrigtinge op Markplein is gevolg deur ’n wapenskouing op die vlakte van Dreunberg en die aand was daar ’n "duisternis van mensen" op die markplein waar ’n indrukwekkende vuurwerkvertoning te sien was, terwyl die orkes gespeel het.

’n Groot menigte mense en rytuie het die Dinsdagoggend opgeruk na die Dreunbergvlakte vir ’n piekniek. In die predikante-wedloop was ds. L.P. Vorster eerste, ds. Postma (die bron vermeld dit nie, maar dit was waarskynlik ds. Petrus, Martinus of Dirk Postma jr.) laaste en ds. Hofmeyr in die middel, "kort agter den manelpanden van den Philipstownschen atleet".

Die Dinsdagmiddag is belangrike besoekers, onder wie Onze Jan Hofmeyr, ds. S.J. du Toit en die Nederlandse konsul-generaal De Waal by die stasie afgehaal deur ’n 330-tal ruiters. Onze Jan is op ’n perd gesit en aan die hoof van die burgery het hy die dorp ingery gekom tot op die markplein waar ’n adres hom aangebied is. Hy het ’n paar woorde gespreek en gewys op die vreedsame wyse waarop die taaloorwinning behaal is, en is toe in ’n kar deur enige burgers getrek na sy tuisgaanplek, die huis van prokureur J. van den Heever. Daardie aand was daar ’n konsert in die klubgebou waar Afrikaanse liedere van mev. (dr.) Kannemeyer en burgemeester Kannemeyer dawerend toegejuig is.

Die Woensdagoggend, op die dag van die groot onthulling, is adresse aan van die vername besoekers by hul verblyfplekke aangebied. Ds. Du Toit was baie geaffronteer omdat, ten spyte van alles wat hy in belang van die taalbeweging en selfs in verband met die monument gedoen het, sy naam op die steen weggelaat is. Hy het egter gesê hy werk nie vir "adressen en ydele eer" nie, maar vir sy volk; "het nageslacht oordeele over myn daden".

Die onthulling het om 10:15 plaasgevind. Ná prokureur Jan van Heerden telegramme van press. Paul Kruger en F.W. Reitz, ’n paar burgemeesters, sir Jas. Sivewright (uit Egipte) en mejj. Schroeder en Jansen, Hollandse onderwyseresse op Stellenbosch, het Daantjie van den Heever, die voorsitter van die reëlingskomitee (en grootoupa van die Afrikaanse skrywer Eben Venter), die woord geneem en gesê "sy hart is byna te vol om te praat van blydskap". "Zie daar een steen waarop ons volk zyn nationaliteit kan gronden," was sy boodskap. Sy teks was die opskrif op die medalje wat Marie Koopmans-De Wet vir die geleentheid geskenk het: "Zij worstelt maar zij zinkt niet." Onder die speel van die "Bondslied" (die lied van die Afrikanerbond) is die standbeeld toe onthul in die teenwoordigheid van sowat 3 000 mense.

Aan die voorkant van die voetstuk staan die volgende woorde: "Eerste volksbesluit voor de Hollandsche taal te Burgersdorp in Junij, 1879, op voorstel van den weledelen heer D.P. van den Heever, L.W.R eerste acte van Hollandsch in ’t Parlement, Acte No. 1, 1882, voorsteller J.H. Hofmeyr, L.W.V. eerste kandidaat der nationale herleving, J. Joubert, L.W.V. eerste Hollandsche spreker in ’t Parlement, J. Luttig, L.W.V." Aan die regterkant staan: "Bewaar Gij onze Taal o Heer, tot Uw en Onzer Vad’ren eer." Agter staan: "Voor Moedertaal en Vaderland, staat hier deez’ eerzuil geplant. Onthuld 1893 namen der Comiteeleden tot oprigting van den steen: D.P. van den Heever, L.W.V., J.D.P. van den Heever, W.A. Smit, N. Kruger. J.C. van den Heever, procureur." Aan die linkerkant staan: "Erkend is nu de Moedertaal, in Raad, Kantoor, en Schoollokaal." Die monument het sowat £430 gekos.

Ná die onthulling het dr. Frans Engelenburg, redakteur van "De Volksstem", met die lees van ’n adres twee medaljes oorhandig aan Daantjie van den Heever en as voorsitter van die reëlingskomitee, een van goud en een van silwer. Onze Jan Hofmeyr het toe die geskiedkundige verloop van die taaltoestand van 1806 af geskets en gewys hoedat die Hollandse taal se regte telkens ingekrimp is op allerlei maniere en op alle gebiede; en daarna kortliks die stappe opgesom wat gedoen is tot herstel van die griewe, met verwysing na Burgersdorp se aandeel. Hierna het ds. Du Toit die feesrede gehou. Hy het gevra: Sou die monument "een pyramide wezen ter gedachtenis aan verleden grootheid" of "een gedenkzuil … van toekomstige grootheid"? Hy het gewys op die marmer van die beeld en gesê: "Eerder zou het marmer als zuiker wegsmelten dan de taal der Afrikaners uitsterven." Vir hom was die oorwinning slegs die spoorslag vir verdere strewe.

Hierna het toesprake gevolg deur onder meer konsul De Waal, landdros De Beer namens pres. Reitz, Jan Luttig en ds. L.P. Vorster, van die Gereformeerde kerk Philipstown namens die Gereformeerde Kerk, wat gepraat het van die taaiheid en krag van die Afrikaanse volk. In Mossamedes het dit hom getref hoe geheg die volk aan sy taal, godsdiens en voorvaderlike sedes is. Hy het gesê hy mis "de oude "Langklip van Willem"" wat nog daar begrawe lê. Ds. Hofmeyr antwoord hierop: "Die ou klip het gegroei." Hy roep die Afrikaners toe om steeds hoër te strewe, nooit moed te verloor nie, op te hou twis, en nie alleen geesdriftig te wees in woord nie, maar ook in daad. Prof. Stephanus Postma van die Gereformeerde Kerk se Teologiese Skool op Burgersdorp het daarop gewys dat die Afrikaanse taal, die taal van die volk, veredel en verbeter moet word deur die studie van die ryk Hollandse letterkunde en deur onderwys. Ná ’n toespraak deur ds. M.P.A. Coetzee, ’n Gereformeerde predikant, is gekollekteer "op een wyze zoo als men maar zelden geszien heeft", sodat die £40-skuld op die monument net gou gedek is. "The Friend" het dan ook onder meer berig: "The utmost good-feeling prevailed, and the simple and loyal conduct of the thousands present deeply touched the English visitors."

Daardie aand is die vyf dag lange afgesluit met ’n dinee in die Gereformeerde Kerkskool, waar sowat 200 gaste teenwoordig was en waarvan die uitstekende spyskaart, met meer as 50 geregte en soorte drank, in Hollands was. Weer is talle toesprake gehou en heildronke ingestel.

Die Taalmonument-beeld is tydens die Anglo-Boereoorlog deur vandale geskend wat die wysvinger en neus afgebreek het. Later is die beeld van die voetstuk afgestoot en die arm en ook die gesig verwyder. Ná die oorlog het lord Alfred Milner die monument heeltemal laat afbreek en verwyder. Die Burgersdorpers het geëis dat die Britse regering hul monument teruggee, maar omdat dit nie opgespoor kon word nie, het die Britse owerheid in 1907 ’n replika op dieselfde plek op Kerkplein laat oprig. Daar is ’n Taalfees gehou met die onthulling van dié monument op 24 en 25 Mei 1907, want dit was die 25ste herdenking van die erkenning van Nederlands deur die Kaapse Parlement. Dié monument is in 1933 na Markplein verskuif. Die oorspronklike is, in die beskadigde toestand waarin dit in 1939 op King William's Town opgegrawe is sonder die kop en een arm, teruggebring na Burgersdorp en in 1957 agter die replika opgerig.

Ds. Adriaan Hofmeyr is op 11 Julie 1895 op Wynberg as die nuwe leraar van die plaaslike NG gemeente bevestig deur ds. C.F.J. Muller, wat die konsulent was en die nuwe leraar se oom aan moederskant. Dié Kaapse gemeente, die derde oudste in die Skiereiland naas die moedergemeente en Durbanville, is in 1829 van Kaapstad afgestig. Sy eerste leraar was dr. P.E. Faure van 1834 tot 1882 en die tweede ds. P.A. Strasheim van 1883 tot 1895. Ds. Hofmeyr was dus slegs die derde leraar in meer as 65 jaar.

Soos op Prins Albert is ook hier, spoedig ná sy koms, besluit om die ou pastorie met ’n nuwe te vervang. Die oue is gesloop en die nuwe op die dieselfde perseel, maar net ’n bietjie hoër op, teen ’n koste van £1 530 opgerig. Maar die uitstaande gebeurtenis tydens ds. Hofmeyr se kort dienstyd op Wynberg was die bou van die nuwe kerk. Dié besluit is geneem op ’n gemeentevergadering op 24 November 1896 toe deur die kerkraad daartoe volmag gegee is. Nog voor die bouwerk begin het, het die leraar saam met ouderling Tom Louw, wat al die onkoste betaal het, na Europa gegaan. Die kerkraad het dié broer later bedank vir sy "liefdesdiens" aan die leraar bewys.

Om die nodige geld vir die kerkgebou te kry is ’n deel van die pastoriegrond teen £1 500 verkoop en is daar op 4 Augustus 1897, op ds. Hofmeyr se voorstel, besluit dat ouderling Louw gevolmagtig word om met dr. Muir te onderhandel oor die verkoop van die skoolgeboue op die aangewese grond aan die regering vir ’n bedrag van nie minder nie as £4 000. Dié skoolgeboue was die kerk se eiendom en het die meisieskool gehuisves wat ds. Strasheim gestig het. Teen dié voorstel het sekere lidmate beswaar gemaak, maar wat die verloop van die saak was, blyk nie uit die ses blanko bladsye in die notuleboek van destyds nie. Die verkoop het nietemin deurgegaan en so het die gemeente ’n kosbare besitting kwytgeraak, maar in die plek daarvan ’n nuwe, sierlike kerkgebou gekry wat op 17 Maart 1899 ingewy is met ’n redevoering deur prof. Muller oor Miga 4:2: "Komt en laat ons opgaan tot den berg des HEEREN, en ten huize van den God Jakobs, opdat Hij ons lere van Zijn wegen, en wij in Zijn paden wandelen ("Statebybel")."

Ná prof. Muller se toespreek het ds. Hofmeyr ’n kort oorsig gegee van die geskiedenis van die kerkgebou en die bedankings waargeneem. Dieselfde aand is ’n pragtige nuwe orrel ter waarde van digby die £1 000 ingewy deur ds. G.F.C. van der Lingen van Simonstad. Die nuwe kerk met sy toring ingereken, het £4 000 gekos. Die goewerneur sir Alfred Milner was teenwoordig by die inwyding. Volgens oorlewering het ds. Hofmeyr vir hom Hollandse lesse gegee. Volgens eerw. Andries Dreyer, wat die Wynbergse gemeente se geskiedenis met sy eeufees in 1929 opgeteken het, was die latere lord Milner "toe seker nie ’n "persona grata" by die Afrikaanse volk nie, want geen ses maande daarna het die vreeslike oorlog van Engeland teen die Transvaalse en Vrystaatse Republieke uitgebreek."

Eerw. Dreyer verstrek in dié gedenkboek geen besonderhede oor hoekom ds. Hofmeyr in daardie jaar (1899) nog die gemeente verlaat het of wat die omstandighede van sy vertrek was nie. Hy skryf net: "... voor die eerste oorlogsvuur ontbrand is, is daar ’n einde gekom aan die betrekking tussen leraar en gemeente en het ds. Hofmeyr Wynberg verlaat." Ds. Gerdrie van der Merwe, in die NG gemeente Kuruman se gedenkboek ter viering van daardie gemeente se 75ste bestaansjaar, skryf oor die einde van ds. Hofmeyr se dienstyd in Wynberg: "Sy verblyf hier het hom in besonder(s)e gevaarlike versoeking gebring, want deur sy genialiteit en briljante talente, het hy gemaklik ingang gevind in die hoogste kringe en word hy ’n persoonlike vriend van Cecil John Rhodes en (l)ord Milner. Dit het hom pens en pootjies in die politiek ingesleep, tot nadeel van sy beroep." Van der Merwe sê die band tussen ds. Hofmeyr, so bemind en geëerd op Prins Albert, en Wynberg se gemeente is losgemaak weens "bittere tweedrag en twis". Die geskiedkundige D.W. Krüger skryf die Ring het hom in Junie 1899 aan "ernstige wangedrag" skuldig bevind en geskors.

In ’n berig in "Die Burger" van 20 Maart 1999, "‘Handomkeer Hofmeyr’ het Wynberg-lidmate, Boere verbyster", met die oog op die Wynbergse kerkgebou se honderdste bestaansjaar, skryf Danie de Villiers egter oor die omstandighede waaronder die leraar Wynberg verlaat het: "Met die inwyding van hul herboude kerkgebou honderd jaar gelede het die lidmate van die NG gemeente Wynberg seker nooit kon droom dat hul flambojante predikant, ds. Adriaan Hofmeyr, die pad só byster sou raak dat hy later as ’n vyand van sy eie mense gebrandmerk sou word nie. Hofmeyr was ’n gesiene en verfynde man met ’n goeie musiekkennis. Hy was lid van ’n toonaangewende Kaapse Afrikaanse familie … Adriaan Hofmeyr was die gerespekteerde middelpunt van sy vorige gemeente op Prins Albert en ’n boeiende prediker geliefd by oud en jonk. En was dit nie deur sy Hollandse lesse aan die Kaapse Goewerneur sir Alfred Milner, dat Milner die inwyding self bygewoon het nie? Dit is ook waarskynlik danksy sy vriendskap met Cecil John Rhodes dat laasgenoemde vier granietpilare vir die herboude Wynberg-kerk aan die gemeente geskenk het."

De Villiers beweer min Wynbergse lidmate het geweet ds. Hofmeyr se vermeende "onbehoorlike" verhouding met ’n musiekonderwyseres was die oorsaak van sy skorsing net vier maande ná die inwyding van die herboude kerkgebou. Dit was kort ná sy skorsing en net voor die uitbreek van die Tweede Vryheidsoorlog dat ds. Hofmeyr op 11 Oktober 1899 na Betsjoeanaland gegaan het waar hy, volgens Van der Merwe, "onder Afrikaners ’n ongunstige reputasie as sterk Britsgesinde verwerf". De Villiers skryf dat Hofmeyr "oornag ’n vyand van sy eie mense geword" het en uit Betsjoeanaland "as "lojale Britsgesinde" die Zuid-Afrikaansche Republiek met politieke propaganda teengewerk het".

Die Boeremagte het die protektoraat in November daardie jaar binnegeval en ds, Hofmeyr gevange geneem en, soos onder meer Winston Churchill, in die Staatsmodelschool in Pretoria aangehou. Hier het die gewese predikant vir gevange Britse offisiere op 'n harmonium musiek gemaak.

Met die inname van Pretoria in Junie 1900 deur die Britse magte onder bevel van lord Roberts herwin Hofmeyr sy vryheid. De Villiers skryf hy is "as ’n agent aangestel om die Boere te probeer omhaal om die wapen neer te lê". Dit het onder meer behels dat hy saam met kmdt.genl. Piet de Wet, die broer van genl. Christiaan de Wet, vroue in Britse konsentrasiekampe probeer oortuig het dat die Boeresaak verlore was en dat hulle hul mans op kommando moet aanraai om liewer die wapen neer te lê as voort te veg teen die Britse oormag. Hiermee het Hofmeyr min sukses behaal en reis Engeland waar hy ’n boek skryf met die titel "The Story of my captivity during the Transvaal War 1899-1900" deur "Adrian Hofmeyr". Dit is in 1900 uitgegee deur die uitgewery Edward Arnold van Londen. Hofmeyr dra dit op met "sincere affection and heartfelt gratitude" aan die Britse offisiere, sy mede-krygsgevangenes.

In die voorwoord skryf hy: "The greater party of my ‘Story’ was written in prison. One feels then more keenly and poignantly, and suffers more accutely. I have given vent to such feelings, and this will account for many seemingly hard words. Will the kind reader please remember this? Now that I am free I cherish no hard thoughts; I have forgotten all indignity heaped upon me. To pacify, to conciliate the genuine Boer, whom I love and respect, I would do anything. My ardent desire is that he, too, soon may experience the inestimable advantages of a beneficient British rule, as we all do in the Cape Colony. What a grand, happy country South Africa then will be – the brightest jewel in our gracious sovereign’s crown. May I live to see my dream realised!"

Hofmeyr verduidelik sy standpunt met betrekking tot die oorlog wanneer hy in die eerste hoofstuk skryf: "I happened to be one of those colonial-born Africanders who believed that the Transvaal ought to have given in to the demand for a five years’ franchise. I could not see how that could have endangered Transvaal independence. I felt persuaded that a refusal to do so would undermine that independence. Why? Because, first of all, history teaches us that equal rights bestowed upon the inhabitants of a country never endanger such a country’s safety. And secondly, because it is unnatural to expect a majority to consent to the supremacy of a minority. Wherever a minority rules it tyrannises, and when that takes place the fires of dissatisfaction are always smouldering, and sooner or later civil war ensues. I feared this for the Transvaal. I felt assured that giving in to the Uitlanders’ just claims (all were not just) would be a masterstroke of policy. And, therefore, I advocated the "climb down" on the Kimberley and Beaconsfield platforms in the month of July. I then said that I knew I would be made to suffer for my opinions. I never dreamt, however, what horrors of vengeance awaited me."

De Villiers skryf "met sy briewe aan die Britse pers het Hofmeyr probeer om die onthullings van Emily Hobhouse oor die haglike toestande in konsentrasiekampe te weerlê. Hobhouse se woede het klaarblyklik oor dié verfynde vrou die oorhand gekry toe sy hom soos volg beskryf het: ‘What a coarse, repulsive looking man he is!’ Onze Jan Hofmeyr noem sy neef ewe vies in ’n brief aan Hobhouse ‘that scapegrace of a cousin of mine’. John X. Merriman se moeder verwys na Adriaan Hofmeyr as ‘that hipocritical sneak’." Volgens hom was Hofmeyr in Engeland "’n gewilde spreker wat lesings oor die hele land gegee het ter ondersteuning van die regeringsparty se verkiesingsveldtog. In die proses het hy die Boere en hul saak verder beswadder en benadeel." Hy het ook propaganda gemaak teen die besoek van die Kaapse politici John X. Merriman en Jacobus Wilhelmus Sauer aan Engeland van Januarie tot Julie 1901. "Sy kruit het egter nat geword," vervolg De Villiers, "toe die Britse opposisiepers die feite oor sy skorsing as predikant openbaar gemaak het. Dié koerante het dit ook beklemtoon dat Hofmeyr deur sy eie mense geminag en verwerp word." Vir dié feite steun De Villiers op die geskiedkundige D.W. Krüger se lewenskets van Hofmeyr in die Suid-Afrikaanse Biografiese Woordeboek (deel III) waarin hy skryf: "Sy saak word egter vertroebel deur die openbaarmaking deur die Liberale opposisiepers van die feite met betrekking tot sy skorsing as predikant en die beklemtoning ban die omstandigheid dat Hofmeyr geen status of aansien onder sy eie mense geniet nie.".

In teenstelling met Van der Merwe se weergawe dat Hofmeyr sy aansien onder sy eie mense "ná jare … herwin toe die Ned. Geref. Kerk hom in 1926 weer as predikant toelaat," skryf De Villiers: "Van Hofmeyr het in 1937 as verstoteling en kinderloos in Bellville heengegaan, vir altyd gebrandmerk as ’n verraaier."

Hofmeyr het hom ná die Driejarige Oorlog op Kuruman gaan vestig. Dis nie bekend presies wanneer of hoekom nie en ook nie wat hy daar gedoen het om liggaam en siel aan mekaar te hou nie. Dit is wel bekend dat hy 'n tyd lank onderwys in 'n tweemanskool op die plaas Arbeid Adelt in die distrik Kestell in die Vrystaat gegee het. Van 1921 tot 1925, toe hy weer predikant predikantstatus ontvang het, het Hofmeyr die betrekking van orrelis in die NG gemeente Winburg beklee. Oor sy tydperk as Winburgse orrelis skryf dr. I.L. Ferreira in dié gemeente se gedenkboek: “Hy het inderdaad die gemeente ‘verbaasd en verkwikt deur sy wondervolle musiek-talent’. Sy preke was ‘uitmuntend’ voorgedra, ‘overtuigend’ en ‘gloedvol’ en van 'n ‘bewonderenswaardige woordenrijkdom’. Hy neem op Sondag 3 Mei 1925 in 'n stampvol kerkgebou afskeid en by daardie geleentheid was ‘geen oog droog’.”

In 1925, toe hy 71 of 72 jaar oud was, het hy na Heilbron in die Vrystaat vertrek om in die plaaslike NG gemeente as hulpprediker te werk nadat hy die beroep daarheen aangeneem het. Dit was in daardie jaar dat die NG Kerk hom ná 27 jaar weer tot die bediening toegelaat en wel as emeritus-predikant nadat hy om die herstel van sy status aansoek gedoen het. Op Heilbron sou ds. en mev. Hofmeyr net twee jaar bly (hulle aangenome seun is in dié tyd op Bethlehem oorlede), want in 1928 aanvaar hy 'n beroep na Kuruman. Hy was toe al 73 jaar oud en reeds die kerkraad se vierde beroep. Die eerste drie het almal vir die beroep bedank. Van der Merwe skryf daar was aanvanklik vrae oor sy hoë ouderdom, maar "hy het vriend en vyand verras met sy dinamiese werkkrag en besielende lewe". Die kerkraad en lidmate was terdeë bewus van sy verlede.

So is ds. Hofmeyr, ná die ongelukkig gebeure op Wynberg, sy gevangenskap tydens die oorlog, die tydperk in Londen, die verwerping deur sy eie mense, die dood van sy aangenome seun en 'n kwarteeu sonder 'n vaste standplaas, dus langer as wat hy in sy drie eerste gemeentes gestaan het, eindelik weer in 'n gemeente as herder en leraar bevestig, naamlik op 21 April 1928, agt dae ná sy 74ste verjaardag. Ten spyte van sy hoë ouderdom, kon hy die jongmense besiel en kom daar 'n kentering onder die jeug van Kuruman. Hy was altyd 'n uitsonderlik prediker en kon selfs op dié hoë ouderdom nog altyd die Woord met krag en mening bring. Van der Merwe skryf: "Sy buitengewone welsprekendheid en die gawe om mense te boei, het jonk en oud meegevoer … Hy was 'n man met 'n indrukwekkende voorkoms en innemende geaardheid."

Van ds. Hofmeyr getuig die matrieks van 2006, dekades nadat hy daar predikant was, op ’n webtuiste: "Op 21 Mei 1928 word die 74-jarige ds. A.L.J. Hofmeyr herder en leeraar op Kuruman, iemand met ’n dinamiese werkkrag en ’n besieling vir die jeug. Hy gee baie aandag aan albei skole, sy buitengewone welsprekendheid en die gawe om mense te boei, het jonk en oud meegevoer. Hy was besonder musikaal en het gewoonlik ’n opvoubare orreltjie saamgery en musiek vir die kinders gemaak. Ds. Adriaan Hofmeyr skryf en toonset ’n skoollied wat met die eeuwenteling nog deur Laerskool Seodin en Hoërskool Kalahari gebruik word. Hierdie skoollied met sy onsterflike woorde bring altyd ’n knop in die keel, dit bind steeds leerlinge en oud-leerlinge oor die land saam aan Seodin."

Enkele weke ná ds. Hofmeyr se bevestiging op Kuruman, het ds. D.J. le R. Marchand ná 19 jaar op 'n kerkraadsvergadering op Prins Albert bekendgemaak dat hy wil aftree. Hy ontvang sy emeritaat op 28 Julie 1928 en tydens die gevolglike vakature bring die kerkraad vyf beroepe uit. Vier keer verskyn die naam van 'n geliefde oudleraar van Prins Albert op die groslys, naamlik dié van ds. A.J.L. Hofmeyr. Ná meer as drie dekades is dié indrukwekkende dominee nog nie deur sy ou gemeente, waar hy deurentyd ten spyte van teëspoed 'n goeie verhouding met sy kerkraad gehandhaaf het, vergeet nie, selfs al was hy toe al 74 jaar oud. Op die vyfde beroepsvergadering haal ds. Hofmeyr die tweetal saam met ds. J.S. Theron van Pretoria-Wes en in die stemmery verloor hy met 15 stemme teen ds. Theron se 28.

Tydens sy dienstyd in die verre Kalahari het die gryse leraar nog vir oulaas sy ou gemeente op Prins Albert besoek toe 'n aansienlike aantal inwoners hom tegemoetgaan.

Heel aan die einde van sy dienstyd op Kuruman en dus ook van sy evangeliebediening, wat ruim 53 jaar gelede op Willowmore begin het, het ds. Hofmeyr die voorreg gehad om die ingebruikneming van die "Bybel" in Afrikaans mee te maak. Die naweek wat daarvoor opsygesit is, was ook 'n biddag om reën, want dit het midde-in die knellendste droogte in menseheugenis geval. Dié naweek is talle dienste gehou, waartydens talle sprekers opgetree het. Ds. Hofmeyr het oudergewoonte besonderse aandag aan die jeug gegee. Hy het hulle aanmoedig om onvermoeid te ywer totdat elkeen sy eie Bybel het. "Maar jul pennies bymekaar, kinders, en koop vir julle 'n mooi, sterk Afrikaanse Bybel. Ek het een wat my vader in 1849 in Londen gekoop het, nog heeltemal mooi en sterk." Die Bybelfees is afgesluit met 'n konferensie, waar ook die predikante van die ander kerkgenootskappe en die skoolhoof van Kuruman, mnr. S.J. Botha, opgetree het. Iemand het aan die "Kerkbode" geskryf: "Wat was dit tog 'n aangename feesdag. Dit was lieflike weer, lieflike woorde en 'n lieflike stemming."

Kuruman was ds. Hofmeyr se derde gemeente agtereenvolgens waar 'n nuwe pastorie tydens sy dienstyd betrek is, al was dit moeilike tye, soos op Prins Albert met die destydse droogte. Tydens die Groot Depressie, wat met die bejaarde leraar se dienstyd saamgeval het, was daar byna geen kontant beskikbaar nie, nietemin was die kerkraad by verskeie transaksies betrokke wat 'n geweldige skuldlas meegebring het. Aan die einde van 1929, die jaar waarin die depressie begin het, koop die kerkraad 'n plaas aan waarvan die opstal as koshuis vir behoeftige kinders moes dien. Ook in dié tyd moes elektrisiteit in die kerkgebou en die pastorie geïnstalleer word, nog 'n groot uitgawe. Die pastorie wat in 1913 deur die gemeente se eerste leraar betrek is, was nie meer geskik vir sy doel nie. Met die aankoop van 'n nuwe en al die ander uitgawes, skuif die gemeente se skuld in 1932 op tot £3 000, destyds 'n aardige bedrag. Die jaar daarop bereik die gemeente se geldsake 'n krisispunt, toe ds. Hofmeyr vrywillig afstand doen van 'n deel van sy salaris as tydelike hulpmaatreël. Nogtans besiel hy die kerkraad en lidmate met geloofsmoed en spoor hy hulle aan om met toewyding voort te gaan.

In 1933 was ds. Hofmeyr, toe 79 jaar oud, die oudste diensdoende predikant in die NG Kerk. In die voorafgaande jaar was hy soms ernstig siek en so word hy genoodsaak om sy emeritaat op 22 Oktober 1933 te aanvaar. In die "Kerkbode" van 8 November 1933 skryf ds. N.E. Nel van die NG gemeente Daniëlskuil oor dié naweek: "Sondagmôre ná die bediening van die nagmaal en ná 'n hartroerende gebed by die tafel van die gryse leidsman tot sy gemeente, het hy in die teenwoordigheid van ongeveer 600 mense demissie ontvang. Dit was 'n plegtige en indrukwekkende gebeurtenis toe die byna 80-jarige ou vader voor die kansel verskyn vir die losmaking." Met die gemeentekonferensie die Sondagaand deel "hierdie prins van die predikers van die Ned. Geref. Kerk, met sy welluidende sterk stem, iets aan die gehoor mee van sy eie lewenservaring: 'Een maal het ek skipbreuk gely, maar God het my lewe gered; een maal was ek so siek dat vyf geneeshere vir my geen hoop gehad het nie, maar die Heiland het my weer herstel; twee maal het mense my met rewolwers bedreig omdat ek vir my land en volk gepraat het, maar die Here het my beskerm, sodat ek nou kon aftree, op vyf maande na 80 jaar'

Ds. Hofmeyr lewer eers op 17 Desember 1933 sy afskeidspreek en verlaat die gemeente. Minder as 'n week voor sy dood in 1937 het hy nog 'n feesboodskap met die oog op die gemeente se kwarteeufeesviering in 1941 geskryf: "Met die afneming van liggaamlike kragte gaan my gedagtes gedurig in liefde uit na die geliefde gemeente waar dit my voorreg was om enige jare as leraar te staan. Maar u is nie alleen gedurig in my gedagtes nie, maar ook in my gebede voor die genadetroon." Hy is kort hierna in Bellville in die Kaapse Skiereiland oorlede.




</doc>
<doc id="74928" url="https://af.wikipedia.org/wiki?curid=74928" title="Joe Pietersen">
Joe Pietersen

Joe Pietersen (*18 Mei 1984, Vryheid) is ’n rugbyspeler wat vir die Vrystaat Cheetahs in die Curriebeker en die Cheetahs in Superrugby speel.

Pietersen het sy loopbaan by die Westelike Provinsie begin waar hy die span in die Vodacom- en Curriebekers gespeel het en later ook vir die Stormers in die Superrugbykompetisie. In 2010 het hy vir ’n jaar na Bayonne in Frankryk gegaan en aan die einde van 2011 na die Westelike Provinsie teruggekeer vir twee jaar.

Na ’n tweede termyn in Frankryk, hierdie keer by Biarritz, het hy na Suid-Afrika teruggekeer en aan die einde van 2014 by die Vrystaat aangesluit. Hy het egter na slegs ses maande Durban toe verhuis om by die Natalse Haaie aan te sluit.



</doc>
<doc id="74938" url="https://af.wikipedia.org/wiki?curid=74938" title="Juan de Jongh">
Juan de Jongh

Juan de Jongh (15 Maart 1988, Paarl) is 'n Springbokrugbyspeler wat vir die Westelike Provinsie in die Curriebeker en die Stormers in Superrugby speel.

De Jongh het sy eerste toetswedstryd vir Suid-Afrika op 5 Junie 2010 teen Wallis gespeel.



</doc>
<doc id="74965" url="https://af.wikipedia.org/wiki?curid=74965" title="Seafarer">
Seafarer

Die passasier- en vragskip SS South African Seafarer van 8101 ton het in die vroeë oggendure van 1 Julie 1966 in Tafelbaai sonder enige lewensverlies vergaan.

Die SA Seafarer is in 1950 deur die Greenock Dockyard Co. gebou. Aanvanklik was die skip bekend onder die naam Clan Shaw, maar dit is later na Steenbok verander. In 1960 is die skip verkoop aan die Springbok Shipping Co. Ltd., in 1966 herdoop tot die SA Seafarer met Kaapstad as tuishawe en bestuur deur die Safmarine-redery.

In Junie 1966 vertrek die skip uit Glasgow na Beira in Mosambiek. Aan boord was 'n bemanning van 63, 12 passasiers en 'n vrag van 7 800 ton bestaande uit 'n besending gevaarlike chemiese middels, duisende bottels whiskey en 70 ton tydskrifte.

Toe die skip op 30 Junie Tafelbaai nader, het die noordweste wind teen 30 knope gewaai, die see was dus besonder rof en die lug was swaar bewolk. Om probleme met die gevaarlike vrag te voorkom, besluit die hawekaptein, kapt. Matson, dat die skip buite die hawe moes wag tot dagbreek. Weens misverstande en 'n reeks kleiner foute besluit die 32-jarige kapt. Ian Branch om nogtans te kom vasmeer.

Op 1 Julie net na middernag tref die skip rotse 'n paar honderd meter van die Groenpuntvuurtoring. Die romp van die skip het gou krake begin toon en begin opbreek. Geen reddingsbote kon die gevaarlike see aandurf nie en die weerstoestande het boonop versleg. Die krake het groter geword en die vrag het begin uitspoel. Drie helikopters het al die opvarendes te ontruim.

Vir die versekeraars was die verlies groot: R2½ miljoen vir die skip en R2 miljoen vir die vrag. Kapt. Branch is in die geregtelike ondersoek aan nalatigheid skuldig bevind.

Hierdie stranding het getoon dat die werklike belangrike reddingstuig by skipbreuke nie reddingsbote is nie, maar helikopters. Ook is bewys dat moderne navigasiemiddels nie skeepsrampe heeltemal gaan uitskakel nie, omdat die menslike faktor altyd 'n rol speel.



</doc>
<doc id="74966" url="https://af.wikipedia.org/wiki?curid=74966" title="Gram per liter">
Gram per liter

’n Gram per liter (g/L) is ’n eenheid om die massakonsentrasie te meet wat wys hoeveel gram daar in ’n liter van ’n sekere stof voorkom, gewoonlik ’n vloeistof of gas. Dit is nie ’n SI-eenheid nie, want die SI-eenheid is kilogram per kubieke meter, wat ’n numeriese ekwivalent is (1 g/L = 1 kg/m³).


</doc>
<doc id="74968" url="https://af.wikipedia.org/wiki?curid=74968" title="Kilogram per kubieke meter">
Kilogram per kubieke meter

Kilogram per kubieke meter is 'n SI-eenheid van digtheid – die massa in kilogram gedeel deur die volume in kubieke meter. Die amptelike afkorting is kg•m of kg/m.


</doc>
<doc id="74969" url="https://af.wikipedia.org/wiki?curid=74969" title="Joule per mol">
Joule per mol

Joule per mol (J·mol) is 'n SI-eenheid vir eenhede energie per hoeveelheid materie. Energie word in joule gemeet en die hoeveelheid materie in mol.

Hierdie eenheid word dikwels gebruik in die termodinamika, veral die chemiese termodinamika, byvoorbeeld vir die entalpieë of vrye etalpieë van 'n chemiese reaksie. Hierby word gewoonlik die konvensie gebruik dat die eenheid geld vir die reaksie soos geskrewe. Indien byvoorbeeld vir die reaksie:
vermeld word dat die reaksie-entalpie is:
dan beteken dit dat hierdie hoeveelheid hitte vrygestel word indien 2 mol A met 1 mol B reageer. Mens kan sê dat dit per twee mol A is, nie per mol A nie en ook per drie mol C, nie per mol C nie..


</doc>
<doc id="75005" url="https://af.wikipedia.org/wiki?curid=75005" title="Anton van Niekerk">
Anton van Niekerk

Anton Albert van Niekerk (gebore 4 Desember 1953) is 'n Suid-Afrikaanse filosoof. 

Van Niekerk is op 4 Desember 1953 te Brits in die destydse Transvaal gebore. Sy gesin verhuis in 1960 na Knysna, waar hy sy laerskooljare deurbring. Hy matrikuleer in 1971 aan die Paul Roos-Gimnasium op Stellenbosch. Hy verwerf die grade BA (1974), BA Honneurs (Filosofie)(Maart 1976), MA (Filosofie) (1980), BTh (1978) en Lisensiaat in Teologie (1979) almal "cum laude" aan die Universiteit Stellenbosch. Hy behaal ook die graad DPhil (Filosofie) in 1983. Sy MA-tesis se titel is: Die Grense van die Kritiese Rede: 'n Kritiese Ondersoek van die Rasionaliteitsmodel van die Kritiese Rasionaliste, en sy doktorale verhandeling se titel is: Analogie en Teologie: 'n Krities-wysgerige Ondersoek van die Funksie van Analogie-teorieë omtrent Teologiese Taalgebruik. Hy behaal albei hierdie grade onder die studieleiding van prof. Hennie Rossouw. 

In 1980 verwerf hy, onder andere na aanleiding van sy MA-tesis, die Kanseliersmedalje van die Universiteit Stellenbosch as die beste finalejaarstduent aan die universiteit. Hy word in 1980 aangestel as lektor in Filosofie aan die Universiteit Stellenbosch, word bevorder tot senior lektor in 1985 en tot professor in 1989. Hy bring die Sentrum vir Toegepaste Etiek tot stand in 1990 en dien sedertdien ook as Direkteur van hierdie Sentrum, asook as Hoof van die Eenheid vir Bio-etiek in hierdie sentrum. Hy dien vanaf 1990 tot 2001, en weer vanaf 2006 tot 2013 as Voorsitter van die Departement Filosofie aan die US. Hy is in 2014 aangestel as een van ‘n geselekteerde groep uitgelese (“distinguished”) professore aan die Universiteit Stellenbosch. Hy is die skrywer van 18 boeke, 140 vaktydskrifartikels en boekhoofstukke en ongeveer 180 populêre artikels. Hy is ook die promotor van 21 voltooide doktorale proefskrifte en 72 magistertesisse.

Van Niekerk se navorsingsvelde is veral die bio-etiek, godsdiensfilosofie en filosofie van die menswetenskappe (met klem op die hermeneutiese benadering). Hy is een van die pioniers van die vestiging van bio-etiek as 'n akademiese dissipline in Suid-Afrika. In 1996 is hy grootliks verantwoordelik vir die instelling van 'n MPhil-graad in Toegepaste Etiek aan die US - die bekendste program van sy soort in Suid-Afrika. Hy is sedert sy jong dae as dosent 'n skerp kritikus van die apartheidsbedeling in Suid-Afrika, en neem oor 'n wye front deel aan die openbare politieke en intellektuele debat. Hy is in 2011 in sy kantoor aangerand deur 'n verteenwoordiger van 'n regs-reaksionêre beweging wat, na eie erkenning, die artikel van Van Niekerk wat opspraak verwek het, nie gelees het nie. Die persoon is skuldig bevind aan aanranding en gevonnis, en die saak het wye (ook internasionale) mediabelangstelling uitgelok.

Van Niekerk is in 1995 bekroon met die Stalsprys vir Filosofie van die Suid-Afrikaanse Akademie vir Wetenskap en Kuns. Hy was van 1989 tot 2000 redakteur van die geakkrediteerde "South African Journal of Philosophy". Hy dien vanaf 2003 tot 2007 as Senaatsverteenwoordiger in die Raad van die US, en dien ook in hierdie tyd as voorsitter van die US se Taalkomitee - 'n posisie wat meegebring het dat hy 'n prominente rol in die Stellenbosse taaldebat moes speel. Hy was vanaf 2007 tot 2012 'n direkteur van die International Association of Bioethics. Hy was ook een van die stigterslede van die Ethics Institute of South Africa (EthicsSA), dien sedert 2000 in die direksie van laasgenoemde, en sedert 2003 as voorsitter van die direksie. Van Niekerk dien vanaf 2001 tot 2013 in die Etiekkomitee van die Mediese Navorsingsraad. Hy is sedert 2009 as die voorsitter van die US Senaat se Navorsingsetiekkomitee. Hy is in 2013 deur die Minister van Gesondheid aangestel as lid van die National Health Research Ethics Council (NHREC), die hoogste beleidmakende liggaam oor navorsingsetiek in Suid-Afrika. Van Niekerk het 'n B2-gradering (onbetwiste internasionale erkenning) as navorser by die Nasionale Navorsingstigting, en was in 2011 en 2012 ook sameroeper van die NNS-paneel vir navorsingsgraderings in Filosofie en Politieke Wetenskap. Hy is ook 'n gelegitimeerde proponent van die NG Kerk.



</doc>
<doc id="75008" url="https://af.wikipedia.org/wiki?curid=75008" title="Wilhelm Steenkamp">
Wilhelm Steenkamp

Wilhelm Steenkamp (* 7 Februarie 1985, Calvinia) is ’n Suid-Afrikaanse rugbyspeler wat as slot vir die Blou Bulle in die Curriebeker en vir die in die Superrugbykompetisie gespeel het, voordat hy oorsee vertrek het. Steenkamp het ook in 2006 vir Suid-Afrika se o/21-span uitgedraf en in 2009 vir die Opkomende 'Bokke.


</doc>
<doc id="75012" url="https://af.wikipedia.org/wiki?curid=75012" title="Philip Snyman">
Philip Snyman

Philip Snyman (*26 Maart 1987, Bloemfontein) is ’n Suid-Afrikaanse rugbyspeler wat vir die Cheetahs as ’n vleuel en senter speel in die Superrugbyreeks en vir die Cheetahs in die Curriebekerreeks. Snyman het Suid-Afrika in 2012 en 2013 in Sewesrugby verteenwoordig.


</doc>
<doc id="75031" url="https://af.wikipedia.org/wiki?curid=75031" title="Golf van Aden">
Golf van Aden

Die Golf van Aden (Arabies: خليج عدن‎ "Ḫalīǧ ʻAdan", Somalies: "Gacanka Cadmeed") 'n deel van die Arabiese See. Dit is tussen Jemen aan die suide van die Arabiese Skiereiland en die lande Djiboeti en Somalië in die Horing van Afrika geleë.

Die Golf van Aden is deur die Bab-el-Mandeb ("Poort van Trane") met die Rooisee verbind, wat opsig self deur die Suezkanaal aan die Middellandse See verbind is. Dit vorm 'n belangrike seestraat wat skeepvaart tussen die Middellandse See en die Indiese Oseaan moontlik maak. Belangrike hawestede wat hier voorkom is: Djibouti in die gelyknamige land Djiboeti, Bosaso in Somalië, en Berbera en Aden in Jemen.

As gevolg van die relatief lae vlak van besoedeling is die water ryk aan vislewe en kom verskeie koraalriwwe hier voor.

Seerowery is 'n algemene verskynsel, wat aan die see sy bynaam "Pirate Alley" gegee het.


</doc>
<doc id="75043" url="https://af.wikipedia.org/wiki?curid=75043" title="Trompetter">
Trompetter

Trompetter kan na een van die volgende verwys:




</doc>
<doc id="75045" url="https://af.wikipedia.org/wiki?curid=75045" title="São Thomé (skip)">
São Thomé (skip)

Die São Thomé was 'n volgelaaide Portugese handelsvaartuig wat in Maart 1589 van Indië na Portugal onderweg was. Net oos van die kus van KwaZulu-Natal het dit êrens gesink. Weens die agtelosigheid van die offisiere en die navigator het die meeste van die mense aan boord gesterf.

'n Verslag van die ramp is geskryf gegrond op die verhale van die enkele oorlewendes. Weens swak waterdigting het die skip vinniger begin lek as wat die water uitgepomp kon word. Dus het die skip stadig gesink. Die offisiere het met die enigste sloep vertrek en die skip en sy 375 bemanningslede, vroue en slawe aan hul lot oorgelaat. Twee dae later het die sloep met amper 100 mense die kus by óf St. Luciabaai óf die Sibayameer bereik. Op 23 Maart 1589 het die geselskap op 'n staptog noordwaarts vertrek deur Tongaland, verby Kosibaai, en Delagoabaai op 4 April bereik. Dit was 'n lydensweg. Verskeie het van honger, dors en koors en in botsings met die inheemse bevolking gesterf. 'n Paar mense het Sofala en Mosambiek bereik.

Onduidelikheid oor die presiese roete van die stappers en die posisie van die wrak is waarskynlik te wyte aan die onbekwame navigator. Sy gebrek aan vaardigheid het glo reeds in 1585 gelei tot die verlies van die Santiago. Hy het self in die staptog omgekom.



</doc>
<doc id="75052" url="https://af.wikipedia.org/wiki?curid=75052" title="Suez">
Suez

Suez (Arabies: السويس) is 'n hawestad in Egipte geleë aan die noordelikste punt van die Golf van Suez. Die suidelike ingang van die Suezkanaal is hier geleë. Die stad het 'n bevolking van sowat 500 000 inwoners. Dit beskik oor 'n olie-raffinadery, twee hawens en 'n groot seepoort. Hoofweë en treinspore verbind die stad met Kaïro, Port Said en Ismailia.


</doc>
<doc id="75053" url="https://af.wikipedia.org/wiki?curid=75053" title="Port Said">
Port Said

Port Said (Arabies: بورسعيد, dikwels getranslitereer as "Bur Said") is 'n belangrike hawestad in die noordooste van Egipte, geleë aan die Middellandse See. Die noordelike ingang van die Suezkanaal is hier geleë. In 2003 het die stad 560 000 inwoners gehad, met 'n geskatte bevolking van 603 787 teen 2010.

Die stad is nie baie oud nie; dit is in 1859 deur Said Pasja gestig tydens die bou van die Suezkanaal waaraan die stad lê. Die hawe is om verskeie redes van belang, beide internasionaal asook vir die Egiptiese ekonomie: toerisme, skeepsvaart, handel en vissery.

Port Said word in die tweede plek gelys van Egiptiese stede volgens die menslike ontwikkelingsindeks in 2009 en 2010, die ekonomiese basis van die stad is visvangs en bedrywe soos chemikalieë, verwerkte voedsel, en sigarette. Port Said is ook 'n belangrike hawe vir die uitvoer van die Egiptiese produkte soos katoen en rys, maar is ook 'n vulstasie vir skepe wat deur die Suezkanaal beweeg. Dit floreer op 'n belastingvrye hawe, sowel as 'n toeriste-oord, veral gedurende die somer. Dit is die tuiste van die vuurtoring van Port Said (die eerste gebou in die wêreld gebou van gewapende beton).

Daar is talle ou huise met groot balkonne op al die vloere, wat aan die stad sy kenmerkende voorkoms verleen. Port Said het 'n tweelingstad, Port Fuad, wat op die oostelike oewer van die kanaal lê. Die twee stede bestaan naas mekaar, tot so 'n mate dat daar skaars enige dorpsentrum in Port Fuad is. Die stede word verbind deur gratis veerbote wat almal dwarsdeur die dag opereer, en saam vorm dit 'n metropolitaanse gebied met meer as 'n miljoen inwoners wat aan beide die Afrika- en Asiatiese kante van die Suezkanaal strek. Die enigste ander metropolitaanse gebied in die wêreld wat ook oor twee vastelande strek is Istanboel.

Port Said is gestig deur Sa'id van Egipte op Paasmaandag, 25 April 1859, toe Ferdinand de Lesseps met die eerste simboliese swaai van die pik die begin van die konstruksiewerk aangedui het. Die eerste probleem wat ondervind is, was dat die skepe nie plek in die omgewing gehad het om anker te gooi nie. Gelukkig is 'n enkele rotswand naby die kuslyn ontdek, slegs 'n paar honderd meter weg. Toegerus met 'n houtkaai, het dit gedien as 'n ankerbed vir die skepe. Hierdie rots word beskou as die hart van die ontwikkeling van die stad, en dit was op hierdie hoogs simboliese plek, waar daar veertig jaar later 'n monument vir de Lesseps opgerig is.

Daar was geen plaaslike hulpbronne hier beskikbaar nie. Alles wat Port Said benodig het, moes ingevoer word: hout, klip, voorrade, masjinerie, toerusting, behuising, kos en selfs water. Reuse wateropgaarhouers is opgerig om vars water te voorsien totdat die "Sweet Water Canal" voltooi is. Een van die ergste probleme was die gebrek aan klip. Vroeë geboue is dikwels ingevoer in boustelvorm deur grootskaalse gebruikmaking van hout. 'n Nuutontwikkelde tegniek is gebruik om die hawehoof te bou, by name konglomeraatbeton. Kunsmatige blokke van beton is in die see gesink vir die fondamente van die hawehoof. Nog meer innoverend was die gebruik van die dieselfde beton vir die bou van die vuurtoring van Port Said, die enigste oorspronklike gebou wat nog steeds staan in Port Said. In 1859 het die eerste 150 arbeiders kamp opgeslaan in tente rondom 'n houtskuur. Slegs 'n jaar later het die aantal inwoners reeds tot 2000 gestyg.

Sedert sy stigting het mense van alle nasionaliteite en godsdienste inbeweeg om die stad en elke gemeenskap sy eie gebruike, kookkuns, godsdiens en argitektuur te gee. Teen die laat 1920's het die bevolking meer as 100 000 mense getel. In die 1930's byvoorbeeld is daar elegante openbare geboue ontwerp deur die Italiaanse argitekte. Die ou Arabiese Kwartiere is verslind in die vooruitstrewende stad. Port Said was nou 'n vooruitstrewende, bedrywige internasionale hawe met 'n multi-nasionale bevolking: Joodse handelaars, Egiptiese winkeliers, Griekse fotograwe, Italiaanse argitekte, Switserse hoteliers, Maltese administrateurs, Skotse ingenieurs, Franse bankiers en diplomate van regoor die wêreld. Almal het saam met die groot plaaslike Egiptiese gemeenskap gewoon en gewerk. En deurentyd het internasionale reisigers van en na Afrika, Indië en die Verre Ooste hier deurgereis. Ondertrouery tussen die Franse, Italianers en Maltese was veral algemeen, wat 'n plaaslike Latynse en Katolieke gemeenskap soos dié van Alexandrië en Kaïro laat onstaan het. Frans is die gemeenskaplike taal van die Europese en nie-Arabiese bevolking, en dikwels is dit die eerste taal van kinders wat gebore is van ouers uit verskillende gemeenskappe. Meertaligheid is 'n kenmerk van die buitelandse bevolking van Port Said, met die meeste mense wat voortgaan om die gemeenskapstale sowel as die algemene Frans te praat.

Port Said het 'n warm woestynklimaat (BWh) volgens die Köppen-klimaatklassifikasie, maar winde wat van die Middellandse See af inwaai, maak die temperature baie gematig, tipies van die noordkus van Egipte, met somers matig warm en vogtig terwyl winters matig en nat is wanneer dit reën. Hael is ook algemeen, maar minder algemeen as in Alexandrië, want Port Said is droër. Januarie en Februarie is die koelste maande, terwyl die warmste Julie en Augustus is.

Die hoogste rekordtemperatuur was 44 °C (111 °F), aangeteken op 20 Junie 1988, terwyl die laagste rekordtemperatuur 0 °C (32 °F), was op 25 Desember 1979.

Port Said, Kosseir, Ras El Bar, Baltim, Damietta en Alexandria het die minste temperatuurskommeling in Egipte, verder het Mersa Matruh en Port Said die koelste somersdae van enige ander stede en oorde aan die noordkus.

Moderne Port Said is verdeel in sewe distrikte:
Daar is ook Port Fouad-stad onder die jurisdiksie van Port Said, wat die metropolitaanse Port Said vorm.



Port Said het 'n aantal hoëronderwys-instellings. Port Said Universiteit is 'n openbare universiteit wat volg op die Egiptiese stelsel van hoër onderwys. Die mees noemenswaardige fakulteite van die universiteit is die fakulteit van ingenieurswese en die fakulteit natuurwetenskappe. Daarbenewens, is die Arabiese Akademie vir Wetenskap en Tegnologie en Maritieme Vervoer 'n semi-privaat opvoedkundige instelling wat kursusse aanbied vir hoërskoliere en voorgraadse studente.

Port Said beskik oor 349 skole in al die verskillende opvoedkundige fases tussen die regering, eksperimentele en privaattaalskole, benewens die Franse historiese skole.

Die hawe van Port Said is die 28ste besigste hawe vir houervrag, die tweede besigste in die Arabiese wêreld (net na die hawe van Salalah in Oman), en die besigste houerhawe in Egipte, met 3 470 000 TEU wat in 2009 hanteer is.

Die hawe word seewaarts begrens deur 'n denkbeeldige lyn van die westelike breekwatergrens tot by die oostelike breekwater se einde. Vanaf die Suezkanaalgebied word dit begrens deur 'n denkbeeldige lyn wat dwars strek vanaf die suidelike oewer van die kanaal en met Lake Manzala verbind.

Port Said word bedien deur Port Said Lughawe, wat ongeveer 6 km uit die middestad geleë is.

Die lughawe is heropen in Februarie 2011 nadat dit gemoderniseer is om ook internasionale vlugte te hanteer.

Daar is drie hoofpaaie wat Port Said aan die ander stede in Egipte verbind:

Port Said se treinstasie is langs Fabianstraat en is rondom 1904 gebou, toe die Egiptiese Spoorwegoutoriteit sy dienste in die streek uitgebrei het.

Port Said word per veerboot verbind aan sy tweelingstad Port Fouad wat beskou word as die Asiatiese deel van hierdie Afro-Asiatiese goewernaat "Port Said" op die oostelike oewer van die Suezkanaal. Die veerbote word gebruik om die kanaal tussen die twee stede oor te steek; beide mense en motors word gratis vervoer, en die vaartyd tussen die twee stede oor die kanaal is nie meer as 10 minute nie.

Openbare busse word deur die Port Said Goewernaat se Agentskap vir Openbare Passasiersvervoer bedryf. Privaatvervoer is ook beskikbaar as mikrobusse (14-sitplek minibus). Die wit-en-blou motortaxi's is gemaklik en vra redelike pryse. Vroeër het ook trolliebusse in die stad geloop.

Misr Openbare Biblioteek naby die strand in Port Said is in 2004 ingewy om die mense van die stad te bedien. Die totale vloeroppervlakte van die biblioteek is oor die 12 500 m en is omring deur 'n tuin en kafeteria vir sy besoekers. Die biblioteek is verdeel in sale vir kinders, volwassenes, opleidingsentrum, 'n spesiale saal vir seminare en 'n saal vir oudio-visuele materiaal. 
Die biblioteek het teen sy inhuldiging oor die 14 000 boeke gehad en is voorsien van ensiklopedieë en moderne verwysings.



Die belangrikste sport in Port Said is sokker, soos ook die geval is in die res van Egipte en Afrika. Port Saidis is bekend vir hul entoesiasme ter ondersteuning van hul gewilde span Al-Masry Klub.

Die tweede gewildste sport in Port Said is handbal. Die stad het 'n klub genaamd Port Said Klub wat baie plaaslike en Afrika-toernooie gedurende die negentigerjare gewen het.

Port Said is 'n groot someroord en toeriste-aantreklikheid, as gevolg van sy openbare en private strande, kosmopolitiese erfenis, museums en die belastingvrye hawe, saam met ander landmerke soos die vuurtoring van Port Said, Port Said Martelare Gedenkteken wat die vorm het van die Farao antieke obeliske en die gebou van die Suezkanaal Gesag hoofkwartier in Port Said. Tennis eiland is geleë in lake Manzaleh, 'n bestemming wat toeriste lok om hierdie antieke Islamitiese stad te besoek wat gesloop is gedurende die kruistogte.

Ashtoum el-Gamil is 'n nasionale park en natuurlike beskermde gebied, 7 km wes van Port Said op die Port Said-Damietta-kuspad.



</doc>
<doc id="75058" url="https://af.wikipedia.org/wiki?curid=75058" title="2000 UEFA-beker Finale onluste">
2000 UEFA-beker Finale onluste

Die 2000 UEFA-beker Finale onluste, ook bekend as die Slag van Kopenhagen, was 'n oproer wat plaasgevind het tussen ondersteuners van die Engelse sokker klub, Arsenal en Turkse klub, Galatasaray. Dit het plaasgevind in Kopenhagen, Denemarke rondom die 2000 UEFA Beker Finale op 17 Mei 2000. Die oproer is na bewering veroorsaak deur wraakaanvalle van Arsenal-ondersteuners om die dood te wreek van twee Leeds United-ondersteuners wat 'n maand tevore deur Galatasaray-ondersteuners doodgesteek is.


</doc>
<doc id="75061" url="https://af.wikipedia.org/wiki?curid=75061" title="Aartappelresies">
Aartappelresies

Aartappelresies is 'n speletjie wat tydens boeresport gespeel word. Al die deelnemers tree by die wegspringplek aan met 'n lepel in die hand. 'n Ry aartappels word sowat 50 tree verder geplaas. As die fluitjie blaas spring almal gelyktydig weg en probeer om so gou moontlik by 'n aartappel uit te kom. Die aartappel moet dan met die lepel opgeskep word sonder om direk daaraan te raak. Die speler moet dan met die aartappel in die lepel terughardloop. As dit afval moet dit weer, sonder om daaraan te raak, opgeskep word. Die wenner is die persoon wat eerste met 'n aartappel by die beginpunt opdaag.

Vir groot kinders kan die aartappels met rou eiers vervang word. Val die eier en breek dit, word die kind gediskwalifiseer.



</doc>
<doc id="75064" url="https://af.wikipedia.org/wiki?curid=75064" title="Sakresies">
Sakresies

Sakresies is 'n speletjie wat tydens boeresport gespeel word. Deelnemers klim in streepsakke. As die fluitjie blaas word daar so vinnig moontlik in die sak na die wenstreep gehardloop. Die persoon wat eerste by die wenstreep opdaag wen. 

Die spel bevorder koördinasie. Omdat die sak normale beenbeweging beperk, hop of spring deelnemers meestal na die wenstreep.



</doc>
<doc id="75065" url="https://af.wikipedia.org/wiki?curid=75065" title="Driebeenresies">
Driebeenresies

Driebeenresies is 'n speletjie wat tydens boeresport gespeel word. 'n Span bestaan uit twee deelnemers, waarvan die een se linkerbeen aan die ander se regterbeen vasgemaak is. As die fluitjie blaas word daar so vinnig moontlik met drie bene na die wenstreep gehardloop. Die span wat eerste by die wenstreep opdaag wen.

Die spel bevorder spanwerk en koördinasie.



</doc>
<doc id="75066" url="https://af.wikipedia.org/wiki?curid=75066" title="Vlag van Suriname">
Vlag van Suriname

Die nasionale vlag van Suriname is op 25 November 1975 amptelik in gebruik geneem. Die vlag vertoon vyf horisontale bane in groen, wit, rooi, wit en groen met ’n geel vyfpuntige ster in die middel van die rooi baan.

Die kleure van die Surinaamse vlag dra die volgende simboliese waardes: die ster stel die eenheid van alle etniese groepe voor, die rooi baan stel vooruitgang en liefde voor, die groen stel hoop en vrugbaarheid voor en die wit stel vrede en geregtigheid voor.

Die verhouding van die horisontale bane is 2:1:4:1:1.



</doc>
<doc id="75069" url="https://af.wikipedia.org/wiki?curid=75069" title="Tairoa">
Tairoa

Die S.S. Tairoa was 'n Britse vragksip wat tydens die Tweede Wêreldoorlog voor die kus van Namibië deur die Duitse oorlogskip Admiral Graf Spee gekelder is met 'n torpedo.

Die Tairoa van 7 983 ton is in 1920 gebou en was die eiendom van die Shaw, Savill and Albion Line van Londen. Dit was onderweg van Brisbane in Australië na Londen met 'n vrag van 12 000 ton bevrore vleis, kaas, botter, wol, lood en algemene vrag toe dit op 3 Desember 1939 op 'n afstand van 1 050 km suidoos van St. Helena deur die "Graf Spee" voorgekeer is. Om te voorkom dat die "Graf Spee" se posisie bekend word, is die Tairoa beveel om geen noodsein uit te stuur nie. Toe die marconis dit wel doen, skiet die "Graf Spee". Nogtans doen die marconis dit weer en bombardeer die "Graf Spee" die Tairoa weer. Die Tairoa is so beskadig dat dit nie verder kon vaar nie. Al die 81 bemanningslede, insluitende kapt. William B.S. Starr, is krygsgevange aan boord die "Graf Spee" geneem. Daar was slegs 5 beseerdes en geen gesneuweldes nie. Daarna is die Tairoa gekelder. Op 6 Desember is die meeste krygsgevangenes na die "Altmark" oorgeplaas en saam met die gevangenes van die "Doric Star" na Europa gebring.



</doc>
<doc id="75070" url="https://af.wikipedia.org/wiki?curid=75070" title="Konsilie van Chalcedon">
Konsilie van Chalcedon

Die Konsilie van Chalcedon van die Christelike kerk in die Romeinse Ryk was ’n kerkkonferensie wat van 8 Oktober tot 1 November 451 n.C. gehou is in Chalcedon (’n stad in Klein-Asië) aan die Asiese kant van die Bosporus. Dit is die huidige Kadıköy, ’n deel van Istanboel. Die konsilie was ’n groot keerpunt in die debat wat gelei het tot die skeuring van die kerk van die Wes-Romeinse Ryk in die 5de eeu.

Op die konsilie is die opperab Eutyches se leerstelling van monofisitisme verwerp en die Chalcedoniese geloofsbelydenis uitgereik waarvolgens Jesus, as die tweede persoon in die Heilige Drie-eenheid, in twee nature erken word: menslik en goddelik.

In November 448 is Eutyches in Konstantinopel afgesit deur patriarg Flavianus omdat Eutyches nie wou instem met ’n teologiese formulering wat benadruk het dat Christus twee nature, een goddelik en een menslik, het nie. Eutyches was ’n aanhanger van monofisitisme, die opvatting dat Christus slegs een, goddelike natuur het.

Keiser Theodosius II van Bisantium het toe in 449 die Tweede Konsilie van Efese byeengeroep onder voorsitterskap van die monofisitiese biskop Dioscorus van Alexandrië. Dit was veronderstel om ’n ekumeniese konsilie te wees, maar het die bynaam "Rowersinode" van pous Leo I gekry omdat ’n paar van die besluite afgedwing is deur die teenwoordigheid van gewapende soldate. Die meeste van die afgevaardigdes op die konsilie was monofisiete.

Eutyches se afsetting is op die konsilie ongedaan gemaak en Flavianus is self afgesit. Die keiser het die besluite van die konsilie goedgekeur, maar pous Leo I het die gebeure ongeldig verklaar.

Theodosius II is kort daarna oorlede en is opgevolg deur Marcianus. Hy het ’n nuwe konsilie by Chalcedon byeengeroep, met die teensinnige instemming van pous Leo I, om die 449-konsilie van Efese tersyde te stel.

Benewens die Chalcedoniese geloofsbelydenis wat bevestig het dat Jesus, as die tweede persoon in die Heilige Drie-eenheid, in twee nature erken word, is 27 dissiplinêre kanons uitgevaardig betreffende kerkadministrasie en -gesag. In nog ’n besluit, wat later as kanon 28 bekend geraak het, het die biskoppe verklaar dat die Aartsbisdom van Konstantinopel (Nuwe Rome) gelyke aansien en gesag as Rome het, bo die aartsbisdomme van Alexandrië en Antiogië.

Die konsilie word deur die Oosters-Ortodokse Kerk en die Rooms-Katolieke Kerk, wat toe een kerk was, asook talle ander Westerse kerkgroepe as die vierde ekumeniese konsilie aanvaar. Die meeste Protestante beskou ook die begrippe van die Drie-eenheid en menswording wat (in 325) in Nicea en in Chalcedon gedefinieer is, as ware leerstellings.

Die besluite van die Konsilie van Chalcedon het die grondslag van die Romeinse geloof geword, maar het gelei tot ’n groot skeuring in die kerk. Kerke wat die besluite van Chalcedon verwerp en die leerstelling van 449 van Efese voorgestaan het, het weggebreek, insluitende talle van die antieke Oosterse kerke, soos die Oriëntaal-Ortodokse kerke van Egipte, Sirië en Armenië, en die Assiriese Kerk van die Ooste. Volgens die Oriëntale Ortodoksie het Christus een natuur, wat ’n samestelling van goddelikheid en menslikheid is.

Die belangrikste van die kerke wat afgestig het, was die Kerk van Alexandrië, wat vandag bekend staan as die Kopties-Ortodokse Kerk van Alexandrië.



</doc>
<doc id="75071" url="https://af.wikipedia.org/wiki?curid=75071" title="Eerste Konsilie van Nicea">
Eerste Konsilie van Nicea

Die Eerste Konsilie van Nicea was ’n vergadering van die Christelike kerk in die Romeinse Ryk wat in 325 n.C. gehou is in Nicea in Bitinië (nou İznik in Turkye). Dit is byeengeroep deur die Romeinse keiser Konstantyn I. Die eerste ekumeniese konsilie was ’n poging om konsensus in die kerk te bereik deur middel van ’n vergadering wat die hele Christendom verteenwoordig.

Die grootste prestasie van die konsilie was ’n besluit oor die Christologiese kwessie rakende die natuur van die Seun en sy verhouding met die Vader, die opstelling van die eerste deel van die Geloofsbelydenis van Nicea, die datumberekening van die Paasfees en die afkondiging van die vroeë kanonieke reg.



</doc>
<doc id="75073" url="https://af.wikipedia.org/wiki?curid=75073" title="Eiergooi">
Eiergooi

Eiergooi is 'n speletjie wat tydens boeresport gespeel word. 'n Span bestaan uit twee lede wat teenoor mekaar posisie inneem en 'n eier vir mekaar deur die lug gooi. Na elke gooi word een tree terug getree sodat die afstand tussen hulle vergroot. As 'n span se eier val en breek is die span uit. Die span wat se eier die langste hou, is die wenner.

Rou hoendereiers moet verkieslik gebruik word. Om die ander spanne te uitoorlê kan 'n gekookte eier ingesmokkel word, wat nie sommer sal breek as dit val nie. Die span met die gekookte eier behoort dan te wen, maar die opponente sal weldra onraad vermoed as 'n eier meters deur die lug trek en nie breek as dit val nie.

Die spel bevorder spanwerk en koördinasie.



</doc>
<doc id="75074" url="https://af.wikipedia.org/wiki?curid=75074" title="USS Alabama">
USS Alabama

Die USS "Alabama" was 'n slagskip van die Amerikaanse Vloot tydens die Tweede Wêreldoorlog. 

Die skip het 38 000 ton water verplaas en was toegerus met nege 16-duim kanonne. Hy het ook oor twintig 5-duim meerdoelige kanonne beskik. Die skip was aangedryf deur turbines wat 130 000 skeepsperdekrag gelewer het en 'n kruisspoed van 28 knope verseker het. 

Die "Alabama" was in die "South Dakota" klas, die tweede generasie slagskepe van die Amerikaanse herbewapeningsprogram voor die Tweede Wêreldoorlog. Dié klas was ietwat korter as hul voorgangers maar beter gepantser. 'n Unieke kenmerk van die skip was die groot aantal lugafweerkanonne op die bowerk.



</doc>
<doc id="75079" url="https://af.wikipedia.org/wiki?curid=75079" title="Eerste Konsilie van Konstantinopel">
Eerste Konsilie van Konstantinopel

Die Eerste Konsilie van Konstantinopel word as die tweede ekumeniese konsilie erken deur alle moderne Christelike kerke. Dit was die eerste ekumeniese konsilie van die Christelike kerk in die Romeinse Ryk wat in Konstantinopel gehou is en is in 381 byeengeroep deur Theodosius I. Die konsilie het die geloofsbelydenis van die Eerste Konsilie van Nicea bevestig en het ook oor onderwerpe gehandel soos arianisme (die geloof dat Jesus en die Heilige Gees deur God geskape is en dus ondergeskik aan Hom is).

Pous Damasus I is óf nie genooi nie óf het geweier om dit by te woon, en daarom is dit soms die "onekumeniese konsilie" genoem. Tog is dit in 451 by die Konsilie van Chalcedon as ekumeniese konsilie bevestig.

Theodosius se doel met die konsilie was om die eenheid onder die Christene te versterk. Aangesien die arianisme reeds in 325 deur die Eerste Konsilie van Nicea as kettery veroordeel is, was dit dus nie weer op die agenda nie. Theodosius het eenvoudig sy keiserlike mag gebruik om die invloedryke groep aanhangers daarvan soveel as moontlik uit te skakel.

Die Eerste Konsilie van Konstantinopel het die setel van die biskop van Konstantinopel (sedert 330 die hoofstad van die Oos-Romeinse Ryk), as die Nuwe Rome tot patriargaat verklaar, maar dit was ’n organisatoriese en politieke kwessie. Op teologiese gebied is ’n besluit geneem wat die fundamentele leerstelling van Christelike kerke herbevestig het: dié van die Drie-eenheid. Die resultaat van die konsilie was die Geloofsbelydenis van Nicea-Konstantinopel, wat vandag nog vir alle Christelike kerke geld.



</doc>
<doc id="75080" url="https://af.wikipedia.org/wiki?curid=75080" title="Konsilie van Efese">
Konsilie van Efese

Die Konsilie van Efese, ook bekend as die derde ekumeniese konsilie, van die Christelike kerk in die Romeinse Ryk is in 431 deur keiser Theodosius II van Bisantium byeengeroep op versoek van Nestorius, die patriarg van Konstantinopel, tydens die pousskap van Celestinus I.

Nestorius het verkondig dat Maria nie Teotokos, dus die moeder van God, was nie maar die moeder van die menslike Jesus. Hy het klem gelê op die twee kenmerke van Jesus – goddelik en menslik. Sy houding het die protes van Cyrillus, die biskop van Alexandrië, ontlok wat gemeen het Nestorius verdeel Jesus in twee deur ’n onderskeid te maak tussen sy menslike en goddelike sy. Tydens ’n sinode in Rome is Nestorius gevra om afstand te doen van sy stellings, maar hy het geweier en die keiser gevra om ’n konsilie byeen te roep. Dit het plaasgevind in Efese, juis die plek waar Maria later gewoon en in besonder vereer is.

Die konsilie het bevestig dat Christus in slegs een Persoon volkome God en volkome mens is en dat die naam Gods Moeder dus Maria toekom; sy is die Moeder van Jesus die God-mens en nie net van Jesus die mens nie.



</doc>
<doc id="75085" url="https://af.wikipedia.org/wiki?curid=75085" title="Vlag van Uruguay">
Vlag van Uruguay

Die nasionale vlag van Uruguay (Spaans: "Pabellón Nacional") is op 11 Julie 1830 amptelik in gebruik geneem. Die vlag vertoon nege horisontale bane in wit en blou afwisselend met ’n goue Meison in die skildhoek.

Die nasionale vlag van Uruguay is een van die drie amptelike vlae van Uruguay, die ander twee is die vlag van José Gervasio Artigas en die vlag van die "Treinta y Tres". Dit bestaan uit ’n veld van nege gelyke horisontale bane, afwisselend in wit en blou. Die skildhoek is wit, met die gesentreerde Meison, waarvan 16 strale strek, afwisselend driehoekig en golwend. Die vlag is op 16 Desember 1828 amptelik goedgekeur en het tot op 11 Julie 1830 19 bane getoon, toe ’n nuwe wet die aantal bane tot nege verminder. Die vlag is deur Joaquín Suárez ontwerp.

Die Uruguaanse vlag het sy kleure ontleen aan die vlag van Argentinië terwyl die ontwerp ontleen is aan die vlag van die Verenigde State. Tot 12 Julie 1830 het die vlag sewentien bane gehad maar sedertdien is daar slegs nege. Die nege bane stel die toendertydse indeling van Uruguay in nege departemente voor; daar is vandag negentien departemente.
Die Meison simboliseer die songod Inti in die Inka-mitologie. Hierdie son is ook op die wapen van Uruguay en het twee keer soveel strale as die vlag van Argentinië.

Die nege bane is elkeen ewe hoog en is dus 1/9 van die hoogte van die vlag. Die skildhoek waarin die Meison is, is ’n vierkant waarvan die hoogte en breedte gelyk is aan vyf bane. Die skildhoek is dus 5/9 van die hoogte en 10/27 van die breedte.

Die son is in die middel van die skildhoek en is 11/15 van die hoogte en breedte daarvan. Die son het sestien strale, agt reguit en agt golwend. Elk van hierdie strale word deur ’n swart lyn in die lengte in twee dele verdeel.

Die kleurskema word hieronder gelys:

Vlaggebruik in Uruguay is uniek in die sin dat daar drie “Nasionale baniere“ ("Banderas Patrias") is: die "Pabellón Nacional" soos hierbo beskryf, die vlag van José Gervasio Artigas en die vlag van die "Treinta y Tres". Hoewel die "Pabellón Nacional" die primêre nasionale vlag is, word die ander twee weens historiese redes ook erken. Al drie vlae word op regeringsgeboue vertoon.

Die vlag van Artigas (moet nie verwar word met die vlag van die departement Artigas nie), eer die Uruguaanse ‘vader van die vaderland’, José Gervasio Artigas. Die vlag bestaan uit drie horisontale bane in blou, wit en blou met ’n diagonale rooi baan van die skildhoek na die onderkant van die wapperkant.

Artigas se vlag is in 1812 ontwerp na die voorbeeld van Manuel Belgrano se ontwerp vir die Argentynse vlag, met die toevoeging van die rooi kleur as simbool vir die bloed wat vergiet is in die stryd om onafhanklikheid. In die eerste instansie is ’n dun rooi baan in elk van die blou bane geplaas, maar in 1814 het Artigas die twee rooi bane met een diagonale rooi baan vervang. In die jare daarna is die vlag dikwels deur Artigas se opstandelinge gebruik en gehys in die stede wat onder beheer van Artigas was. Hierdie vlag is op 13 Maart 1815 in die Argentynse Entre Ríos gehys, waardeur die basis vir die huidige vlag van Entre Ríos gelê is.

Die weergawe met die diagonale rooi baan us sedert 18 Februarie 1952 amptelik ’n "Bandera Patria".

Die vlag van die "Treinta y Tres" (moet nie verwar word met die vlag van die departement Treinta y Tres nie) eer die opstandelinge wat onder leiding van Juan Antonio Lavalleja in 1825 onder hierdie naam Uruguay vanuit Argentinië binnegeval geval het om die inlywing van Uruguay deur Brasilië ongedaan te maak. Die vlag is ’n driekleur in blou, wit en rooi met die woorde "Libertad o Muerte" ("Vryheid of Dood") in die wit baan.

Die vlag wat Lavalleja tydens sy aanval gebruik het, is tydens ’n aksie van die anargistiese beweging OPR 33 gesteel en is tot vandag nog verlore.



</doc>
<doc id="75095" url="https://af.wikipedia.org/wiki?curid=75095" title="Vroteier">
Vroteier

Vroteier is 'n speletjie wat deur kinders gespeel word. Al die deelnemers sit met gekruisde bene in 'n sirkel op die grond na mekaar en kyk. Een deelnemer word as hardloper gekies om die spel te begin. Die hardloper hardloop om die sirkel en laat val 'n opgevoude sakdoek ongesiens agter een van sittende spelers. As die sakdoek agter jou val moet jy dit optel en om die sirkel begin hardloop terwyl die vorige hardloper jou plek inneem. As 'n deelnemer nie die sakdoek optel voordat die hardloper weer by hom kom nie, is hy 'n vrot eier en moet in die middel van die sirkel gaan sit totdat 'n volgende persoon uitgevang word. Die spel kan binnenshuis of buite op 'n grasperk of kombers gespeel word.




</doc>
<doc id="75096" url="https://af.wikipedia.org/wiki?curid=75096" title="Bok, bok, staan styf">
Bok, bok, staan styf

Bok, bok, staan styf is 'n speletjie wat deur kinders gespeel word. Die deelnemers tree in 'n ry agter mekaar aan. Die voorste deelnemer buk vooroor en plaas sy hande op die grond voor hom (die eerste bok wat styf staan). Die deelnemer agter hom kom dan aangehardloop, druk met sy hande op sy maatjie se rug en spring wydsbeen oor. Na die sprong word daar ook vooroor gebuk (die tweede bok). Die volgende deelnemer spring dan oor beide en so voorts totdat almal gebuk staan. Die agterste een spring dan op en herhaal die proses. Die spel hou so aan totdat almal moeg is.



</doc>
<doc id="75099" url="https://af.wikipedia.org/wiki?curid=75099" title="Universiteit van Tübingen">
Universiteit van Tübingen

Die Universiteit van Tübingen is 'n universiteit in Tübingen, Duitsland. Die universiteit is saam met die Universiteit van Heidelberg een van die beroemdste en oudste universiteite van Duitsland.


</doc>
<doc id="75101" url="https://af.wikipedia.org/wiki?curid=75101" title="Bowemeer">
Bowemeer

Bowemeer (Engels: "Lake Superior", Frans: "Lac Supérieur") is die grootste van die Groot Mere in Noord-Amerika op die grens tussen Kanada en die VSA. Dit is ook die grootste varswatermeer ter wêreld. Die meer beslaan 'n oppervlakte van 82 100 km² met 'n volume van 12 000 km³. Dit grens in die noorde aan Kanada, aan die weste is Minnesota en aan die suide is Wisconsin en aan die ooste is Michigan.

Die meer is 560 km lank en 260 km breed met die oppervlakte wat 183 m bo seevlak is. Die kuslyn van die meer is 2 783 km lank. Die Sint Marysrivier verbind die meer met die Huronmeer. Daar is kanale gebou by Sault Ste Marie om die natuurlike versnellings in die rivier te vermy. Die meer ys vanaf Desember tot April toe.

Franse ontdekkers het die meer "Lac Supérieur" genoem, omdat dit die hoogste meer van die Grote Mere is. Die grond rondom Bowemeer in Ontario, Minnesota, Wisconsin en Michigan is ryk aan delfstowwe. Koper, yster, silwer, goud en nikkel word hier ontgin. Talle van die nedersettings is (ou) myndorpe, of was by die vervoer van erts betrokke. As gevolg van die natuurskoon is toerisme die gebied se tweede grootste inkomstebron.

Die meer word deur meer as 200 riviere gevoed, waarvan die grootste die "Nipigon", die "St. Louis", die "Pigeon", die "Pic River", die "White", die "Michipicoten" en die "Kaministiquia" is. Bowemeer mond via die "St. Marys" in die Huronmeer uit. Die grootste eiland is "Isle Royale".

Dit is die verste punt van die Sint-Laurenswaterweg, 'n stelsel van kanale en sluise wat tot by die Atlantiese Oseaan strek, wat vir groot skepe geskik is.



</doc>
<doc id="75102" url="https://af.wikipedia.org/wiki?curid=75102" title="Tweede Konsilie van Konstantinopel">
Tweede Konsilie van Konstantinopel

Die Tweede Konsilie van Konstantinopel van die Christelike kerk in die Romeinse Ryk is in 553 deur keiser Justinianus I van Bisantium byeengeroep tydens die pousskap van Vigilius. Dit was sowat ’n eeu ná die Konsilie van Chalcedon en was veral daarop gemik om die Miafisiete, wie se dogma dat Christus net een natuur het by Chalcedon verwerp is, weer terug te bring in die kerk deur ’n paar toegewings aan hulle te doen.

Keiser Theodosius II van Bisantium het in 449 die Tweede Konsilie van Efese byeengeroep nadat die opperab Eutyches die vorige jaar in Konstantinopel afgesit is deur patriarg Flavianus omdat Eutyches nie wou instem met ’n teologiese formulering wat benadruk het dat Christus twee nature, een goddelik en een menslik, het nie. Eutyches was ’n aanhanger van monofisitisme, die opvatting dat Christus slegs een, goddelike natuur het.

Eutyches se afsetting is op die konsilie ongedaan gemaak en Flavianus is self afgesit. Dit was veronderstel om ’n ekumeniese konsilie te wees, maar het die bynaam "Rowersinode" van pous Leo I gekry omdat ’n paar van die besluite afgedwing is deur die teenwoordigheid van gewapende soldate.

In 451 het Theodosius se opvolger, Marcianus, ’n nuwe konsilie by Chalcedon byeengeroep, waar die 449-konsilie van Efese tersyde gestel is. Eutyches se leerstelling is verwerp en die Chalcedoniese geloofsbelydenis uitgereik waarvolgens Jesus, as die tweede persoon in die Heilige Drie-eenheid, in twee nature erken word: menslik en goddelik.

Daarna het ’n groot chaos in die Oos-Romeinse Ryk geheers. Die ryk was verdeeld tussen die Chalcedoniërs, wat die leerstellings van die Konsilie van Chalcedon aanvaar het, en die Miafisiete, wat dit verwerp het en geglo het dat Christus net een natuur het, wat sowel goddelik as menslik was. Hulle het geglo die leerstellings van Chalcedon grens aan Nestorius se dwaalleerstellings dat Jesus se goddelike en menslike natuur twee aparte entiteite is. Dit het dikwels gelei tot gewelddadige konfrontasies tussen die twee partye.

Die situasie was so sleg dat verskeie keisers probeer het om die situasie te besleg. Keiser Zeno het in 482 op advies van patriarg Acacius van Konstantinopel die Henotikon uitgevaardig, ’n kompromisformule om albei partye tevrede te stel. Dit het egter misluk.

Justinianus I, wat in 527 aan die bewind gekom het, het dit as sy taak beskou om die eenheid in die kerk te herstel. Onderhandelings het op niks uitgeloop nie. Die keiser wou egter aan die Miafisiete bewys dat die Konsilie van Chalcedon nie Nestoriaans was nie en het die Nestoriaanse werke van Theodoretus van Cyrrhus, die teoloog Theodorus van Mopsuestia en die brief van Ibas van Edessa aan Mari de Perziër, wat saam die "Drie Hoofstukke" genoem is, veroordeel. Daarmee wou hy dit duidelik maak dat die kerk die goddelike en menslike natuur van Christus in een persoon erken sonder ’n verdeling van die twee nature, en dat die kerk teen diegene was wat Nestorius gehelp of geïnspireer het.

Die Tweede Konsilie van Konstantinopel het van 5 Mei tot 2 Junie 553 plaasgevind. Die hoofdoel daarvan was om die keiser se veroordeling van die "Drie Hoofstukke" te bevestig.

In die weste was die veroordeling egter nie baie gewild nie. Pous Vigilius het in 548 ook die "Drie Hoofstukke" veroordeel, maar gestaan by die Konsilie van Chalcedon. Die kerke van Afrika, Italië en Dalmasië het hom toe geëkskommunikeer. Twee jaar later het hy sy veroordeling teruggetrek en by die konsilie in Konstantinopel het hy geweier om die "Drie Hoofstukke" weer te veroordeel. Die konsilie het nogtans voortgegaan met hul veroordeling daarvan.

Die direkte gevolg van die konsilie was ’n groot skeuring in die weste, wat tot in 700 n.C. geduur het toe die kommunie met die pous herstel is. Dit het ook nie die kerk regtig verenig nie. Die Miafisiete was nie beïndruk deur wat hulle as ’n klein toegewing beskou het nie. Hierna sou hulle net verder van die kerk wegdryf. Nog een keer is probeer om die kerk te verenig met die leer van monoteletisme. Ook dit het egter misluk toe dit op die Derde Konsilie van Konstantinopel veroordeel is.

Vandag word die Tweede Konsilie van Konstantinopel deur sowel die Oosters-Ortodokse as die Rooms-Katolieke Kerk erken as die vyfde ekumeniese konsilie.


</doc>
<doc id="75105" url="https://af.wikipedia.org/wiki?curid=75105" title="Derde Konsilie van Konstantinopel">
Derde Konsilie van Konstantinopel

Die Derde Konsilie van Konstantinopel van die Christelike kerk in die Romeinse Ryk was die sesde ekumeniese konsilie en is in 680 byeengeroep deur keiser Konstantyn IV van Bisantium tydens die pousskap van Agato en Leo II. Die leerstelling van monoteletisme is bespreek en uiteindelik deur beide die konsilie en die pous verwerp. Daar is besluit Christus is werklik God en werklik mens, elk met sy eie wil en energie.

Monoteletisme was ’n kompromisleerstelling wat deur patriarg Sergius I van Konstantinopel voorgestel is met die ondersteuning van keiser Herakleios nadat die Tweede Konsilie van Konstantinopel nie daarin kon slaag om die Miafisiete terug te lok na die kerk nie. Laasgenoemde groep het geglo dat Christus net een natuur en een wil het, in teenstelling met die kerk se standpunt soos geneem op die Konsilie van Chalcedon dat Hy ’n menslike en goddelike natuur het.

Aangesien niks by Chalcedon oor Christus se wil besluit is nie, was monoteletisme ’n kompromis tussen die Chalcedoniërs, wat kon aanvaar dat Christus een wil het as Hy twee nature het, en die Miafisiete, wat kon aanvaar dat Christus twee nature het as Hy een wil het.

Dié leerstelling is deur verskeie pouse teengestaan en het gelei tot ’n skeuring tussen die kerk in die Oos-Romeinse en Wes-Romeinse Ryk. Met die dood van Herakleios in 641 is hy deur sy kleinseun Konstans II opgevolg. Dié het ’n verbod op die bespreking van God se wil en energie geplaas in ’n poging om verdere onenigheid te voorkom.

Pous Martinus I, ’n groot teenstander van monotelitisme, het in 649 ’n sinode in Rome gehou wat dié leerstelling en Konstans se verbod op die bespreking daarvan verwerp. Hy het pogings gesteun om die bewind oor te neem omdat hy geglo het ’n nuwe en ortodokse keiser sou goddelike beskerming vir die ryk kry teen sy vyande. Dit is egter as hoogverraad beskou en pous Martinus is verhoor, skuldig bevind en verban.

Met Konstans se dood in 668 is hy opgevolg deur sy seun Konstantyn IV. Hy wou vrede met Rome herstel en het dadelik aan die pous geskryf en gevra dat ’n konferensie oor die saak gehou word.

Op 7 November 680 het slegs 37 biskoppe byeengekom vir die Derde Konsilie van Konstantinopel. ’n Brief van pous Agato is voorgelees waarin hy die amptelike beleid van die kerk stel: dat Christus ’n goddelike én ’n menslike wil en energie het.

Die meeste van die biskoppe het die brief aanvaar. Daar is terselfdertyd besluit dat Christus se menslike wil "onderworpe is aan sy goddelike en almagtige wil". Dié besluite is na Agato se opvolger, Leo II, gestuur en hy het dit bekragtig.


</doc>
<doc id="75108" url="https://af.wikipedia.org/wiki?curid=75108" title="Tweede Konsilie van Nicea">
Tweede Konsilie van Nicea

Die Tweede Konsilie van Nicea van die Christelike kerk in die Romeinse Ryk is in 787 byeengeroep deur keiserein Irene van Bisantium tydens die pousskap van Adrianus I. Die sewende ekumeniese konsilie het gehandel oor die verering van ikone.

In die 7de en 8ste eeu moes die Bisantynse Ryk baie gebiede afstaan aan die Arabiere en Slawiese volke. In 717 het keiser Leo III Konstantinopel pas weer bevry. Hy was uit Isaurië, ’n ruwe, onherbergsame streek waar hy van die Jode en Moslems geleer het om ikone te minag. Hy het vermoed die ryk verloor teen sy vyande omdat dit God se straf was vir die gebruik van ikone in die kerk. Hy het ’n paar dekrete teen ikone uitgevaardig en ’n periode het gevolg waarin talle ikone vernietig is.

Gou was daar onenigheid tussen die teenstanders van ikone, wat ikonoklaste ("ikoonbrekers") genoem is, en die ikonodule ("ikoonslawe"). Volgens die ikonoklaste verbied die Tien Gebooie die verering van beelde en ikone, en volgens die ikonodule het die Ou Testament die uitbeelding van God verbied omdat ’n mens Hom nie kon uitbeeld nie, maar dit het verander ná die vleeswording van Christus omdat God toe wel sigbaar geword het en dus nou afgebeeld kan word.

Ná Leo se dood is hy deur sy seun Konstantyn V opgevolg. Hy was ook ’n ikonoklas. Gou ná sy troonbestyging het ene Artavasdus ’n staatsgreep probeer uitvoer om die gebruik van ikone te herstel. Die staatsgreep het misluk, maar die ryk is in ’n burgeroorlog gedompel wat drie jaar geduur het. In 754 het Konstantyn ’n konsilie in Hieria gehou wat ’n ekumeniese konsilie genoem is en waarin ikone veroordeel is. Daar was egter geen patriarg of patriargale verteenwoordiger teenwoordig nie, en dit is noodsaaklik vir ’n ekumeniese konsilie.

Hierna het Konstantyn die ikonodule begin vervolg. Ná sy dood in 775 is hy opgevolg deur sy seun Leo IV, wat ’n ikonoklas was, maar meer gematig as Konstantyn. Die vervolging het dus merendeels opgehou.

Leo se vrou, Irene, was in die geheim ’n voorstander van ikone en toe sy ná Leo se dood in 780 regent word vir hul seun Konstantyn VI, het sy die sewende ekumeniese konsilie byeengeroep. Dit sou in Konstantinopel gehou word, maar muitende ikonoklastiese soldate het die plan in die wiele gery en daar is toe besluit om die konsilie in Nicea te hou, waar die eerste ekumeniese konsilie sowat vierhonderd jaar tevore gehou is.

Die eerste sessie het op 24 September 787 begin en die laaste sessie, die agtste, op 23 Oktober van dié jaar. Die Bybel en kerkvaders is aangehaal om die verering van ikone te regverdig. Eindelik is besluit dat ikone van Christus, Maria en die heiliges vereer mag word. "Latreia" (aanbidding) van ikone mag nie plaasvind nie, maar wel "dulia" (verering). Net God mag aanbid word. Die konsilie het ikonoklasme as kettery veroordeel. Die konsilie van Hieria is herroep en ikone in ere herstel.

Beide die Oosters-Ortodokse en die Rooms-Katolieke Kerk aanvaar vandag die Tweede Konsilie van Nicea.


</doc>
<doc id="75110" url="https://af.wikipedia.org/wiki?curid=75110" title="F.F. Odendal">
F.F. Odendal

Prof. Francois Frederik Odendal (1926-2013) was 'n Afrikaanse taalkundige en leksikograaf. Hy was die eerste hoogleraar in Afrikaanse taalkunde aan die Randse Afrikaanse Universiteit en was van 1971 tot 2005 die hoofredakteur van die Handwoordeboek van die Afrikaanse Taal (HAT).

Odendal was dekades lank 'n lid, en later ook die voorsitter, van die Taalkommissie, die liggaam wat verantwoordelik is vir die opstel van die Afrikaanse Woordelys en Spelreëls. In 1984 het die Taalkommissie onder sy voorsitterskap die vertalende "Lys van klassieke eiename" gepubliseer.

Hy het ook 25 jaar lank op die destydse komitee vir taaladvies van die SAUK gedien, waar hy 'n bydrae tot onder meer nuutskeppings gelewer het.

Odendal is op Saterdag 6 April 2013 in Kaapstad oorlede.

Van sy publikasies sluit in:


</doc>
<doc id="75112" url="https://af.wikipedia.org/wiki?curid=75112" title="Ryan Kankowski">
Ryan Kankowski

Ryan Kankowski (gebore op 14 Oktober 1985 in Port Elizabeth) is 'n Suid-Afrikaanse beroepsrugbyspeler. Hy speel op flank vir die Sharks (in die Superrugbykompetisie) en die Natal Haaie in die Curriebekerreeks. Hy het al 20 rugbytoetse vir die Springbokke gespeel.



</doc>
<doc id="75113" url="https://af.wikipedia.org/wiki?curid=75113" title="Gerhard van den Heever">
Gerhard van den Heever

Gerhard van den Heever (gebore op 13 April 1989 in Bloemfontein) is 'n Suid-Afrikaanse beroepsrugbyspeler. Hy het op vleuel gespeel vir die (in die Superrugbykompetisie) en die Westelike Provinsie in die Curriebekerreeks. 

Vroeg in 2010 het van den Heever die vleuelposisie van Bryan Habana in die se span gehaal nadat Habana Stormers toe is; van den Heever sou blykbaar ook vinniger as Habana wees. Van den Heever het die Bulls verlaat en hom by die Stormers en Westelike Provinsie aangesluit op 24 Oktober 2011 .

In 2013 verhuis van den Heever oorsee, en speel sedert 2016 vir verskeie Japanse spanne op vleuel.



</doc>
<doc id="75114" url="https://af.wikipedia.org/wiki?curid=75114" title="Miafisitisme">
Miafisitisme

Miafisitisme (van die Griekse "mía", "een", en "phýsis", "natuur"), soms ook henofisitisme genoem, is ’n Christologiese formule van die Oriëntaal-Ortodokse en verskeie ander kerke wat net die eerste drie ekumeniese konsilies aanvaar. Daarvolgens is die goddelikheid en menslikheid van Christus verenig in een natuur, sonder onderskeid of verwarring. Sommige kerke beskou hierdie leerstelling as ’n vorm van monofisitisme – die leer dat Christus net een enkele, goddelike natuur het.

Op die Konsilie van Efese van 449 is Nestorius, die patriarg van Konstantinopel, se leerstelling verwerp dat Jesus se goddelike en menslike natuur twee aparte entiteite is en dat Maria nie Gods Moeder genoem kan word nie omdat sy net die ma van Jesus die mens is. Op die Konsilie van Chalcedon in 451 is besluit dat God in twee nature erken moet word wat onskeidbaar is: menslik en goddelik.

Die Miafisiete het dit verwerp. Hulle het geglo Christus het net een natuur, wat sowel goddelik as menslik is. Hulle het geglo die besluite van Chalcedon grens aan Nestorius se dwaalleerstellings. ’n Groot chaos het in die Oos-Romeinse Ryk ontstaan. Die ryk was verdeeld tussen die Chalcedoniërs, wat die leerstellings van die Konsilie van Chalcedon aanvaar het, en die Miafisiete.

Daar was verskeie pogings om die twee partye te verenig (onder meer die Henoticon in 482) en die magsewewig het verskeie kere geskuif. Die besluit van Chalcedon het egter die amptelike standpunt van die Romeinse kerk gebly en is steeds die standpunt van die Oosters-Ortodokse, Rooms-Katolieke en tradisionele Protestantse kerke. Die nie-Chalcedoniese Ortodokse kerke word gewoonlik saam gegroepeer as Oriëntaal-Ortodoks.


</doc>
<doc id="75117" url="https://af.wikipedia.org/wiki?curid=75117" title="Ekumeniese konsilie">
Ekumeniese konsilie

’n Ekumeniese konsilie is ’n konferensie van kerkleiers en teologiese kenners wat gehou word om leerstellings en praktyke in ’n kerk te bespreek en verskille op te los. Die woord "ekumenies" kom van ’n Griekse woord wat letterlik "die bewoonde wêreld" beteken, maar wat ook in ’n enger sin gebruik is vir die Romeinse Ryk.

Net die eerste twee ekumeniese konsilies van die oorspronklike Christelike kerk van die Romeinse Ryk, soos dit bestaan het voor groot skeurings, kan beskou word as geldend vir alle moderne kerke. Latere Romeinse konsilies is net bygewoon deur biskoppe van sekere dele van die Kerk en is verwerp deur Christene wat nie tot dié dele behoort het nie.

Die eerste sewe ekumeniese konsilies, wat erken word deur beide die Oosters-Ortodokse en die Rooms-Katolieke Kerk, is byeengeroep deur Romeinse keisers, wat ook die besluite van dié konsilies in die ryk afgedwing het.

Die aanvaarding van die Romeinse konsilies as ekumenies of nie wissel tussen verskillende moderne kerke. Verskille oor die natuur van Christus en ander kwessies het daartoe gelei dat sommige van dié konsilies deur spesifieke kerke aanvaar of verwerp word. Die meeste Protestantse kerke aanvaar die eerste vier konsilies.


</doc>
<doc id="75119" url="https://af.wikipedia.org/wiki?curid=75119" title="Jonathan Kaplan">
Jonathan Kaplan

Jonathan Isaac Kaplan (gebore op 7 November 1966 in Durban, Suid-Afrika), is 'n voormalige internasionale rugbyskeidsregter en hou die wêreldrekord vir die meeste internasionale rugbywedstryde as skeidsregter.

Kaplan begin as skeidsregter in 1984, terwyl hy nog 'n hoërskoolstudent is. Hy maak sy eersterangse debuut in 1991 en word in 1993 aangestel op Suid-Afrika se nasionale skeidsregterspaneel. Op 4 Mei 1996 maak hy sy internasionale debuut in 'n wedstryd tussen Namibië en Zimbabwe in Harare.

In Oktober 2009 blaas hy vir die vyfde keer in die eindstryd van Suid-Afrika se premiertoernooi, die Curriebeker.

Kaplan kondig op 12 Februarie 2013 sy uittrede aan as rugbyskeidsregter, aan die einde van die 2013-seisoen.

Kaplan hou verskeie rekords as internasionale en Suid-Afrikaanse rugbyskeidsregter. Hy het 68 toetse beheer — wat 'n wêreldrekord is — sy 13 Wêreldbeker-toetse en sy vier Wêreldbeker-toernooie – 1999, 2003, 2007, 2011 – as wedstrydbeampte is wêreldrekords en sy 107 Superwedstryde hou die rekord, wat die eindstryde van 2005, 2006 en 2009 insluit. Die 161 Absa Curriebekerwedstryde wat hy geblaas het is ook ’n rekord, sowel as sy 422 eersterangse wedstryde.



</doc>
<doc id="75120" url="https://af.wikipedia.org/wiki?curid=75120" title="Nicea">
Nicea

Nicea (Grieks: Νίκαια Βιθυνίας, "Níkaia Bithynías"; Latyn: "Nicaea") was ’n ou Griekse stad in Klein-Asië. Dit is veral bekend vir die Eerste en Tweede Konsilie van Nicea wat in die eerste millennium n.C. daar gehou is. Dit is tans die stad İznik in Turkye.

Die stad is omstreeks 310 v.C. gestig deur Antigonus I Monophthalmus, wat dit Antigoneia genoem het. Toe hy verslaan word by die Slag van Ipsus (301 v.C.), het die stad in die hande geval van die Thessaliese generaal Lysimachus, wat dit hernoem het na Nikaia, ter ere van sy vrou. Later het dit deel van die Romeinse Ryk geword en die naam is verlatyns na Nicaea, wat in Afrikaans Nicea gespel word.

Die groot Griekse sterrekundige Hipparchos is omstreeks 190 v.C. hier gebore en die Griekse wiskundige en sterrekundige Sporus van Nicea in 240 n.C.

Die stad het in 1331 deel van die Ottomaanse Ryk geword en heet sedertdien İznik.



</doc>
<doc id="75121" url="https://af.wikipedia.org/wiki?curid=75121" title="Nestorius van Konstantinopel">
Nestorius van Konstantinopel

Nestorius (Grieks: Νεστόριος) of Nestor (381 – omstreeks 450) was ’n Siriese monnik wat van 428 tot 431 n.C. die patriarg van Konstantinopel was. Hy het gelowiges teengestaan wat Maria die Teotokos (moeder van God) genoem het. Hy het klem gelê op die skeiding van Jesus se menslike en goddelike kenmerke en geglo dat sy net die moeder van Jesus die mens kon wees. Nestorius het haar "Christotokos" genoem.

Sy houding het die protes uitgelok van Cyrillus, die patriarg van Alexandrië, wat gemeen het Jesus se menslikheid is ondergeskik aan sy goddelikheid en dat daar nie ’n skerp onderskeid tussen die twee nature gemaak kan word nie.

Die kwessie is in 430 voorgelê aan pous Celestinus I tydens ’n sinode in Rome en Nestorius is gevra om af te sien van sy stellings. Hy het geweier en het keiser Theodosius II gevra om ’n konferensie byeen te roep om die saak te besleg. Die Konsilie van Efese is in 431 gehou. Die konsilie het besluit dat die goddelike en menslike natuur van Jesus onskeidbaar was en dat Maria dus Gods Moeder genoem kon word.

Ná die konsilie het keiser Theodosius besluit om beide Nestorius en Cyrillus af te sit en te verban. Hulle is onder huisarres geplaas, maar laasgenoemde het daarin geslaag om Efese te verlaat nadat hy mense omgekoop het. Nestorius is na ’n klooster in Antiogië gebring, waar hy steeds onder arres was. Onder Cyrillus se invloed is hy eindelik na Egipte verban, waar hy iewers ná 450 oorlede is.


 Hierdie artikel is vertaal uit die 


</doc>
<doc id="75124" url="https://af.wikipedia.org/wiki?curid=75124" title="Monoteletisme">
Monoteletisme

Monoteletisme (van die Griekse μονοθελητισμός, "leerstelling van een wil") is ’n leerstelling oor die goddelike en menslike natuur van Jesus wat in 629 in Armenië en Sirië ontstaan het. Dit is die idee dat Jesus twee nature, maar een wil en energie, het. Dit was in teenstelling met die amptelike standpunt van die kerk van die Romeinse Ryk dat die goddelike en menslike natuur van Jesus ’n aparte wil en energie het.

Monoteletisme was veral ’n ontwikkeling om die Miafisiete terug te lok na die kerk. Hulle het gelo dat Jesus net een natuur, en dus een wil en energie, gehad het. Die idee was in ’n stadium baie gewild, totdat dit eindelik in 681 op die Derde Konsilie van Konstantinopel as kettery veroordeel is.



</doc>
<doc id="75130" url="https://af.wikipedia.org/wiki?curid=75130" title="Pierre-sur-Haute militêre radiostasie">
Pierre-sur-Haute militêre radiostasie

Die Pierre-sur-Haute militêre radiostasie is 'n 30 ha installasie wat vir Franse militêre kommunikasie gebruik word. Dit is in die Franse munisipaliteite Sauvain en Job geleë, en die grenslyn tussen die Rhône-Alpes- en Auvergne-streke loop deur die installasie. 'n Burgerlike radioherleier is ook op hierdie installasie opgerig deur die maatskappy.

In 1913 is 'n semafoorlyn (Frans: "") op die plek gebou waar die radiostasie nou staan. In daardie jare was dit 'n klein klipgebou met die semafoor bo-op.

In 1961, tydens die Koue Oorlog, het NAVO die Franse Weermag gevra om die stasie te bou, om deel te vorm van die 82-punt Europese uitsendingsnetwerk wat as die ACE High stelsel bekend gestaan het. In hierdie netwerk het die Pierre-sur-Haute stasie, of FLYZ, as 'n herleier tussen die Lachens (FNIZ) stasie suid daarvan, en die Mont-Août (FADZ) stasie noord daarvan gedien. Die NAVO radiostasie het van Amerikaans-vervaardigde tropospreidingstoerusting gebruik gemaak om stem- en telegraafseine oor 'n netwerk uit te saai wat vanaf Turkye tot die Noorpoolsirkel in Noorweë gestrek het. Die Franse lugmag het in 1974 beheer van die stasie oorgeneem. In die laat 1980's is die stelsel geleidelik vervang met 'n kombinasie van nasionale verdedigingstelsels en 'n paar substelsels, wat NAVO besit. Die groot paraboliese antennes, wat plaaslik as "Mickey se ore" bekend staan, is in 1991 deur die huidige twee-antenne-stelsel vervang.

Die Pierre-sur-Haute stasie word deur die Franse lugmag bestuur, en is 'n onderafdeling van die Lyon – Mont Verdun lugmagbasis, 80 km vanaf die stasie. Dit is een van die vier stasies wat langs Frankryk se Noord-Suid-as strek, en staan in konstante kommunikasie met die ander: Lacaune, Henrichemont en die Rochefort lugmagbasis. Die stasie word meestal vir uitsendings gebruik wat verband hou met die bevel van operasionele weermageenhede. Indien Franse kernwapens ("Force de Frappe") gebruik sou word, sou die afvuurbevel moontlik deur hierdie herleier gestuur word.

Die stasie vorm sedert sy totstandkoming op 1 Junie 1994 deel van die Franse ' (Lugbevel van Bewaking, Informasie en Kommunikasie Stelsels); vanaf 1 Januarie 2006, word dit deur die ' (Gekombineerde Direktoraat van Infrastruktuurnetwerke en Informasiesisteme) bestuur.

Die stasie staan onder die bevel van 'n Majoor. Ongeveer 20 personeel is op die stasie gesetel, insluitend eletrisiëns, werktuigkundiges en kokke.

Die stasie staan op 'n 30 hektaar werf tussen die munisipaliteite Sauvain en Job, op die grens tussen die départemente Loire en . Die omtrek word deur 'n hoë hout-en-metaal versperring omring. Militêre personeel word per pad of met rusperspoorvoertuie daarheen vervoer. Die toegangspad is nie oop vir die publiek nie.

Daar is drie torings op die perseel. Die hoogste een is 'n 55-meter hoë siviele telekommunikasietoring, wat aan Télédiffusion de France behoort. Bo-op die telekommunikasietoring is 'n radome, en binne-in is daar 'n mode S lugverkeer-beheer radarbakensisteem wat aan die algemene direktoraat vir siviele lugvaart behoort. Die radar is sedert 18 Augustus 2009 in bedryf, maar het 'n paar keer weens swaar sneeu onklaar geraak.

Die twee ander betontorings behoort aan die weermag. Die 30-meter hoë strukture word sedert 1991 vir radio-uitsending en-opvangs gebruik, en is ontwerp om 'n kernontploffing te weerstaan.

Van die geboue is motorhuise, en ander is woonkwartiere met kombuise, eetkamers en slaapkamers. Hulle word deur tonnels wat 400 meter beslaan aanmekaar verbind, sodat 'n mens ongedeerd deur diep sneeu van die een na die ander kan stap.

Die mees belangrike gedeelte van die installasie is ondergronds gelëe, en word gebruik vir uitsendings teen 2 megagrepe per sekonde. Boodskappe wat deur die torings opgevang word, word ontleed en daarna vir versending aangestuur.

Hierdie deel van die fasiliteit word beskerm teen chemiese, biologiese, radiologiese en kern-aanvalle. Die betonstrukture bied ook beskerming teen elektromagnetiese impulse, omdat die gewapende beton op so 'n manier gebou is dat dit 'n Faraday-hok vorm. Onder andere is die kamers ook onder positiewe lugdruk, om gevare wat deur die lug gedra word, uit te skakel. Die fasiliteit het ook onafhanklike water- en elektrisiteits-toevoer.

In April 2013 het die radiostasie wêreldwye aandag getrek nadat 'n afdeling van die Franse departement van binnelandse sake, die intelligensie-agentskap "Direction centrale du renseignement intérieur (DCRI)", probeer het om 'n artikel oor die fasiliteit van die Franse Wikipedia te laat verwyder. Die Wikimedia Stigting het die intelligensie-agentskap gevra vir besonderhede oor presies watter gedeeltes van die artikel 'n probleem geskep het, en hulle ook attent gemaak daarop dat die artikel grootliks informasie weergegee het wat in 'n vryelik-beskikbare 2004 televisie-uitsending van 'n plaaslike televisiestasie ("Télévision Loire 7") uitgesaai is. Die DCRI het geweier om meer besonderhede te gee, en het sy eis dat die artikel verwyder word, herhaal. Die Wikimedia Stigting het geweier om die artikel te verwyder; daarop het die DCRI druk uitgeoefen op Rémi Mathis, 'n administrateur van die Franse Wikipedia, en 'n Franse burger, om die artikel te verwyder. Mnr. Mathis is ook 'n werknemer van die Nasionale Biblioteek van Frankryk ("Bibliothèque nationale de France", 'n staatsinstelling) en die president van die organisasie Wikimédia France. Hy het toegegee aan die eise van die DCRI. Luidens 'n verklaring van Wikimédia France op 6 April 2013:

Die DCRI het 'n Wikipedia-vrywilliger op 4 April [2013] na hul kantore ontbied. Hierdie vrywilliger, wat gemagtig is om bladsye te verwyder, is in die DCRI-kantore gedwing om die artikel te verwyder, met die verstandhouding dat as hy dit nie sou doen nie, hy in aanhouding geneem sou word en vervolg sou word. Alhoewel hy vir die DCRI verduidelik dat dit nie is hoe Wikipedia werk nie, het hy geen keuse gehad as om die artikel te werwyder nie. Hy het vir die ander sisteemoperateurs gewaarsku dat as hulle die artikel weer aktief sou maak, hulle volgens die reg verantwoordelik gehou sou kon word. Hierdie vrywilliger het geen kontak met die artikel gehad nie, omdat hy dit nooit voorheen geredigeer het nie, en nie eens van die bestaan daarvan geweet het voordat hy die DCRI kantoor betree het nie. Hy is gekies omdat hy maklik geïdentifiseer kon word, omdat hy dikwels aktief is in die promosieaktiwiteite van Wikipedia- en Wikimedia-projekte in Frankryk. - Wikimédia Frankryk

Die artikel is later deur 'n Wikipedia-vrywilliger, wat in Switserland woonagtig is, weer opgelaai. Weens die geskil het die artikel die mees geleesde bladsy op die Franse Wikipedia geword, en is meer as 120 000 keer afgelaai tydens die naweek van 6/7 April 2013. Dit is ook in verskeie ander tale vertaal.

Die Franse koerant "20 minutes", "Ars Technica", en 'n "Slashdot" bespreking, het dit as 'n voorbeeld van die Streisand-effek voorgehou. Die Franse departement van binnelandse sake het aan Agence France-Presse meegedeel dat hulle nog geen kommentaar oor die voorval wou lewer nie.

Luidens 'n juridiese bron wat in 'n AFP-nuusberig van 8 April aangehaal is, is die artikel verwyder "as deel van 'n voorlopige ondersoek" wat deur die "anti-terroriste afdeling van die Paryse vervolgingskantoor" gedoen is, omrede die Franse Wikipedia-artikel "geklassifiseerde materiaal bevat wat verband hou met die afvuurbevelstruktuur van kernwapens". 'n Berig in "Le Point" het te kenne gegee dat die artikel "vertroulike inligting bevat wat verband mag hou met die Franse kernafskrikking", byvoorbeeld "weerstand van materiale".

Ná die voorval het "Télévision Loire 7" gesê dat hulle verwag dat die DCRI van hulle sou vereis dat die 2004-verslag, waarop die Wikipedia-artikel gebaseer is, ook verwyder moet word, alhoewel dit met die volle samewerking van die Franse weermag verfilm is. Die Nasionale unie van Polisiekomissarisse het voorgestel dat die volgende stap sou wees dat die regsbank sou vra dat Franse internetdiensverskaffers toegang tot die artikel moet sper.

Die Franse nie-regeringsorganisasie Reporters Sans Frontières (Verslaggewers Sonder Grense) het die DCRI se aksies as "'n swak presedent" beskryf. Die organisasie se woordvoerder het vir "Le Point" genoem dat, "indien die instansie voel dat geheime verdedigingsinformasie openbaar gemaak is, het die instansie die volste reg om deur die hof erken te word, en om sy saak te stel en te verduidelik. Dit is dan die regter, die beskermheer van fundamentele vryhede, se plek om die realiteit en breedte van militêre geheimhouding te peil." Die woordvoerder het opgemerk dat die inligting wat in die artikel vervat is, uit 'n dokumentêre program kom wat voorheen met die samewerking van die weermag verfilm en versprei is, en dat diegene wat die informasie behou en verder versprei, nie verantwoordelik gehou moet word nie.


</doc>
<doc id="75132" url="https://af.wikipedia.org/wiki?curid=75132" title="Michiganmeer">
Michiganmeer

Die Michiganmeer (Engels: "Lake Michigan") is geleë in Noord-Amerika en is die tweede grootste meer van die Groot Mere. Die meer beslaan 'n oppervlakte van 58 000 km² met 'n volume van 4 900 km³. Dit is die enigste van die groot mere wat net in die Verenigde State is; die ander grens almal aan Kanada.



</doc>
<doc id="75133" url="https://af.wikipedia.org/wiki?curid=75133" title="Huronmeer">
Huronmeer

Die Huronmeer (Engels: "Lake Huron", Frans: "Lac Huron") is geleë in Noord-Amerika en is een van die Groot Mere. Die meer beslaan 'n oppervlakte van 59 600 km² met 'n geskatte volume van 3 543 km³.



</doc>
<doc id="75141" url="https://af.wikipedia.org/wiki?curid=75141" title="Weser">
Weser

Die Weser (Nederduits: "Werser" of "Wersern") is 'n rivier wat in noordwaartse rigting deur die Noord-Duitse Laagvlakte vloei. Dit dra sy naam vanaf Hannoversch Münden waar sy twee groot bronriviere, Werra en Fulda, saamvloei. Die Weserrivier mond naby die hawestad Bremerhaven in die Noordsee uit.

Die Weser is oor sy hele lengte as federale waterweg geklassifiseer en loop deur die deelstate Hesse, Noordryn-Wesfale, Nedersakse en Bremen. Sy stroomgebied strek egter verder ooswaarts tot in die deelstate Thüringen en Sakse-Anhalt.

Die feit, dat die riviername "Weser" en "Werra" dieselfde etimologiese oorsprong het, wys daarop die huidige Werrarivier oorspronklik as boloop van die Weser beskou is, terwyl die korter Fulda eerder as een van sy takriviere geag is. Die name "Weser" en "Werra" het eers in die Vroeg-Nieuhoogduitse taalperiode onafhanklik van mekaar ontwikkel.


</doc>
<doc id="75142" url="https://af.wikipedia.org/wiki?curid=75142" title="Ontariomeer">
Ontariomeer

Die Ontariomeer (Engels: "Lake Ontario", Frans: "Lac Ontario") is geleë in Noord-Amerika en is een van die Groot Mere. Die meer beslaan 'n oppervlakte van 19 000 km² met 'n geskatte volume van 1 640 km³.



</doc>
<doc id="75143" url="https://af.wikipedia.org/wiki?curid=75143" title="Eriemeer">
Eriemeer

Die Eriemeer (Engels: "Lake Erie" [ˌleɪk ˈɪɹi], Frans: "Lac Érié") is geleë in Noord-Amerika en is een van die Groot Mere. Die meer beslaan 'n oppervlakte van 25 667 km² met 'n geskatte volume van 480 km³. Die meer is die vierde grootste van die vyf mere en lê tussen die Huronmeer en die Ontariomeer. Dit is 388 km lank en 92 km wyd. Die gemiddelde diepte van die meer is 19 m en die maksimum diepte is 64 m.

Die internasionale grens tussen Kanada en die Verenigde State gaan deur die meer; meer as die helfte van die meer is in die VSA.

Aan die noorde word die meer deur die Kanadese provinsie Ontario begrens, deur New York aan die ooste en suidooste, Pennsilvanië en Ohio aan die suide en Michigan aan die weste.

Die meer word gevoed deur die Detroitrivier wat vanaf die Sint Clairmeer vloei en die Niagararivier verbind dit met die Ontariomeer via die Niagara-waterval.

By Buffalo is die Eriekanaal wat die meer met die Hudsonrivier verbind.

Die Slag van Eriemeer tussen die vlote van Amerika en die Verenigde Koninkryk het hier op 10 September 1813 tydens die Anglo-Amerikaanse Oorlog van 1812 plaasgevind.



</doc>
<doc id="75152" url="https://af.wikipedia.org/wiki?curid=75152" title="Monofisitisme">
Monofisitisme

Monofisitisme (van die Griekse "monos", "enkele", en "physis", "natuur") is die Christologiese standpunt dat Jesus net een enkele, goddelike natuur het. Dit staan teenoor duofisitisme, waarvolgens Christus twee nature behou het ná die vleeswording, een goddelik en een menslik.

Die term verwys histories na die posisie van die kerke (veral in Egipte en in ’n mindere mate Sirië) wat die Konsilie van Chalcedon van 451 verwerp het. Die meer gematigde lede van dié groep handhaaf ’n miafisitiese teologie, wat die geloof geword het van die Oriëntaal-Ortodokse kerke. Hulle glo dat Christus net een natuur het wat menslik én goddelik is. Baie van laasgenoemde kerke verwerp die naam "monofisities", maar dit word dikwels vir hulle gebruik in historiese geskrifte.

Ná die Konsilie van Chalcedon het die monofisitiese kwessie (saam met politieke en nasionalistiese faktore) gelei tot ’n blywende skeuring tussen die Oosterse kerke aan die een kant en die Westerse en Oosterse Ortodokse kerke aan die ander kant. Die Christologiese konflik tussen monofisitisme, duofisitisme en die subtiele verskille tussen die twee het van die 3de tot die 8ste eeu geduur en was ’n groot kwessie by al die ekumeniese konsilies buiten die eerste twee.

Die meeste hedendaagse Christene behoort tot die sogenaamde "Chalcedoniese" kerke – die Rooms-Katolieke Kerk, die Oosters-Ortodokse Kerk en die tradisionele Protestantse kerke (dié wat die eerste vier ekumeniese konsilies aanvaar). Hulle beskou monofisitisme as ’n dwaalleer.


</doc>
<doc id="75153" url="https://af.wikipedia.org/wiki?curid=75153" title="Christologie">
Christologie

Christologie (van die Griekse Χριστός, "Khristós", en –λογία, -"logia") is die studieveld in Christelike teologie wat handel oor die natuur en persoon van Christus. Een van die belangrikste aspekte is die verhouding van Jesus se natuur en persoon met dié van God die Vader. 


</doc>
<doc id="75154" url="https://af.wikipedia.org/wiki?curid=75154" title="Lokomotief">
Lokomotief

'n Lokomotief is 'n spoorgebonde, selfaangedrewe voertuig wat gebruik word om passasiers- of vragtreinwaens te trek, terwyl dit self geen kapasiteit het om vraglas of passasiers te vervoer nie. Die naam lokomotief het sy oorsprong in die Nieu-Latynse term "loco motivus" ("van 'n plek wegbeweeg") wat vir die eerste keer in die vroeë 19de eeu gebruik is om 'n onderskeiding tussen mobiele en vaste stoomenjins te maak. 'n Lokomotief saam met sy waens staan bekend as 'n trein.

Lokomotiewe is oorspronklik as stoomlokomotiewe op die basis van stoomenjins ontwikkel, 'n tegnologie wat vanaf eenvoudige ontwerpe steeds verder verfyn en aangepas en tot in die 20ste eeu gebruik is. Dit is gaandeweg deur diesel- en elektriese lokomotiewe vervang, terwyl in besondere omstandighede ook spesiale voertuie soos elektriese stoomlokomotiewe ontwikkel is.

Stoomlokomotiewe is warmte-enjins wat die chemiese energie van hul brandstof (gewoonlik steenkool - of in enkele gevalle ook hout, koolstof, turf en swaar olie - wat in 'n ketel verbrand word) omskakel om die wiele te laat draai. Hiervoor word water deur 'n vuur in stoom verander wat as werkvloeistof dien om 'n suier heen en weer te laat beweeg. 'n Stang, wat met die suier asook die lokomotief se wiele verbonde is, word sodoende in 'n ronddraaiende beweging gesit. 

Hierdie tegniese proses het sy doeltreffendheid nie aan die druk in die stoomketel te danke nie, maar aan die temperatuurreeks waarbinne stoom aangewend word. Alhoewel ander sisteme as water-stoomstelsels ook as tegniese oplossing gebruik sou kon word, veral omdat die gemiddelde druk van waterstoom laer is as dié van ander werksvloeistowwe en ook vanweë water se korrosiewe eienskappe, was dit vanweë sy maklike beskikbaarheid 'n logiese keuse vir ingenieurs wat die eerste stoomlokomotiewe ontwerp en gebou het.

In Suid-Afrika is daar elektriese lokomotiewe wat 3kV gelykstroom toevoer benodig terwyl daar tans twee tipes wisselstroom-lokomotiewe is: 25 kV of 50 kV toevoer word benodig.


</doc>
<doc id="75155" url="https://af.wikipedia.org/wiki?curid=75155" title="Alfred Dreyfus">
Alfred Dreyfus

Alfred Dreyfus (Mulhouse, 9 Oktober 1859 – Parys, 12 Julie 1935) was 'n Joods-Franse offisier wat veral bekend is vanweë die "Dreyfus-saak". 

Dreyfus is op 15 Oktober 1894 in hegtenis geneem ná vals dokumente waarvolgens hy verraad sou gepleeg het (hy was na bewering 'n spioen vir Duitsland). Hy is op 5 Januarie 1895 van sy rang ontneem en gevonnis tot lewenslange tronkstraf, wat uitgedien moes word op die berugte Devil's Island in Frans-Guyana.

Sy vonnis het baie opskudding veroorsaak en verskeie mense het hulle beywer om hom vrygelaat te kry. Dit het op 19 September 1899 gebeur. Eers op 12 Julie 1906 is hy egter heeltemal vrygespreek van die aanklagte teen hom.

Die bekende Franse skrywer Émile Zola was een van dié wat hom vir sy vrylating en rehabilitasie beywer het met sy beroemde pamflet uit 1898 getiteld: "J'accuse ...!" ("Ek beskuldig ...!"). Daarin is ook die naam van die werklike spioen vermeld, die Hongaar Ferdinand Walsin-Esterhazy.

Dreyfus sou later terugkeer na die leër as majoor, maar weens swak gesondheid is hy in 1907 eervol ontslaan. In die Eerste Wêreldoorlog het hy weer na die leër teruggekeer en is hy uiteindelik bevorder tot luitenant-kolonel.



</doc>
<doc id="75165" url="https://af.wikipedia.org/wiki?curid=75165" title="Oriëntale Ortodoksie">
Oriëntale Ortodoksie

Oriëntale Ortodoksie is die geloof van die Oosterse Christelike kerke wat net die eerste drie ekumeniese konsilies aanvaar – die Eerste Konsilie van Nicea, die Eerste Konsilie van Konstantinopel en die Konsilie van Efese. Hulle verwerp die dogmatiese definisie van die Konsilie van Chalcedon, wat in 451 n.C. gehou is. Daarom word dié kerke ook soms die Ou Oriëntale, Miafisitiese of Nie-Chalcedoniese kerke genoem. Hulle is ook bekend as die Monofisitiese kerke, maar beskou self dié naam as onakkuraat omdat hulle die leerstellings van beide Nestorius en Eutyches verwerp het.

Die kerke is in volle gemeenskap met mekaar, maar nie met die Oosters-Ortodokse Kerk nie. Versigtige samespreking om gemeenskap met laasgenoemde te herstel het in die middel van die 20ste eeu begin.

Ondanks die moontlik verwarrende naam (die woord "Oriëntaal" is sinoniem met die Ooste) onderskei dit die Oriëntaal-Ortodokse kerke van die Oosters-Ortodokse Kerk. Die Oriëntaal-Ortodokse gemeenskap bestaan uit ses kerke: die Kopties-Ortodokse, Ethiopies-Ortodokse, Eritrees-Ortodokse, Siries-Ortodokse, Malankara-Ortodokse Siriese en Armeens-Apostoliese Kerk. Hoewel die kerke in gemeenskap met mekaar is, is hulle hiërargies onafhanklik.

Die Oriëntaal-Ortokse kerke en die res van die Christendom het geskeur oor verskille in Christologiese terminologie. Die Eerste Konsilie van Nicea (325) het verklaar dat Jesus Christus God is, dus van dieselfde wese, en die Konsilie van Efese (431) dat Jesus, hoewel goddelik en menslik, net een persoon is. Twintig jaar ná Efese het die Konsilie van Chalcedon verklaar dat Jesus een person in twee volledige nature is: een goddelik en een menslik. Teenstanders van Chalcedon het dié leerstelling vereenselwig met die Nestoriaanse dwaalleer dat Christus twee aparte entiteite was, die een goddelik (die Logos) en die ander menslik (Jesus). Dié idee is by Efese verwerp.

Patriarg Dioskoros I van Alexandrië en die ander 13 Egiptiese biskoppe het geweier om die besluit van die Konsilie van Chalcedon te aanvaar. Die Oriëntaal-Ortokse Kerke word dus dikwels monofisities genoem. Hulle self verkies egter die term miafisities.

Christologie, hoewel dit belangrik was, was nie die enigste rede dat die Alexandriese kerk geweier het om die besluite van die Konsilie van Chalcedon te aanvaar nie; warm debatte is in dié tyd gevoer oor politieke, kerklike en keiserlike kwessies.

In die jare ná Chalcedon het die patriarge van Konstantinopel met tussenposes in kommunie gebly met die nie-Chalcedoniese patriarge van Alexandrië, Antiogië en Jerusalem, maar Rome het nie. Eers in 518 het die nuwe Bisantynse keiser, Justinus I (wat Chalcedon aanvaar het), gelas dat die kerk in die Romeinse Ryk die konsilie se besluite aanvaar. Hy het opdrag gegee dat al die nie-Chalcedoniese biskoppe vervang word, ook dié in Alexandrië en Antiogië.
Ná die skeuring het die volgende Oriëntaal-Ortodokse kerke ontstaan:

Later het ontstaan:




 Hierdie artikel is vertaal uit die </small>


</doc>
<doc id="75172" url="https://af.wikipedia.org/wiki?curid=75172" title="Clement Attlee">
Clement Attlee

Clement Richard Attlee, 1st Earl Attlee (* 3 Januarie 1883; † 8 Oktober 1967), was 'n Britse politikus wat tussen 1945 en 1951 as eerste minister en, vanaf 1935 tot en met 1955, as leier van die Britse Arbeidersparty gedien het.

Attlee was die eerste politikus wat die amp van vise-premier ("deputy prime minister") beklee het (in die koalisie-regering onder Winston Churchill wat tydens die Tweede Wêreldoorlog gevorm is) en 'n reuse-oorwinning vir die Arbeidersparty in die algemene verkiesing van 1945 behaal en in 1950, ná 'n naelskraap oorwinning, vir 'n tweede ampstermyn verkies is. Hy was die eerste premier uit die geledere van die Arbeidersparty wat 'n voille ampstermyn uitgedien het, asook die eerste wat met 'n algehele meerderheid van setels vir die Arbeidersparty in die Britse Laerhuis kon regeer. Tot dusver het geen ander leier van die Arbeidersparty hierdie funksie langer vervul as Clement Attlee nie.

Attlee het as afgevaardigde vir die Limehouse-kiesafdeling in die algemene verkiesing van 1922 vir die eerste keer 'n setel in die Britse parlement gewen en was in sy politieke loopbaan binnekort suksesvol genoeg om in 1924 as minister in die minderheidsregering van Ramsay MacDonald aangewys te word. Nadat die Arbeidersparty in die verkiesing van 1931 'n verpletterende nederlaag gely het, is Attlee as vise-partyvoorsitter verkies. Ná George Lansbury se bedanking vier jaar later het hy die leier van die Arbeidersparty geword.

In die tyd tussen die twee wêreldoorloë het die Arbeidersparty aanvanklik 'n beleid van pasifisme gevolg het, maar het hierdie paaibeleid uiteindelik laat vaar. Attlee het die destydse Britse premier Neville Chamberlain se pogings om 'n politieke skikking met Adolf Hitler deur vreedsame onderhandelinge te bereik skerp gekritiseer. Ná die uitbreek van die Tweede Wêreldoorlog het die Arbeidersparty deel van Winston Churchill se koalisieregering geword. In dié oorlogskabinet het Attlee aanvanklik as Lordseëlbewaarder ("Lord Privy Seal") gedien en is twee jaar later as vise-premier aangewys. Die koalisieregering is in 1945 ontbind, en Attlee het in die algemene verkiesing van dié jaar 'n algehele meerderheid van 144 setels met 47,8 persent van die uitgebragte stemme vir sy party behaal.

Die regering, wat hy voorgestaan het, het die na-oorlogse konsensus bereik – 'n politieke en ekonomiese beleid wat al gedurende die oorlog in die Beveridge-verslag geskets is en waarvolgens volle indiensneming deur Keynesiaanse ekonomiese maatreëls bereik en 'n uitgebreide welvaartstelsel geskep sou word. Binne hierdie politieke konteks het die Attlee-regering begin om basiese dienste en sleutelnywerhede te nasionaliseer en 'n Nasionale Gesondheidsdiens in die lewe te roep.

Die Konserwatiewe Party was aanvanklik gekant teen 'n Keynesiaanse fiskale beleid, maar het die na-oorlogse konsensus uiteindelik net soos alle ander partye aanvaar. Hierdie konsensus het meer as drie dekades lank die ekonomiese en politieke grondslag van die Verenigde Koninkryk gevorm en sou eers in 1979 deur Margaret Thatcher verwerp word.

In die Britse Ryk het die Attlee-regering 'n beleid van dekolonisasie gevolg en onafhanklikheid aan Indië, Pakistan, Burma, Ceylon, Israel en Jordanië toegestaan. Die belangrikste prestasie ten opsigte van buitelandse beleid was die bevestiging van politieke bande met die Verenigde State. In die algemene verkiesing van 1950 het Attlee sy party nog eens tot oorwinning gelei, maar die verkiesing in die volgende jaar het hy naelskraap verloor. Attlee het as eerste minister bedank.

Attlee, wat in sy tyd en ook vandag hoog gewaardeer word vir sy politieke prestasies, is in 2004 in 'n meningspeiling, wat deur die Universiteit van Leeds en "Ipsos MORI" onder 139 akademici gehou is, as die grootste staatsman aangewys wat die Verenigde Koninkryk in die 20ste eeu opgelewer het – nog voor Winston Churchill wat op die tweede plek beland het.


</doc>
<doc id="75173" url="https://af.wikipedia.org/wiki?curid=75173" title="Assiriese Kerk van die Ooste">
Assiriese Kerk van die Ooste

Die Assiriese Kerk van die Ooste, amptelik die Heilige Apostoliese Katolieke Assiriese Kerk van die Ooste, is ’n Siriese kerk wat histories gesentreer was in Assirië in Noord-Mesopotamië. Anders as ander kerke wat hul oorsprong terugvoer na die antieke tyd, is die moderne Assiriese Kerk van die Ooste nie in gemeenskap met enige ander kerk nie – nie die Oosters-Ortodokse, Oriëntaal-Ortodokse of Katolieke Kerk nie.

Die huidige hoof van die kerk is die katolikos-patriarg van die Assiriese Kerk van die Ooste, Mar Dinkha IV. Onder hom val ’n paar biskoppe, priesters en diakens in gemeentes regdeur die Midde-Ooste, Indië, Noord-Amerika, Oseanië en Europa. Die kerk word teologies verbind aan die leerstelling van Nestorianisme, en dit het tot gevolg dat dit ook bekend is as die Nestoriaanse Kerk, hoewel kerkleiers dié naam verwerp.


 Hierdie artikel is vertaal uit die 


</doc>
<doc id="75176" url="https://af.wikipedia.org/wiki?curid=75176" title="Tweede Konsilie van Efese">
Tweede Konsilie van Efese

Die Tweede Konsilie van Efese is in 449 byeengeroep deur keiser Theodosius II van Bisantium. Dit was veronderstel om ’n ekumeniese konsilie te wees, maar het die bynaam "Rowersinode" van pous Leo I gekry omdat ’n paar van die besluite afgedwing is deur die teenwoordigheid van gewapende soldate. Die besluite van die konsilie is twee jaar later herroep deur die Konsilie van Chalcedon.

In November 448 is die opperab Eutyches in Konstantinopel afgesit deur patriarg Flavianus omdat Eutyches nie wou instem met ’n teologiese formulering wat benadruk het dat Christus twee nature, een goddelik en een menslik, het nie. Eutyches was ’n aanhanger van monofisitisme, die opvatting dat Christus slegs een, goddelike natuur het. Keiser Theodosius II het toe ’n konsilie in Efese byeengeroep.

Die keiser het deur sy uitnodigings na die konsilie gesorg dat dit ’n eensydige samestelling het. Hy moes noodgedwonge die pous van Rome en die vier biskoppe van Konstantinopel, Antiogië, Alexandrië en Jerusalem nooi, maar die res van die teenwoordiges was meestal voorstanders van monofisitisme. Eutyches het ’n groot groep monnike saamgeneem en uit Egipte het ’n groot afvaardiging van monofisiete gekom onder leiding van biskop Dioscorus van Alexandrië. Die keiser self het gesorg vir ’n groep gewapende soldate.

Die konsilie is op 8 Augustus 449 geopen onder die voorsitterskap van die monofisitiese biskop Dioscorus. Pous Leo I se afgesante wou dadelik ’n brief van die pous voorlees waarin hy Eutyches se idees veroordeel en kant kies vir biskop Flavianus. Die voorsitter het dit egter verbied. Nadat Dioscorus ’n gunstige verslag van die proses teen Eutyches gegee het, is die afsetting van die ab ongedaan gemaak. Toe hy Flavianus van Konstantinopel en Eusebius van Dorileum daarna wou afsit, het sommige biskoppe en ’n afgesant van die pous (sy latere opvolger, Hilarius) beswaar gemaak. Hierop het Dioscorus die keiser se gewapende soldate in die kerk laat inkom en die deure laat sluit. Die afgevaardigdes is toe gedwing om vir die afsetting van die twee biskoppe te stem.

Flavianus en Eusebius is verban en die keiser het die besluite van die konsilie goedgekeur. Pous Leo I het die gebeure egter ongeldig verklaar en die konsilie ’n "rowersinode" genoem. Die keiser is kort daarna oorlede en is opgevolg deur Marcianus, wat gou ’n nuwe konsilie byeengeroep het. Die Konsilie van Chalcedon is op 8 Oktober 451 geopen. Hier is al die besluite van 449 by Efese herroep.


</doc>
<doc id="75182" url="https://af.wikipedia.org/wiki?curid=75182" title="Amerikaanse Gewapende Magte">
Amerikaanse Gewapende Magte

Die Amerikaanse Gewapende Magte (Engels: "United States Armed Forces") is die gewapende magte (of weermag) van die Verenigde State van Amerika. Dit bestaan uit die Amerikaanse Leër, Amerikaanse Vloot, Amerikaanse Mariene Korps, Amerikaanse Lugmag, en die Amerikaanse Kuswag.

Amerika het 'n sterk tradisie van siviele beheer oor hul weermag. Die President is die weermag se opperhoof, en help om militêre beleid te vorm saam met die Verenigde State se Departement van Verdediging (DoD). Die DoD se hoof is die V.S. Sekretaris van Verdediging, wat 'n siviele persoon en kabinetslid is. Die Sekretaris van Verdediging is tweede-in-bevel van alle militêre magte, nét na die President, en dien as die hoofassistent van die President in alle verdedigingsake.

Die gewapende magte van die Verenigde State van Amerika is 'n belangrike instrument in die handhawing van die buitelandse beleid van die Verenigde State van Amerika en die globale posisie van die land is van kardinale belang. Die weermag is reeds vir dekades die beste toegerus, en na die "People's Liberation Army" van die Volksrepubliek China, die tweede grootste militêre mag (personeelgewys) in die wêreld.

Die vyf takke van die gewapende magte beskik oor meer as 1,4 miljoen aktiewe soldate en byna 1,1 miljoen reserviste, wat in die geval van oorlog aangevul word deur die Kuswag. Hulle beskik ook oor meer as 745,000 burgerlike werknemers. Die oudste deel is die leër, wat in 1775 gestig is, en die mees onlangse is die Lugmag, wat in 1947 gestig is.

Volgens onafhanklike bronne en navorsing is bevind dat die Gewapende Magte van die Verenigde State van Amerika die sterkste ter wêreld sou wees. Hierdie impak is gebaseer op die jaarlikse grootste militêre begroting (vergelyking: VSA: meer as VS$ 554 miljard, Duitsland: VS$ 46 miljard) in die wêreld, waarvan die grootste deel gaan vir opleiding, inligtingvloei, netwerking, toerusting en navorsing. Die begroting was in die begrotingsjaar 2013 ongeveer VS$ 554,2 miljard (sowat 4% van die totale BBP).

Baanbrekerswerk in tegniese innovasies en personeel-ontwikkelingsprogramme in die Amerikaanse Weermag word met NAVO-lede en sy bondgenote gedeel, waarvan die VSA en Verenigde Koninkryk die belangrikste lede is.

Organisatories is die V.S. Gewapende Magte 'n omskakeling van 'n gelokaliseerde burgermag (geskoei op die Engelse model) tot 'n gesentraliseerde professionele weermag, ook deur herhaalde gevalle van diensplig, en vandag besit dit kenmerke van al drie hierdie werwingsmetodes. Die slaankrag van die Verenigde State se militêre mag was altyd gerig op die belangrikheid wat die Verenigde State van Amerika heg aan buitelandse beleid, sodat gevegsmagte en diplomasie 'n parallelle ontwikkeling ondergaan. Hierdeur was die militêre mag oor dekades lank verantwoordelik vir beide ingryping in die buiteland, en as afskrikmiddel; sedert die land se opkoms as 'n supermoondheid en die handhawing van hierdie status tydens die Koue Oorlog met die Sowjetunie. Benewens die wêreldwye ineenstorting van staatstrukture na die militêre ingryping deur die Verenigde State, is daar ook die voorkoms van asimmetriese oorlogvoering wat die taktiese Amerikaanse magte bevoordeel tydens strategiese uitdagings.


</doc>
<doc id="75186" url="https://af.wikipedia.org/wiki?curid=75186" title="Aan-aan">
Aan-aan

Aan-aan is 'n speletjie wat deur kinders gespeel word. In Engelse variante van die spel begin een kind die spel deur sy maatjie aan te raak met die woorde ""Tag! You're it!"" (ek merk jou, jy's aan). Die deelnemer wat "aan" is moet sy maats rondjaag en probeer om aan een van hulle te vat, en sodoende as "aan" te merk. Sodra die een wat "aan" was 'n nuwe deelnemer as "aan" merk, is hy self nie meer "aan" nie en moet hy spore maak om uit die nuwe "aan"-maatjie se pad te bly.

Daar is verskeie variasies op die spel, onder andere:







</doc>
<doc id="75189" url="https://af.wikipedia.org/wiki?curid=75189" title="Askese">
Askese

Askese (van die Griekse ἄσκησις: "áskēsis", "oefening") beskryf ’n lewe wat gekenmerk word deur onthouding aan verskeie wêreldlike plesiere, dikwels met die doel om godsdienstige of spirituele doeleindes na te streef. Askese kan saamgaan met selfkastyding, maar nie noodwendig nie.

Die Griekse byvoeglike naamwoord "askēsis" beteken "oefening". Die oorspronklike gebruik daarvan het nie op selfonthouding gedui nie, maar op fisieke oefening vir atletiese byeenkomste. Die betekenis is later uitgebrei om te beteken die beheersing of onderdrukking van natuurlike behoeftes om die een of ander vorm van reinheid te bereik. Vas en seksuele onthouding is twee vorms van askese. Dit word in die meeste godsdienste in die een of ander graad toegepas.

Die vroeë 20ste-eeuse sosioloog Max Weber het ’n onderskeid gemaak tussen innerwêreldlike en uiterwêreldlike askese. Eersgenoemde is wanneer iemand hom aan die wêreld onttrek om ’n asketiese lewe te lei, soos monnike in ’n klooster sowel as hermiete, wat alleen woon. Uiterwêreldlike askese verwys na mense wat ’n asketiese lewe lei, maar hulle nie aan die wêreld onttrek nie.

Die doel van askese verskil. Dit kan ’n vorm van boetedoening wees, ’n offer aan ’n godheid, ’n middel tot dissipline vir ’n geestelike lewe of om verdienste te verwerf vir die hiernamaals. Dit kan ook wees omdat die beoefenaar daarvan sy liggaam of die lewe self waardeloos ag en eerder sou verkies om te sterf weens ’n onthouding aan kos en vloeistof.

Die 20ste-eeuse Amerikaanse psigoliese teoretikus David McClelland het gemeen buitewêreldlike askese is spesifiek gerig teen wêreldlike plesiere wat mense se aandag aflei van hul roeping en dat sulke mense wêreldlike plesier kan beoefen wat nie hul aandag aflei nie. As voorbeeld het hy Kwakers genoem, wat histories teen die dra van helderkleurige klere was, maar ryk Kwakers het dikwels hul somber klere van duur materiaal gemaak. Die kleure is as afleidend beskou, maar nie die materiaal nie. Amiese Doopsgesindes gebruik soortgelyke kriteria om te besluit watter moderne tegnologie om te gebruik en watter nie.




</doc>
<doc id="75192" url="https://af.wikipedia.org/wiki?curid=75192" title="Blindemol">
Blindemol

Blindemol is 'n speletjie wat deur kinders gespeel word. Een speler word as die "mol" gekies en word geblinddoek. Hy word dan in die rondte gedraai om hom dronk te maak. Die mol moet dan probeer om die ander spelers in die groep te vang. As hy daarin slaag om iemand te vang, moet die persoon doodstil staan sonder om 'n geluid te maak. Die "mol" moet oor sy gesig, hare en klere voel en raai wie voor hom staan. As hy verkeerd raai, moet die persoon wat gevang is 'n geluidjie maak. As die mol reg is, word die gevange speler die nuwe mol. Die spel word gewoonlik in 'n beperkte ruimte soos 'n kamer gespeel.



</doc>
<doc id="75193" url="https://af.wikipedia.org/wiki?curid=75193" title="Teose">
Teose

In die Oosters-Ortodokse geloof is teose, of vergoddeliking, basies die doel van ’n mens se lewe: die mistieke eenwording van die mens en God. Dit word meegebring deur die reiniging van ’n mens se gedagtes en liggaam en deur oorpeinsing.

Sint Athanasius van Alexandrië het van die vleeswording geskryf: "Hy (Jesus) het ’n mens geword sodat ons god kan word." Die Kerk glo die mens het op ’n tydstip aan die begin van sy bestaan voor ’n keuse te staan gekom: om die verskil tussen goed en kwaad te leer deur waarneming of deur deelname. Die Bybelse storie van Adam en Eva verteenwoordig hierdie keuse deur die mens om aan die bose deel te neem. Die sondeval verteenwoordig ’n fundamentele verandering in die menslike natuur. Wanneer Ortodokse Christene verwys na die Oorspronklike Sonde, verwys hulle na hierdie vermoë om die bose in die menslike natuur op te neem. 

Weens dié sonde was die mens gedoem om van God geskei te wees. Die oplossing vir die probleem was vir God om nog ’n verandering in die menslike natuur teweeg te bring. Hy is gebore en het gelewe, gesterf en weer opgestaan deur die mag van die Heilige Gees. Deur God se deelname aan die mensdom is die menslike natuur weer verander en is die mens van die verdoemenis gered. Dit sluit almal in van die vroegste tye af – tot by Adam en Eva. Die eindelike doel van hierdie verlossing is teose.

Daarom is die doel van Ortodokse Christene van hul doop om deur hul hele lewe nader aan God te groei en so teose te bereik. 


</doc>
<doc id="75195" url="https://af.wikipedia.org/wiki?curid=75195" title="Skeidsregter">
Skeidsregter

'n Skeidsregter is 'n arbiter in enige sportsoort en is die hoogsaangewese persoon wat moet toesien dat die spelreëls korrek en regverdig toegepas word gedurende 'n wedstryd of kompetisie. In baie sport, skeidsregters, net soos spelers, het hul eie persoonlike toerusting.
Skeidsregters word aanwys deur die organiserende liggaam van die sport. Veral in internasionale en in interprovinsiale wedstryde word 'n skeidsregter bygestaan deur 'n aantal assistente, soos derde en vierde beamptes asook grensregters. In tennis word onderskei tussen die stoelskeidsregter ("Eng: chair umpire") en (daaraan ondergeskikte) lynregters ("Eng: line umpires"). Dit is ook moontlik om meer as een gelykwaardige skeidsregter te hê, byvoorbeeld met hokkie, krieket en netbal, waar elk van die twee skeidsregters een helfte van die baan beoordeel.

Indien 'n televisieskeidsregter (TMO of videoskeidsregter) aangestel is, mag die rugbyskeidsregter op die veld hom vir advies vra voordat 'n drie toegestaan of afgewys word.

In fietsry word die skeidsregters Commissaires genoem.


</doc>
<doc id="75198" url="https://af.wikipedia.org/wiki?curid=75198" title="Wafra">
Wafra

Die olietenkskip SS Wafra het in Februarie 1971 een van die wêreld se grootste oliebesoedelingsrampe aan die Suid-Afrikaanse kus veroorsaak.

Die Wafra is in 1956 in Nagasaki (Japan) gebou, was die eiendom van Getty Tankers en geregistreer in Liberië. Op 12 Februarie het die skip met 'n vrag ru-olie van 63 174 ton die hawe van Ras Tanura (in Saoedi-Arabië) aan die Persiese Golf op pad na Kaapstad verlaat.

Op 27 Februarie ondervind die skip masjienprobleme toe dit om Kaap Agulhas vaar. Eers word dit deur die Russiese tenksip "Gdynia" en toe deur die Durbanse kusvaarder "Pongola" op sleeptou geneem. Die sleepkabel breek en die Wafra bots op 8 km van Kaap Agulhas teen die Northumberlandrif. Agt van sy 12 vragtenks word beskadig en 26 000 ton olie lek uit. Hiervan spoel 6 000 ton op die kus rondom Kaap Agulhas en Struisbaai uit en lei tot 'n ekologiese ramp. Op Dyereiland naby Gansbaai word 1 200 Afrika-pikkewyne besmeer.

Twee Duitse sleepbote, die "Oceanic" en die "Baltic", het die Wafra van die rif afgesleep, maar in die proses breek die Wafra op. Die voorste gedeelte word 320 km ver na die rand van die kontinentale plaat gesleep, maar laat 'n oliespoor van 160 km lank na. Die agterstewe het agtergebly en vorm daar 'n kunsmatige rif. Dit is onder sportduikers gewild.

Op 10 Maart is die grootste wrakstuk deur 'n Buccaneer van die Suid-Afrikaanse lugmag gebombardeer en het baie van die olie weggebrand. Twee dae later het 'n Shackleton-vliegtuig die wrak gekelder.

Die raad van ondersoek het die kaptein en die bemanning van die Wafra van enige blaam vir die ramp onthef.

In 1968 was die World Glory en in 1983 die Castillo de Bellver verantwoordelik vir groot oliestortings langs die Suid-Afrikaanse kus.



</doc>
<doc id="75199" url="https://af.wikipedia.org/wiki?curid=75199" title="Vlag van Venezuela">
Vlag van Venezuela

Die nasionale vlag van Venezuela is op 12 Maart 2006 amptelik in gebruik geneem. Die vlag vertoon drie horisontale bane in geel, blou en rooi met agt wit vyfpuntige sterre in ’n halfmaan in die blou baan. Die ontwerp van die vlag is baie soortgelyk aan dié van Colombia en Ecuador wat ook voormalige samestellende gebiede van Groot-Colombia is. Al drie vlae is gebaseer op ’n voorstel van die Venezolaanse generaal Francisco de Midanda wat in 1811 deur Venezuela aanvaar is en later deur Groot-Colombia met ’n paar verstellings.

Die kleure van die Venezolaanse vlag stel die volgende voor: geel stel die welvaart van die land voor, blou stel die territoriale water van Venezuela voor en rooi stel die bloed van die patriotte voor wat gevloei het in die onafhanklikheidstryd.

Sewe van die agt sterre in die vlag simboliseer die sewe provinsies wat aan die begin van die negentiende eeu teen die Spanjaarde in opstand gekom het; Caracas, Cumaná, Barcelona, Barinas, Margarita, Mérida en Truillo. Die ander ster stel oorwinning en toekoms voor. Die agtste ster verwys moontlik ook na die Venezolaanse aanspraak op ’n groot deel van Guyana en Trinidad en Tobago.

In die grondwet van Venezuela staan dat die hoogte-breedteverhouding 2:3 is en dat die vlag horisontaal verdeel is in drie gelyke bane in geel, blou en rooi. Die agt vyfpuntige sterre is in ’n boog waarvan die buitenste punte van die sterre hulle op die lyn van ’n sirkel staan. Artikel 3 van die Wet op Vaderlandsimbole ("Ley de los Símbolos Patrios") stel dit so:

Hierdie wet lê geen benaming vir die kleure vas nie en bepaal ook nie die presiese kleure wat gebruik moet word nie. Aan die hand van verskeie bronne kan die volgende egter dien as riglyn:

Volgens die huidige interpretasie dui die kleure aan:

Soos met die meeste ander nasionale vlae moet die Venezolaanse vlag daagliks van 7:00 tot 18:00 vertoon word deur die wetlik geregistreerde openbare instellings. Privaatinstellings, besighede en burgers behoort die vlag op nasionale vakansiedae te vertoon te word, of op dae wat deur die nasionale uitvoerende gesag vasgestel is. Instellings wat verplig is om die vlag te vertoon, is:

Daar is tans geen regulasie wat die dimensies van die vlag, die gebruik binne privaat of openbare instellings of deur die publiek in die algemeen, die vorm en protokol, reguleer nie. Die verdrae wat bestaan is vrylik vasgestel. Nietemin volg opvoedkundige instellings tans ’n protokol wat geskoei is op regulasies wat vir die weermag uitgevaardig is om die vlag op spesiale dae te hys.

Uit respek vir die vlag behoort die volkslied gespeel te word en alle teenwoordiges behoort op aandag te staan en die hoed van die hoof te verwyder.

Hoewel daar geen regulasie is oor die vou van die vlag nie, is daar, soos in ander lande, ’n prosedure met wydverspreide aanvaarding in skole, verkennersgroepe en militêre instellings. Die oorsprong is nie bekend nie, maar daar is verskeie moontlikhede, soos dat die “vouprotokol” oorgeneem is van ander lande. In die Venezolaanse geval is daar twee maniere waarop die vlag opgevou kan word, afhangend van of dit ’n burgerlike of staatsvlag is.


Die vlag is in wese steeds dieselfde as die een wat deur Francisco de Miranda ontwerp is vir sy mislukte ekspedisie in 1806 om Venezuela te bevry en wat in 1811 deur die Nasionale Kongres aangeneem is. Dit het bestaan uit drie horisontale bane in geel, blou en rooi. Miranda se vlag is ook die inspirasie vir die vlae van Colombia en Ecuador. Die oorspronklike ontwerp is vir die eerste keer op 12 Maart 1806 vertoon in Jacmel, Haïti, toe Miranda se ekspedisie voorbereidings getref het vir die laaste been van hul tog na Venezuela. Die vlag is vir die eerste keer op 3 Augustus 1806 op Venezolaanse bodem vertoon by La Vela de Coro. Tot 2006 is Vlagdag in Venezuela op 12 Maart gevier, maar sedertdien is dit op 3 Augustus.

Miranda het ten minste twee inspirasies vir sy vlag gelys. In ’n brief aan graaf Simon Romanowitsj Woronzof in 1792 sê Miranda dat die kleure gebaseer is op die teorie van primêre kleure wat deur die Duitse skrywer en filosoof Johann Wolfgang von Goethe gegee is. Miranda het ’n laataand-gesprek wat hy met Goethe tydens ’n feestelikheid in die winter van 1785 in Weimar gehad het, beskryf. Goethe was in so ’n mate bekoor deur Miranda se wedervaringe in die Amerikaanse Onafhanklikheidsoorlog en sy reise deur Europa en die Amerikas, dat hy aan Miranda gesê het “Jou lot is om in jou land ’n plek te skep waar die primêre kleure nie versteur is nie.” Miranda verduidelik in die brief wat Goethe bedoel het:

Nadat Miranda later sy vlag ontwerp het met hierdie gesprek as basis, het hy hom herinner dat hy ’n muurskildery deur Lazzaro Tavarone in die Palazzo Belimbau in Genua gesien het wat Christophorus Columbus afgebeeld het waar hy ’n soortgelyk gekleurde vlag ontrol in Veragua gedurende sy vierde reis.

In sy militêre dagboek gee Miranda ’n ander moontlike inspirasie vir sy vlag: die geel, blou en rooi van die vaandel val Hamburg se "Bürgerwache", wat hy ook gesien het tydens sy reise in Duitsland.

In 1801 se plan vir ’n weermag om Spaans-Amerika te bevry wat sonder sukses deur Miranda ingedien is by die Britse kabinet, het hy materiaal versoek vir “tien vlae waarvan die kleure rooi, blou en geel in drie sones sal wees.”

Die simboliek wat aanvanklik aan die kleure toegeskryf is, is dat die geel die rykdom van die grond voorstel, rooi stel moed voor en blou stel die onafhanklikheid van Spanje voor, of kortweg: “goue” Amerika geskei van bloedige Spanje deur die diep blou see.

Gedurende die eerste helfte van die 19de eeu is sewe sterre tot die vlag toegevoeg wat die sewe ondertekenaars van die Venezolaanse onafhanklikheidsverklaring, nl. Caracas, Cumaná, Barcelona, Barinas, Margarita, Mérida en Trujillo.

Na die veldtog van Guayana het Simón Bolívar ’n agtste ster tot die nasionale vlag toegevoeg (die sogenaamde vlag van Angostura) in verteenwoordiging van die nuutbevryde provincie. Bolívar het die volgende verordening uitgevaardig:

Die Wet op die Nasionale Vlag, Wapenskild en Volkslied het die wapenskild tot die vlag toegevoeg op 19 Februarie 1954. Die wapenskild is nie tot die burgerlike of vlootvaandel toegevoeg, wat bedoel is vir nie-regeringsdoeleindes soos burgerlike gebruik, koopvaardyskepe en internasionale sportkompetisies, nie.

In 2006 het president Hugo Chávez planne aangekondig om ’n agtste ster tot die vlag toe te voeg om ’n late nakoming van Bolívar se verordening van 1817 te vervul. Die agtste ster verteenwoordig die Guayana Provinsie, een van die provinsies van Venezuela ten tyde van die onafhanklikheidsverklaring. Hoewel die nuwe vlag deur die Venezolaanse regering goedgekeur is, het dit ’n mate van kontroversie veroorsaak. Ten tyde van die onthulling van die vlag het Óscar Pérez, ’n woordvoerder vir die Nasionale Weerstandsbeheer verklaar dat die opposisie nie die nuwe vlag sou gebruik nie.

Die opposisie het gekla oor die noemenswaardige koste verbonde aan die aanpassing teen 2011 van alle vlae en daarmee saam alle dokumente waarop die vlag of die wapenskild verskyn, soos deur die regering voorgestel. Die regering het egter gesê dat die voorgestelde datum van 2011 genoegsame tyd voorsien vir die infasering van die nuwe vlag deur burgers, besighede en ander organisasies.

Die verandering van die perd op die wapenskild het ook ’n mate van kontroversie veroorsaak onder die opposisie, kommentators en komediante wat opgemerk het dat die perd se “hardloop na links” ’n minder subtiele refleksie is van Chávez se linkse politieke neigings. Die nuwe wet noem slegs dat die rigting van die perd te make het met “onafhanklikheid en vryheid”.

Met die afsluiting van die Mej. Heelal 2010-skoonheidskompetisie, het Stefanía Fernández, die wenner van 2009 ’n Venezolaanse vlag met sewe sterre vertoon.

Die vlae van Colombia, Ecuador en Venezuela kan elkeen teruggetrek word na die vlag van die nasie Groot-Colombia (1819–1830), die kortstondige republiek wat die gebied van al drie lande beslaan het. Die vlag van Groot-Colombia is geïnspireer deur die vlag van die Eerste Republiek Venezuela, die eerste onafhanklike regering van daardie nasie. Die vlag van die Venezolaanse Republiek is geïnspireer die vlag wat vroeër deur generaal Francisco de Miranda geskep is in sy pogings om onafhanklikheid vir Venezuela te verkry. Hierdie vlag is in 1806 oor die hawe van La Vela in Santa Ana de Coro, Venezuela, vertoon.

Die vlae van Colombia, Ecuador en Venezuela gebruik al drie die geel, blou en rooi driekleur maar dit is waar die ooreenkomste eindig. In ’n dekreet wat in 1934 in Colombia uitgevaardig is, is die bane vasgestel in ’n verhouding van 2:1:1 en die vlag in ’n verhouding van 2:3, soortgelyk aan die huidige vlag van Ecuador. Die wapenskild word egter slegs gebruik op vlae wat deur regeringsamptenare of militêre magte gebruik word. Vir Venezuela was die basiese ontwerp om die drie bane gelyk in die vertikaal te hê, anders as dié van Ecuador en Colombia. Sedert 1863 het Venezuela egter besluit om hul vlag met wit sterre te versier in plaas van ’n wapenskild. Daar is egter die opsie om die Venezolaanse vlag met die wapenskild op te vertoon. In 2006 is hierdie vlag verander deur een ster by te voeg en die wapenskild effens te verander. Die posisie van die wapenskild op die Venezolaanse vlag verskil ook van dié van Ecuador en Colombia deur in die skildhoek te wees, in plaas van in die middel van die vlag.



</doc>
<doc id="75203" url="https://af.wikipedia.org/wiki?curid=75203" title="Wikivoyage">
Wikivoyage

Wikivoyage is 'n vrye reisgids op die Internet met bestemmings, onderwerpe en taalgidse wat deur onbetaalde outeurs geskryf is. Die naam van die webtuiste is 'n samevoeging van die woorde "wiki", 'n sagtewareprogram wat mense toelaat om teks te publiseer en te wysig, en "voyage", die Franse en Engelse woord vir reis. Die inhoud word, net soos Wikipedia, onder die Creative Commons Erkenning-InsgelyksDeel-lisensie gepubliseer. 



</doc>
<doc id="75204" url="https://af.wikipedia.org/wiki?curid=75204" title="Kruisteken">
Kruisteken

Die kruisteken (Latyn: "signum crucis") is ’n ritueel wat in baie Christelike kerke gebruik word. Dit word uitgevoer deur die vorm van die kruis met die regterhand oor die liggaam te trek.

Daar is twee hoofmaniere om dit te doen: die een is van regs na links met drie vingers, soos in gebruik in die Oosters-Ortodokse Kerk volgens die Bisantynse tradisie; die ander is van links na regs met die oop hand, soos in die Rooms-Katolieke, Anglikaanse, Metodiste-, Lutherse Kerk en die Oriëntaal-Ortodokse kerke. Dit word selde in ander Christenkerke gebruik.

Die oop hand word in die Westerse Christendom gebruik. Die vyf vingers stel vir baie die vyf wonde van Christus voor. In Oosters-Ortodokse en Oosters-Katolieke kerke vorm die duim, wysvinger en middelvinger saam ’n punt. Dit stel die Heilige Drie-eenheid (Vader, Seun en Heilige Gees) voor. Die ander twee vingers word teen die palm van die hand gehou en stel die twee nature van Christus voor.
In die Russies-Ortodokse Kerk is in die verlede twee vingers gebruik om ’n punt te vorm as teken van die twee nature van Christus. Onder die hervormings van patriarg Nikon in 1666, toe onder meer bepaal is dat die kruisteken met drie vingers gemaak moet word om die Kerk in lyn te bring met die res van die Ortodokse kerke, het ’n skeuring in die Kerk ontstaan. Die Ougelowiges het geweier om die hervormings te aanvaar en is lank vervolg. Hulle gebruik steeds net twee vingers.

Die kruisteken word gemaak deur die hand na die voorkop te bring terwyl die persoon dikwels sê "in die naam van die Vader", daarna na die bors of maag ("en die Seun") en oor die skouers ("en die Heilige Gees"), en eindelik "Amen".

Westerse Christene en die Oriëntaal-Ortodokse kerke raak eers aan die linker- en dan aan die regterskouer. Ortodokse Christene gebruik ’n beweging van regs na links.

Die kruisteken word as ’n reël gemaak aan die begin of einde van ’n gebed, soms ook by ’n ikoon of as iemand verby ’n kerkgebou loop. Tydens (meestal aan die einde van) dienste maak die priester of dominee die kruisteken in die lug as ’n teken van seën. Daar is ook talle ander gebruike, wat wissel van kerk tot kerk.


</doc>
<doc id="75210" url="https://af.wikipedia.org/wiki?curid=75210" title="USS Atlanta">
USS Atlanta

Die USS Atlanta was 'n kruiser van die Amerikaanse Vloot tydens die Tweede Wêreldoorlog. Sy was 'n nuwe geslag kruiser met die hoofdoel om op te tree in 'n lugafweer kapasiteit; 'n skip ontwerp om beskerming aan vlote te kan verskaf. Vir die rol was sy slegs toegerus met sestien 5-duim meerdoelige kanonne en agt 21-duim torpedobuise. Sy het 6,000 ton water verplaas en is gekelder tydens die Slag van Guadalcanal gedurende 1942.



</doc>
<doc id="75214" url="https://af.wikipedia.org/wiki?curid=75214" title="Jason Jaftha">
Jason Jaftha

Jason Jaftha (* 4 Mei 1985) is ’n rugbyskeidsregter wat verbonde was aan die Suid-Afrikaanse Rugbyunie. Hy was op SARU se nasionale paneel en kom van die Suid-Kaap (SWD-unie) waar hy aan die Hoërskool Zwartberg skoolgegaan het. Jaftha het sy eerste internasionale wedstryd op 14 November 2012 geblaas in ’n wedstryd tussen Zimbabwe en Spanje.

Teen die einde van 2015 is hy, weens sy beseringsrekord, van die Skeidsregtersvereniging se Elitepaneel na hul Nasionale Paneel afgegradeer, en geheel-en-al van die skeidsregterspaneel verwyder vir 2017.



</doc>
<doc id="75215" url="https://af.wikipedia.org/wiki?curid=75215" title="Rasta Rasivhenge">
Rasta Rasivhenge

Fhatuwani "Rasta" Rasivhenge (gebore op 3 Januarie 1986 in Johannesburg) is 'n Suid-Afrikaanse Rugbyunie "elite"paneel skeidsregter.

Rasivhenge is vir die eerste keer in 2016 bygevoeg op die skeidsregterrooster vir die 2016 Superrugbyseisoen.



</doc>
<doc id="75216" url="https://af.wikipedia.org/wiki?curid=75216" title="Lourens van der Merwe">
Lourens van der Merwe

Lourens van der Merwe is 'n rugbyskeidsregter wat deur die Suid-Afrikaanse Rugbyunie op hul nasionale paneel aangestel is.



</doc>
<doc id="75219" url="https://af.wikipedia.org/wiki?curid=75219" title="Jaco Peyper">
Jaco Peyper

Jaco Peyper (gebore op 13 Mei 1980 in Bloemfontein, Suid-Afrika) is 'n rugbyskeidsregter wat op die Suid-Afrikaanse Rugbyunie se premierpaneel aangestel is.

Peyper het vinnig opgang gemaak as Suid-Afrikaanse rugbyskeidsregter, en maak sy Superrugby-debuut in 2008 toe hy nog in sy 20's was. In 2011 word hy aangewys as 'n beampte tydens die 2011 IRR Juniorwêreldkampioenskap in Italië. Dit sluit die eindstryd tussen Engeland en Nieu-Seeland in, wat Nieu-Seeland met 33-22 gewen het.

Gedurende 2012 word Peyper bevorder tot die Internasionale Rugbyraad se elitepaneel, en tree op as skeidsregter tydens die Skotse toer na Australasië in 2012. Die toetse sluit in die Skotte se 6-9 weg-wen oor Australië, die 25-37 weg-wen oor Fidji en hul 16-17 weg-wen oor Samoa.

Hy is opgeroep as skeidsregter vir die Argentynse toets teen die All Blacks in Rondte 5 van die 2012-Rugbykampioenskapreeks en het weer die fluitjie hanteer op 24 Augustus 2013 vir die Rugbykampioenskaptoets tussen die All Blacks en die Wallabies in Wellington, Nieu-Seeland, waartydens die All Blacks die Bledisloebeker behou het.



</doc>
<doc id="75220" url="https://af.wikipedia.org/wiki?curid=75220" title="Mariagerfjord">
Mariagerfjord

Mariagerfjord is met sy ongeveer 35 km (42 km stroomkanaal) die langste fjord in Denemarke. Die breedte van die Mariagerfjord wissel tussen 4½ km by sy breedste punt en 250 meter by Hadsund. Die fjord beslaan 'n gebied van ongeveer 47 km² en 'n diepte van tot 30 meter. Die fjord vorm die suidgrens van Himmerland en noordgrens van Kronjylland.

Daar word op geologiese grondslag geskat dat die fjord reeds lank voor die Ystydperk gevorm is. Tydens en ná die Ystydperk het die gletserys en smeltwater saam met die veranderinge in seevlak die fjord gevorm. Voorheen is geglo dat die fjord 'n tonneldal was. Omrede Deens enige inham 'n "fjord" noem, selfs strandmere, is bedink dat Mariagerfjord nie 'n werklike fjord nie, maar 'n inham is wat lyk op die "förd"-soort (gevorm deur afloopwater onder die yslaag; dus, 'n tonneldal).

Die Mariagerfjord is dieper op land en vlakker by die seemonding - 'n sogenaamde drempelfjord. Dit bring mee dat die binneste deel van die fjord na die bekken se kant beperkte wateruitwisseling het. Party somers het dit 'n suurstoftekort in die water en visvrektes tot gevolg.

Aan die eindpunt van die fjord kry mens Hobro, 'n bietjie meer ooswaarts aan die suidekant Mariager en baie verder aan - so 10 km vanaf die opening na Aalborgbaai - lê Hadsund, waar 'n brug die twee fjordwalle verbind. Al drie die dorpe het tydens die ontwikkeling van nywerhede 'n ekonomie gehad wat gegrond was op gemaklike water- en spoorvervoer.

Aan die suidekant van die fjordmonding het Overgård Gods, in Flemming Juncker se besit, groot grondgebied ingedam, wat vir landbou gebruik is. Daar is gesê dat die drooglegging van 1 700 "tønder land" 'n aansienlike uitwerking op die fjordomgewing moes gehad het. Een "tønde land" is ongeveer 0,5 hektaar, so 1 700 "tønder land" gee altesaam ongeveer 9 km². 
Modelberekeninge toon 'n "prop in die gat" wat wateruitwisseling aan die binnefjord met ong. 3% laat verminder het. 

Slykgras ("Spartina") is na die fjord gebring.

Die buitenste, oostelike deel van die fjord, na Hadsund se kant, vorm deel van die Natura 2000-gebiede van "14 Aalborgbaai, Randersfjord en Mariagerfjord" en is sowel 'n Ramsargebied, EU-habitatgebied as voëlbeskermingsgebied. 

"Det tabte land : den store fortælling om magten over det danske landskab" / af Kjeld Hansen f. 1947. – Kbh. : Gad, 2008. – 847 sider : ill. ISBN 978-87-12-04373-7
Verslag oor die agteruitgang van die Deense landskap die afgelope 250 jaar.
Oor die droogleggingsprojekte, onder meer Flemming Juncker se indammings rondom Overgaard by Mariagerfjord.

Radiopraatjie met Kjeld Hansen oor die indammingsprojekte in Mariagerfjord uitgesaai deur P1 Apropos 11.07.2008.



</doc>
<doc id="75221" url="https://af.wikipedia.org/wiki?curid=75221" title="Park Jung-yang">
Park Jung-yang

Park Jung-yang (Koreaans: 박중양, hanja:朴重陽, 3 Mei 1872 - 23 April 1959) was 'n Koreaanse politikus, burokraat en liberale filosoof. Hy was die burgemeester van Daegu (1906 - 1907), die goewerneur van Gyungsangbuk-do (1906-1907, 1908-1910), Pyungannam-do (1907), Jeollanam-do (1907), Chungcheongnam-do (1910, 1910-1915), Hwanghae-do (1921 - 1923, 1928) en Chungcheongbuk-do-provinsie (1923-1925). Sy bynaam was Haeak(해악, 海岳), Ilso(일소, 一笑).



</doc>
<doc id="75222" url="https://af.wikipedia.org/wiki?curid=75222" title="Craig Joubert">
Craig Joubert

Craig Joubert (gebore op 8 November 1977 in Durban, Suid-Afrika), is 'n voltydse internasionale rugbyskeidsregter.

Joubert matrikuleer aan die Maritzburg Kollege en studeer in besigheidsfinansies by die Universiteit van Natal. Hy werk in korporatiewe bankwese, 'n professie wat hy vir vyf jaar beoefen, voordat hy 'n voltydse skeidsregter word.

Craig Joubert begin reeds in sy jeugjare as skeidsregter op aandrang van sy pa, Des Joubert. Hy maak sy eerste-divisie debuut in 1991 en word aangestel op Suid-Afrika se nasionale skeidsregterspaneel in 1993.

In 2003 maak hy sy internasionale debuut in 'n wedstryd tussen Namibië en Uganda in Windhoek.

In 2010 beheer hy die Super 14-eindstryd tussen die Bulls en die Stormers.

Hy blaas ook gereeld in die plaaslike Suid-Afrikaanse premiertoernooi, die Curriebeker.

Op 23 Oktober 2011 val sy grootste eer hom te beurt deur te blaas in die eindstryd van die Rugbywêreldbeker 2011 tussen die All Blacks en die Franse Hane in Nieu-Seeland.




</doc>
<doc id="75227" url="https://af.wikipedia.org/wiki?curid=75227" title="Chiapas-konflik">
Chiapas-konflik

Die term Chiapas-konflik (Spaans: "Conflicto de Chiapas") verwys in die algemeen ná die Zapatista-opstand ("Levantamiento zapatista") en die nasleep daarvan, maar die term verwys ook ná die verhouding tussen die inheemse volke en bestaansboere in die suidoostelike Meksikaanse deelstaat Chiapas. Die Chiapas-konflik het op 1 Januarie 1994 met die oorlogsverklaring van die ZANL aan die regering begin, waarop die regering soldate in die region gestuur het. Op 12 Januarie 1994 het die regering 'n eensydige skietstilstand verkondig. Die San Andrés-ooreenkomste, wat inheemse volke outonomie toegestaan het, is op 16 Februarie 1996 onderteken, maar die konflik oor teen die uitwerkings van globalisering en diskriminasienie van die Maya-bevolking is nie opgelos nie. Die begin van die konflik het saamgeval met die stigting van die NAFTA deur Kanada, Meksiko en die Verenigde State.

Die term Chiapas-konflik is intensief gekoppel met teen-insurgensie, 'n lae intensiteits-konflik, vierde geslags-oorlogvoering asook verdeel en heers.



</doc>
<doc id="75229" url="https://af.wikipedia.org/wiki?curid=75229" title="Romeinse monargie">
Romeinse monargie

Die Romeinse monargie of Romeinse Koninkryk (Latyns: "REGNVM ROMANVM") was die tydperk van die antieke Romeinse tydperk, wat gekenmerk is deur 'n monargie as regeringsform met sewe legendariese konings. Die geskiedenis van die koninkryk het met die Stigting van Rome deur Romulus en Remus in 753 v.C. met nedersettings rondom die Palts-heuwel langs die Tiber in Sentraal-Italië begin en met die omverwerping van die konings en die stigting van die Romeinse Republiek omstreeks 509 v.C. geëindig.

Min is seker bekend oor die geskiedenis van die koninkryk, soos byna geen geskrewe rekords van daardie tyd oorleef het en die dokumente, wat tydens die republiek en keiserryk geskryf is, is grootliks gebaseer op legende. Waarskynlik was die sewe heuwels van Rome sedert die 10de eeu v.C. deur Latiners en Sabiners bewoon; naas 600 v.C. het die gebied in die invloedsfeer van die Etruskers gekom, wat uit die dorpe 'n stad gevormen die monargie gestig het.



</doc>
<doc id="75232" url="https://af.wikipedia.org/wiki?curid=75232" title="Kgalagadi-vredespark">
Kgalagadi-vredespark

Kgalagadi-vredespark is 'n uitgestrekte wildernis- en bewaringsarea in Suider-Afrika. Kgalagadi beteken plek van dors. Die park lê grotendeels in die suidelike Kalahariwoestyn. Die landskap bestaan uit rooi sandduine, yl plantegroei, hier-en-daar 'n boom, en die droë rivierbeddings van die Nossob- en Auobriviere. Die riviere vloei volgens oorlewering slegs eenkeer in 'n eeu. Water vloei egter ondergronds en verskaf lewe aan gras en kameeldoringbome wat in die rivierbeddings gedy. Die rivier mag gering vloei na groot donderstorms, terwyl die wild feesvier en na die rivierlopies stroom om hulle ewige dors te les.

Die park omsoom die grens tussen Suid-Afrika en Botswana en bestaan uit twee aangrensende nasionale parke:
Die totale oppervlak van die park is 38 000 km². Ongeveer driekwart van die park lê in Botswana en 'n kwart in Suid-Afrika.
Die hoofkamp van die wildtuin is by Twee Rivieren , ongeveer 270 km van Upington en 950 km per pad vanaf Pretoria.

Die park het 'n volop verskeidenheid natuurlewe. Dis die tuiste van groot soogdierpredatore, soos die swartmaanhaar Kalaharileeus, jagluiperds, luiperds, en hiënas. Troppe plantvreters soos blouwildebeeste, springbokke, elande, en rooihartbeeste woon en trek in die park rond na gelang van die seisoen, en verskaf daarmee genoeg voedsel aan die vleiseters. Meer as 200 verskillende spesies voëls kan in die park waargeneem word, onder andere aasvoëls, arende en sekretarisvoëls.

Die weer in die Kalahari kan uiterstes bereik. Januarie is midde-somer in Suider-Afrika en die dagtemperatuur oorskry gemaklik 40 °C (104 °F). Winternagte kan bitterkoud word met temperature benede vriespunt. Ekstreme temperature van –11 °C en op tot 45 °C is al aangeteken. Reënneerslae is baie skaars in hierdie woestyngebied.

Daar is slegs drie tradisionele ruskamp-lodges vir toeriste. Hulle is voldiens lodges en sluit bv. lugreëling, winkels en swembaddens in. Dan is daar ses wilderniskampe in die park, hulle verskaf slegs skuiling en vars water; besoekers moet hulle eie voedsel, drinkwater en vuurmaakhout verskaf.

Die Kalahari Gemsbok Nasionale Park in Suid Afrika is op 31 Julie 1931 gevestig, om migrerende wild, veral gemsbokke, teen wilddiefstal, te beskerm. In 1948 is daar 'n informele, mondelinge ooreenkoms tussen die Betualandse Protektoraat en die Unie van Suid-Afrika gemaak om 'n aaneenlopende bewaringsgebied te skep.

Die Suid-Afrikaanse Nasionale Parkeraad (SANPARKE) en die Departement van Wildlewe & Nasionale Parke van Botswana het in Junie 1992 'n bestuurskommitee gestig om die parke te bestuur as 'n ekologiese eenheid. 'n Bestuursplan is opgestel, aangepas en in 1997 goedgekeur. Die partye deel gelykop aan die parke se ingangsfooie. Op 7 April 1999 het Suid Afrika & Botswana 'n historiese bilaterale ooreenkoms geteken waarin hulle beloof om die Gemsbok Nasionale Park (Botswana) en die Gemsbok Nasionale Park (Suid-Afrika) as 'n enkele ekologiese eenheid te bestuur. Alhoewel die grens tussen die parke, 'n internasionale grens is, is daar nie fisiese heinings nie. Op 12 Mei 2000, loods Presidente Festus Mogae (Botswana) en Thabo Mbeki (Suid-Afrika) die eerste vredespark, die Kgalagadi Oorgrens Park. 




</doc>
<doc id="75233" url="https://af.wikipedia.org/wiki?curid=75233" title="Kgalagadi">
Kgalagadi

Kgalagadi beteken ""land van die dors"". Dit kan na een van die volgende verwys:



</doc>
<doc id="75234" url="https://af.wikipedia.org/wiki?curid=75234" title="USS Cushing">
USS Cushing

Die USS "Cushing" was 'n "Mahanklas" torpedojaer van die Amerikaanse Vloot tydens die Tweede Wêreldoorlog. Hy het 1 500 ton water verplaas en was aangedryf deur twee turbines wat gesamentlik 42 800 skeepsperdekrag gelewer het en wat elk 'n skroef aangedryf het. Sy was toegerus met vier 5-duim kanonne en twaalf 21-duim torpedobuise. Hy is gekelder deur die Japannese Keiserlike Vloot naby Guadalcanal op 13 November 1942.



</doc>
<doc id="75235" url="https://af.wikipedia.org/wiki?curid=75235" title="Karyes">
Karyes

Karyes (Grieks: Καρυές) is ’n nedersetting op Berg Athos in Griekeland. Dit is die setel van die administrasie van dié kloosterstaat. Volgens die 2001-konsensus was daar toe 233 inwoners. Dit is die grootste nedersetting op die skiereiland.

Die hoofkerk in Karyes is die Protaton, die kerk van die "protos", of hoof van die monnikegemeenskap.

Die Serwiese biskop sint Sava het ’n kerk en selle by Karyes gebou en ’n paar jaar lank daar gewoon. In die 13de eeu, tydens die bewind van die Bisantynse keiser Michael VIII Paleologus, het Kruisvaarders Berg Athos aangeval. Hulle het die "protos" gemartel en opgehang, die Protaton geplunder en baie monnike vermoor. Dié monnike word deur die Oosters-Ortodokse Kerk as martelaars herdenk op 5 Desember (vir kerke wat die Juliaanse kalender volg – dit val op 18 Desember volgens die Gregoriaanse kalender).



</doc>
<doc id="75236" url="https://af.wikipedia.org/wiki?curid=75236" title="Dafni">
Dafni

Dafni (Grieks: Δάφνη) is ’n klein nedersetting op Berg Athos in Griekeland. Dit is aan die suidkus van die skiereiland geleë. Dit dien veral as hawe vir mense wat die kloosterstaat besoek. Volgens die 2001-konsensus was daar toe 38 inwoners.



</doc>
<doc id="75242" url="https://af.wikipedia.org/wiki?curid=75242" title="Groot Lawra (Athos)">
Groot Lawra (Athos)

Die Groot Lawra (Grieks: Μεγίστη Λαύρα, "Megísti Lávra") is die eerste klooster wat op Berg Athos in Griekeland gebou is. Dit is aan die suidoostelike voet van die berg, sowat 160 meter bo die seevlak. 

Die stigting van die klooster in 963 n.C. deur Athanasius van Athos was die begin van ’n georganiseerde monnikelewe op Berg Athos. Dit is gebou op een van die antieke stede van die skiereiland, miskien Akrothoön. Die geskiedenis van die klooster is die volledigste van die 20 kloosters op Athos omdat die historiese argiewe feitlik ongeskonde behoue gebly het. Dit is moontlik dat die bestudering van dié argiewe lig kan werp op die geskiedenis van die ander kloosters, waarvan die argiewe gedeeltelik of heeltemal verlore gegaan het. 

Athanasius het die klooster in 963 n.C. begin bou met die steun en geldelike hulp van sy vriend keiser Nikephoros II Phokas van die Bisantynse Ryk. ’n Keiserlike dekreet, wat bekragtig is deur Johannes I Tzimiskes, het gesorg vir die afronding van die geboue. Die keisers het ook baie grond aan die klooster gegee en dit het gelei tot die toeneem van monnikegetalle van 80 tot 120.

Die hoofkerk, die Katolikon, is gestig deur Athanasius, maar hy en ses werkers het gesterf toe een van die koepels tydens die konstruksie op hulle val. Die styl van die kerk is later deur ander kloosters gevolg. Die muurskilderings is in 1535 deur Theophanis geskep. 

Die klooster se biblioteek bevat 2 116 waardevolle Griekse manuskripte en kodekse. Daar is ook meer as 20 000 gedrukte boeke en sowat 100 manuskripte in ander tale. Dit is een van die waardevolste versamelings van Griekse manuskripte in die wêreld. 




</doc>
<doc id="75244" url="https://af.wikipedia.org/wiki?curid=75244" title="Charles Picqué">
Charles Picqué

Charles Picqué (* 1 November 1948 in Etterbeek) is 'n Belgiese politikus van die Franssprekende Sosialistiese Party ("Parti Socialiste, PS").

Picqué is in die gewestelike verkiesings van 2009 as eerste minister van die Brusselse Hoofstedelike Gewes verkies, 'n amp wat hy reeds in drie vorige termyne (1989–1995, 1995–1999 en 2004–2009) beklee het. Daarnaas het hy ook as burgemeester van Saint-Gilles/Sint-Gillis, 'n munisipaliteit in die Brusselse Hoofstedelike Gewes, as provinsiale raad van die voormalige provinsie Brabant en as federale minister en minister van die Franssprekende Gemeenskap van België gedien.


</doc>
<doc id="75246" url="https://af.wikipedia.org/wiki?curid=75246" title="Geallieerdes van die Eerste Wêreldoorlog">
Geallieerdes van die Eerste Wêreldoorlog

Die Entente-magte of Geallieerdes van die Eerste Wêreldoorlog (Engels: "The Entente Powers / Allies"; Frans: "Forces de l'Entente / Alliés"; Italiaans: "Alleati"; Portugees: "Aliados"; Roemeens: "Puterile Antantei / Aliații"; Russies: Союзники, "Soyuzniki"; Serwies: Савезници, "Saveznici"; Spaans: "Aliados") is die lande wat tydens die Eerste Wêreldoorlog amptelik teen die Sentrale Moondhede te staan gekom het. Die lidlande van die Drievoudige Entente was Frankryk, die Russiese Ryk en die Verenigde Koninkryk; Italië het in 1915 by die Geallieerdes aangesluit. Japan, België, Serwië, Griekeland, Montenegro, Roemenië en die Tsjeggo-Slowaakse legioene was sekondêre lede van die Entente.

Die Verenigde State het oorlog teen die Duitse Keiserryk verklaar omdat Duitsland die VS-neutraliteit deur aanvalle op die internasionale maritieme verkeer en die Zimmermann-telegram aan Meksiko geskend het. Die VSA het tot die oorlog toegetree as 'n "verenigde mag" eerder as 'n amptelike bondgenoot van Frankryk en die Verenigde Koninkryk, om buitelandse versperrings te vermy. Alhoewel Bulgarye en die Ottomaanse Ryk hul betrekkinge met die VSA verbreek het, het nie een van hulle oorlog verklaar nie.

Alhoewel die Dominions en kroonkolonies van die Britse Ryk noemenswaardige bydraes tot die Geallieerdes se oorlogvoering gemaak het, het hulle tydens die oorlog nie eie onafhanklike buitelandse beleide gehad nie.


</doc>
<doc id="75251" url="https://af.wikipedia.org/wiki?curid=75251" title="Vatopedi-klooster">
Vatopedi-klooster

Die Heilige en Groot Klooster van Vatopedi (Grieks: Βατοπέδι) op Berg Athos in Griekeland is in die tweede helfte van die 10de eeu gebou deur drie monnike, Athanasius, Nicholas en Antonius van Adrianopel, wat dissipels van Athanasius van Athos was.

Verskeie geboue is sedertdien gebou, die meeste in die Bisantynse tydperk en tydens die 18de en 19de eeu toe die klooster op sy hoogtepunt was. Sowat 100 monnike woon vandag in die klooster en uitgebreide herstelwerk aan die groter geboue is op pad.

Twee groot skiti's (kloostergemeenskappe) behoort tot Vatopedi: die Agiou Andrea (St. Andreas) in Karyes en die Agiou Dimitriou (St. Demetrius) naby die hoofklooster. Ander, kleiner skiti's val ook onder die klooster.


In die klooster is ’n gordel wat deur sommige geglo word aan die Maagd Maria behoort het en wat sy aan Tomas gegee het. ’n Silwer-reliekhouer met juwele versier en met die kopbeen van Johannes Chrysostomus word in die klooster gehou en kan volgens Oosters-Ortodokse Christene help met wonderhelings. Daar is ook verskeie ikone.

In die biblioteek is die "Vatopedi-handves", ’n Middeleeuse koninklike handves uit die 13de eeu van Iwan Asen II van Bulgarye wat aan die klooster opgedra is. Dit is in 1929 in die klooster se argiewe ontdek. Die biblioteek bevat ook 2 000 manuskripte en 35 000 gedrukte boeke.

Daar is sewe ikone in die klooster van die Moeder van God wat glo wonderwerke kan meebring: Elaiovrytissa, Ktetorissa (Vimatarissa), Esphagmeni, Pantanassa, Pyrovolitheisa, Antiphonitria en Paramythia.



</doc>
<doc id="75252" url="https://af.wikipedia.org/wiki?curid=75252" title="Iviron-klooster">
Iviron-klooster

Die Heilige Klooster van Iviron (Grieks: Ιερα Μονή Ιβήρων; Georgies: ივერთა მონასტერი) is ’n Oosters-Ortodokse klooster op Berg Athos in Griekeland. Die klooster is tussen 980 en 983 n.C. deur Georgiërs gebou onder die toesig van twee Georgiese monnike, Johannes die Iberiër en Tornikios. Die naam kom van die antieke Georgiese Koninkryk van Iberië (Iveria) van waar Johannes was.

Die klooster het die derde hoogste senioriteit van die kloosters op Berg Athos. Die biblioteek bevat 2 000 manuskripte, 15 liturgiese rolle en 20 000 boeke, waarvan die meeste in Georgies, Grieks, Hebreeus en Latyn is.

Dit besit die relieke van meer heiliges as enige ander klooster op Berg Athos, asook die Panagia Portaitissa, ’n beroemde ikoon uit die 9de eeu. Daar woon sowat 30 werkende monnike, van wie nie een Georgies is nie. Daar is egter sowat 40 Georgiese hermiete wat naby die klooster woon.



</doc>
<doc id="75255" url="https://af.wikipedia.org/wiki?curid=75255" title="MMA">
MMA

MMA ("Mixed Martial Arts" in Engels, oftewel gemengde vegkuns in Afrikaans), is ’n vollekontak-vegsport wat ’n kombinasie is van onder andere boks, karate, judo, stoei en jiu-jitsu. Vuishoue, skoppe, gooie en bindingstegnieke word toegelaat en die geveg vind regopstaande plaas sowel as lêend op die krytvloer.

Hoewel die gevegte in ’n kryt plaasvind wat omring is deur ’n heining, moet dit onderskei word van ongereguleerde hokgevegte ("cage fighting") wat nie ’n erkende, georganiseerde sport is nie.

Die sport word vergelyk met die antieke sport pankration wat sedert 648 v.C. by die Olimpiese Spele beoefen is, aangesien die sport ’n kombinasie van boks en stoei is.

In moderne tye het atlete van die verskillende vegkunste soos boks, stoei en karate dikwels hul vaardigheid teen mekaar getoets in kompetisies, maar dit was met die vestiging van die UFC in 1993 in Amerika dat die georganiseerde sport gevestig is soos dit vandag beoefen word.

Sedert 2009 het die Amerikaanse organisasie in beheer van bokskommissies (The Association of Boxing Commissions, ABC) en MMA standaardreëls opgestel. Hierdie reëls word algemeen aanvaar as die wêreldstandaard deur die meeste MMA-organisasies, insluitend die 19 lande wat tot die Internasionale Federasie vir Gemengde Vegkuns (IMMAF) behoort.

’n Oorwinning kan behaal word op die volgende maniere:
Ten einde ernstige beserings te verminder, is skeidsregters gemagtig om ’n oorwinning te verklaar sodra die teenstander homself weens ’n reeks houe nie meer kan verdedig nie of as die teenstander in ’n greep vasgevang is wat tot ’n ernstige besering kan lei, byvoorbeeld ’n gebreekte arm.

Enige van die volgende aksies word gestraf:

MMA is ’n erkende nasionale amateur- en professionele sport in Suid-Afrika onder die beskerming van MASA (Martial Arts and Games Committee of South Africa), wat op sy beurt deur die Suid-Afrikaanse Sportkonfederasie en Olimpiese Komitee (SASCOC) onderskryf word.

Die belangrikste promotor sedert 2009 vir professionele MMA in Suid-Afrika is EFC Africa (Extreme Fighting Championship) met meer as 100 gekontrakteerde vegters en agt jaarlikse kampioenskappe.



</doc>
<doc id="75260" url="https://af.wikipedia.org/wiki?curid=75260" title="St Martin-in-the-Fields">
St Martin-in-the-Fields

St Martin-in-the-Fields is 'n Anglikaanse kerk in die noordoostelike hoek van Trafalgarplein in Westminster, Londen. Die kerkgebou is van 1721 tot 1726 opgerig en deur James Gibbs ontwerp. Die beskermheilige is Sint Martin van Tours. Net suid daarvan is die Suid-Afrika-huis geleë.



</doc>
<doc id="75265" url="https://af.wikipedia.org/wiki?curid=75265" title="Hilandar-klooster">
Hilandar-klooster

Die Hilandar-klooster (Grieks: Μονή Χιλανδαρίου; Serwies: Манастир Хиландар, "Manastir Hilandar" of "Chilandar") is ’n klooster van die Serwies-Ortodokse Kerk op Berg Athos in Griekeland. Dit is in 1198 gestig deur die eerste Serwiese aartsbiskop, sint Sava, en sy pa, grootprins Stefan Nemanja (wat later ’n monnik daar geword het onder die naam "Simeon"). Die Moeder van God deur haar Ikoon van Drie Hande word as die abdis beskou. Daar is tans 45 werkende monnike.

Die naam "Hilandar" kom van die woord "chelandion", ’n soort Bisantynse transportskip, waarvan die skipper ’n "helandaris" genoem is. Die antieke sel Helandaris is deur keiser Alexios III Angelos (1195–1203) aan die Serwiërs geskenk.

Nadat Serwië en Bulgarye onder Ottomaanse heerskappy gekom het, het minder Serwiese en meer Bulgaarse monnike na Berg Athos gekom. Van die 17de tot 19de eeu was daar hoofsaaklik Bulgaarse monnike in die klooster. In 1913 was daar egter weer baie Serwiërs en die "protos" (hoof van die kloosters) was Serwies.

Op 4 Maart 2004 was daar ’n groot brand in die Hilandar-klooster wat sowat die helfte van die bemuurde kompleks verwoes het. Die biblioteek en die klooster se talle historiese ikone is nie beskadig nie.

Onder die talle relieke en ander heilige voorwerpe in die klooster is die ikoon van die Teotokos "van die Akatistos", waarvan die feesdag 12 Januarie volgens die Juliaanse kalender is. Volgens die Gregoriaanse kalender is dit 25 Januarie.

Nog ’n ikoon wat wonderwerke bewerkstellig, is die Teotokos "van Drie Hande" (Grieks: "Tricherusa"; Serwies: Тројеручица). Dit word verbind met die heling van Johannes van Damaskus. Hy het omstreeks 717 ’n monnik in ’n klooster buite Jerusalem geword en die ikoon aan dié klooster gegee. Dit is later aan sint Sava gegee, wat dit aan die Hilandar geskenk het. Die ikoon het twee feesdae: 28 Junie (Nuwe Styl: 11 Julie) en 12 Julie (25 Julie).

Die Hilandar se biblioteek bevat 181 Griekse en 809 Slawiese manuskripte, asook sowat 20 000 gedrukte boeke. Twee Middeleeuse Bulgaarse handveste, die Virgino- en die Oryahov-handves, is in die biblioteek gevind. Ook keiser Dusan se swaard is in die klooster se besit.





</doc>
<doc id="75267" url="https://af.wikipedia.org/wiki?curid=75267" title="Dionysiou-klooster">
Dionysiou-klooster

Die Dionysiou-klooster (Grieks: Μονή Διονυσίου) is ’n Oosters-Ortodokse klooster in die suidwestelike deel van Berg Athos in Griekeland. Dit is vyfde in rang van die skiereiland se kloosters en is toegewy aan Johannes die Doper. Daar is tans sowat 50 monnike.

Die klooster is die 14de eeu deur sint Denys de Korisos gestig en dit is na hom genoem. Die biblioteek bevat 804 manuskripte en meer as 4 000 gedrukte boeke. Die oudste manuskripte dateer uit die 11de eeu.




</doc>
<doc id="75268" url="https://af.wikipedia.org/wiki?curid=75268" title="Koutloumousiou-klooster">
Koutloumousiou-klooster

Die Koutloumousiou-klooster (Grieks: Μονή Κουτλουμουσίου) is ’n Oosters-Ortodokse klooster op Berg Athos in Griekeland. Dit is sesde in rang van die skiereiland se kloosters. Daar is sowat 20 werkende monnike.

Die klooster is gestig met die hulp van die krygshere Nicolae Alexandru en Vladislav Vlaicu van Wallachye. Onder die skatte is glo die grootste reliek van die Heilige Kruis. Daar is ook 662 manuskripte en sowat 3 500 gedrukte boeke.




</doc>
<doc id="75269" url="https://af.wikipedia.org/wiki?curid=75269" title="Pantokratoros-klooster">
Pantokratoros-klooster

Die Pantokratoros-klooster (Grieks: Μονή Παντοκράτορος) is ’n Oosters-Ortodokse klooster in die noordoostelike deel van Berg Athos in Griekeland. Dit is sewende in rang van die skiereiland se kloosters en is toegewy aan die Gedaanteverandering van Jesus. Daar is sowat 17 werkende monnike.

Die klooster is in 1363 gestig. Die biblioteek bevat sowat 350 manuskripte en 3 500 gedrukte boeke in Grieks en Turks.




</doc>
<doc id="75270" url="https://af.wikipedia.org/wiki?curid=75270" title="Robert Hooke">
Robert Hooke

Robert Hooke FRS (28 Julie 1635 – 3 Maart 1703) was 'n Engelse argitek, chemikus, filosoof, fisikus, sterrekundige en wiskundige.

Hy het vir Robert Boyle gehelp met eksperimente wat tot Boyle se gas-wette gelei het. 

In 1660 het Hooke die wet van elastisiteit ontdek wat sy naam dra en wat die lineêre variasie van spanning met die strekking in 'n elastiese veer beskryf. Vir praktiese doeleindes het Hooke se werk met elastisiteit dit vir die eerste keer moontlik gemaak dat draagbare horlosies met redelike akkuraatheid tyd kon hou.

Die eerste teleskoop en mikroskoop het heel waarskynlik in Nederland ontstaan iewers tussen 1590 en 1610. Hierdie kennis het gou reeds na ander lande versrpei.

Mikroskope wat baie makliker was om te gebruik, is deur Hooke gemaak terwyl hy die sekretaris van die Royal Society was. Hooke het egter gou agtergekom dat dit feitlik onmoontlik was om lense wat 'n werklike duidlike beeld by hoë vergroting kan gee, te slyp en te poleer. Gevolglik het hy glasballetjies gebruik, wat hy verkry het deur glasstawe in 'n vlam te smelt. Hierdie lense was uiters doeltreffend en was 'n groot stap voorwaarts in die ontwikkeling van die mikroskoop.




</doc>
<doc id="75278" url="https://af.wikipedia.org/wiki?curid=75278" title="Xeropotamou-klooster">
Xeropotamou-klooster

Die Xeropotamou-klooster (Grieks: Μονή Ξηροποτάμου) is ’n Oosters-Ortodokse klooster in die middelste deel van Berg Athos in Griekeland. Dit is agtste in rang van die skiereiland se kloosters en is toegewy aan die Veertig Martelaars van Sebaste. Daar is sowat 25 werkende monnike.

Die klooster is in die 10de eeu gestig. Dit besit verskeie relieke, onder andere die grootste oorgeblewe deel van die Heilige Kruis. Daarom vier die klooster ook ’n spesiale fees op 14 September met die Fees van die Kruisverheffing. Die biblioteek bevat 409 manuskripte en sowat 600 gedrukte boeke.




</doc>
<doc id="75279" url="https://af.wikipedia.org/wiki?curid=75279" title="Trevor Nyakane">
Trevor Nyakane

Trevor Nyakane (*4 Mei 1989, Bosbokrand) is ’n rugbyspeler wat as stut vir die in die Superrugbykompetisie speel.

Nyakane het in 2006 en 2007 vir Limpopo se Cravenweekspan gespeel en is in 2007 gekies vir die SA Skole Akademiespan. Hy het die Vrystaat Cheetahs in 2008 (o/19) en 2009–2010 (o/21) op jeugvlak verteenwoordig en van 2010 tot 2014 in die Vodacombekerreeks. Hy het in 2011 as leenspeler vir die Griffons in die Curriebeker se Eerste Afdeling gespeel en het sy buiging in 2012 in Superrugby vir die gemaak.

Nyakane het op 8 Junie 2013 in Durban sy debuut vir die Springbokke gemaak in 'n toets teen Italië. Hy was ook deel van Suid-Afrika se span tydens die Rugbywêreldbeker 2015. Hy sal ook tydens die Rugbywêreldbeker 2019 vir Suid-Afrika uitdraf.



</doc>
<doc id="75281" url="https://af.wikipedia.org/wiki?curid=75281" title="Folkspraak">
Folkspraak

Folkspraak (ook "Folksprák", "Folksprahk", "Folksprak", en variasies met 'n streep as "Folk-Spraak") is 'n kunsmatige taal gebaseer op die Germaanse tale, wat tans ontwikkel word. Die taal is veronderstel om vinnig deur sprekers van Germaanse tale aangeleer te word (465 miljoen mense besig 'n Germaanse taal as moedertaal, met 300 tot 900 miljoen mense wat Engels as tweede taal gebruik): 'n Germaanse spreker moet binne 'n week Folkspraak kan verstaan en dit binne 'n maand kan skryf.

Folkspraak is veronderstel om 'n gemeenskaplike projek te wees, waar elkeen sy sê kan sê.

Daar is verskillende "dialekte", want heelparty glo hul weergawe is beter of makliker om aan te leer. Ook grondliggende kwessies soos spelling, grammatika en woordeskat word bespreek. Daar word stadig maar seker 'n konsensus gesoek, waarby die dialekte versmelt word om een amptelike weergawe te kry. Daar is ook verskille oor watter tale nou eintlik die brontale moet wees, sodat slegs enkeles gryp na Fries, Platduits (Nedersaksies) en Nieunoors (Nynorsk), terwyl die algemene brontale oorheersend Engels, Nederlands, Duits, Deens, Noors (Bokmål) en Sweeds is. Omrede weinig by die bespreking begrip, voeling of ten volle die taalreëls ken van Yslands, Faroëes, Skots, Afrikaans, Jiddisj en ander dialekte wat natuurlik voorkom, word hierdie tale soortvan gemarginaliseer. Die "kleiner tale" suig dus weer eens aan die agterspeen. 

Folkspraak is verwant aan Teutonies en Euronord, wat ander voorbeelde van Pan-Germaanse tale is.

Die Onse Vader in verskeie Folkspraakdialekte:


</doc>
<doc id="75288" url="https://af.wikipedia.org/wiki?curid=75288" title="Jy en jou">
Jy en jou

Om iemand te jy en jou, wat as 'n (ge)jy-en-jouery bekend staan, is wanneer iemand as "jy" aangespreek word, of wanneer 'n eienskap, kenmerk of besitting van die aangesprokende met "jou" of "joune" gebesig word.

Jy-en-jou word ook gekoppel wanneer 'n mens op sy of haar voornaam aangespreek word (of slegs die van sonder om die titel "meneer", "mevrou", "mejuffrou", "dokter", "professor" ens. vooraan te gebruik). 

In baie tale, waaronder moderne Engels, bestaan daar nie eintlik 'n gejy-en-jouery nie, maar 'n mens het ook daar die keuse om iemand op die voornaam aan te spreek of nie, sodat daar tog 'n vorm van jy-en-jouery bestaan.

Om iemand te jy-en-jou word oor die algemeen as onbeleefd ervaar, afhangende van die verhouding en ouderdom van die sprekers. In Nederlands en Afrikaans is dit tans die norm tussen mense wat mekaar ken en teenoor mense wat jonger as jy is. In Afrikaans word die 10-jaar reël gehandhaaf (wat natuurlik deur die aangesprokene se voorkoms geraai word). 
Volgens die etiket word van iedereen verwag om 'n vreemde met "u" aan te spreek, totdat een die inisiatief neem om te sê dat dit nie langer nodig is om aangespreek te word as u en/of meneer of mevrou nie.
Tog geld die bogenoemde etiketreël nie altyd nie: Jy-en-jouery vind tog plaas as 'n verdagte (vreemde) persoon aangespreek of aggressief berispe word: "Hei, wat soek "jy" hier op my erf? Maak dat "jy" wegkom!" of "Wie dink "jy" is "jy"? Ek klap "jou" van my stoep af!".

Dit word nie soseer as jy-en-jouery geag wanneer teenoor ouer familielede of iemand binne 'n gesinsverhouding "jy en jou" gebruik word (bv. "Mamma, kan jy die botter vir my aangee, asseblief?") as die regte titel of naam vooraf gebruik word nie. Dit sluit ook "oom" en "tannie" in. Wanneer iemand met gesag, hetsy voog, ouer of bestuurder sy/haar ondergeskiktes of kinders aanspreek as "jy en jou", word dit nie as onbeleef beskou nie, maar as gesonde respek wat afgedwing word.
Deesdae word "u" teenoor onderwysers en ouer mense of meerderes deur adolessente as 'n stremming beskou en selde gebruik; die keuse bestaan om die titel meermaal in 'n sin te herhaal ("Meneer, kan ek meneer help? Meneer se motor moet gewas word.") of om titels en enige persoonlike voornaamwoorde heeltemal weg te laat en die sin neutraal te maak ("Kan ek help? Hierdie motor moet gewas word.").
Binne 'n Suid-Afrikaanse klasopset is dit ongewoon om "u" te gebruik teenoor 'n leerder, soos die geval van 16-jariges en ouer in Duitsland is. Hy/sy word altyd as "jy" aangespreek. In meervoudsvorm en klasverband word ook nie die meervoud-"u" gebruik nie, maar "julle" of eenvoudig "klas". 
Onder die jonger onderwysers en ouer leerders kom dikwels 'n oor en weer gejy-en-jouery voor wat nie altyd disrespekvol bedoel word nie.

Neefs en niggies word gewoonlik gejy-en-jou, omdat dieselfde familiale stratifikasie gedeel word. As hul ouer as 10 jaar is, kan die aanspreekvorm van die persoon eenvoudig gevra word, of Neef/Nig vooraan die noemnaam gebruik word.

'n Dier, plant, enige nie-menslike of nie-goddelike element word altyd as "jy" aangespreek.

Op die Afrikaanse Wikipedia, internetgroepe, forums en nuuswebwerwe word alle bydraers en gebruikers aangespreek as "jy en jou" om skanse van stywe formaliteit tussen die teks en die lesers te deurbreek, eerstens omdat hul anoniem en ouderdom onbekend is, tweedens om hul heel gemaklik te verwelkom en derdens om egalitarisme en samewerking onder die kollegas te bou. Dieselfde reël geld vir die lesers/kykers/luisteraars van onderskeidelik gedrukte media, moderne radiostasies, nuuslesings en Sondagpreke vanaf die kansel.

Dit geld in die Afrikaanssprekende sake-opset anders, waar kollegas, gewoonlik op dieselfde loopbaanvlak, mekaar wel onderlangs mag jy-en-jou, maar voor die (vreemde) klante/kliënte mekaar altyd professioneel en formeel sal aanspreek as "u" en die titels gebruik soos nodig. Indien die klant of kliënt goed bekend is, en daar is geen ander vreemdelinge by nie, mag informaliteit geskied. Formaliteit word behou by sakebriewe, wat beteken dat jy-en-jouery natuurlik nooit neergepen mag word nie. Tensy dit reklame is.

Teenoor God is "jy-en-jouery" 'n persoonlike saak. 
Uit die tradisionele Afrikaner-Calvinistiese oogpunt word God as ondeurgrondelike Opperwese en Voorsiener gesien wat nie direk genader kan word nie; slegs deur Christus, wat ook met dieselfde indirekte eerbiedige afstand genader word. Die formele U (met 'n hoofletter), word dan ook so genoteer in Die Bybel.
Die Engelse "thee, thou" en "thy" is daarteenoor informeel, aangesien God met intieme vriendskap vereenselwig word (soos in die geval van Abraham en Dawid), waarin die klem val op volkome eerlikheid in die verhouding, selfs al kom die reguit, skerp en bitter kritiek in gesproke en geskrewe vorm (soos die Psalms) soms oneerbiedig voor.

Oom en Tannie (aanspreekvorm)


</doc>
<doc id="75289" url="https://af.wikipedia.org/wiki?curid=75289" title="Tsolwana-natuurreservaat">
Tsolwana-natuurreservaat

Die Tsolwana-natuurreservaat is geleë in die Oos-Kaap en is 8 500 hektaar groot. Dit is geleë aan die noorderhange van die Winterberge en op die rand van die Karoo. Die Swart-Keirivier vorm die suidwestelike grens van die reservaat. Die grootste gedeelte van die reservaat bestaan uit grasvlaktes.

Die reservaat beskik oor 'n klompie vrylopende wildsoorte: 


</doc>
<doc id="75290" url="https://af.wikipedia.org/wiki?curid=75290" title="Hluleka-natuurreservaat">
Hluleka-natuurreservaat

Die Hluleka-natuurreservaat is op die Wildekus in die Oos-Kaap geleë, en is 772 hektaar groot. 




</doc>
<doc id="75294" url="https://af.wikipedia.org/wiki?curid=75294" title="Oom en Tannie (aanspreekvorm)">
Oom en Tannie (aanspreekvorm)

Oom en Tannie is die aanspreekvorme in Afrikaans wat as plaasvervanging dien vir die formeler "meneer" en "mevrou" teenoor iemand wat ouer as die spreker is, waarvan die ouderdom, titel en rang onbekend is.

In Afrikaans geld die 10-jaar+ ouderdomsverskilreël gewoonlik voordat jy en jou as onbeleef beskou word. Jonger kinders, tieners of selfs volwassenes spreek gewoonlik ouer persone spontaan aan as "Oom" en "Tannie", ongeag hul ras, klas of nasionaliteit. 'n Voorbeeld van gemeensaamheid is Oom Paul, wat 'n verwysing is na die staatspresident. Oom en Tannie word ook gewoonlik aan 'n vriendelike (ouer) persoon gekoppel. Die spreker wat "Oom en Tannie" word ook gekoppel aan iemand wat kinderlik, spontaan of naïef voorkom.

Daar is soms die verskynsel waar jong kinders "Oom" of "Tannie" vooraan die titel of beroep as aanspreekvorm voeg, soos "Oom Pastoor", "Oom Dominee", "Oom Klankman". Om aan te dui dat 'n persoon 'n vrouedokter is, word dan ook gepraat van 'n Tannie Dokter.

"Oom en Tannie" word in die geskrewe kuns gebruik om na 'n persoon te verwys wie almal ken. So gebruik NP van Wyk Louw "Oum-Appie-Slagkraal" en "Tant'-Tolie-met-die-kanker" in sy gedig "Karoo-dorp: Skemeraand" in "Tristia". Deur die gebruik van "Oum" en "Tant" kan die karakters as sowel gemeensaam as agterlik, gestereotipeerd of geroetineerd geïnterpreteer word.

Hierdie aanspreekvorm kom gereeld onder skoot deur persone wat geaffronteer voel oor die betiteling. Vir party is dit 'n teken van familiariteit of familieverbintenis ("Ek is nie jou tannie nie!"), 'n teken dat hul lelik aan die verouder is, of dat hul met die agterlandse beskawing geassosieer word. "Oom en tannie" word dan ook in 'n kinderagtige lig beskou.

In Emsie Schoeman se etikethandleiding, "Goeie Maniere & Etiket", word die reël neergelê dat jong mense uit die skool vreemdelinge nie as Oom en Tannie moet aanspreek nie, maar eerder as meneer of mevrou (maar verkieslik "dame" indien die huwelikstatus van die vrou onbekend is). Paul Kruger het al beswaar gemaak as persone wat nie familie is nie, hom as Oom aanspreek. Schoeman lê ook die klem dat (jong) volwassenes wel nog onder familielede en huisvriende moet aanhou om Oom en Tannie te sê, selfs al het hulle die skool verlaat.
Skoonma's moet, hoe gouer hoe beter, eenvoudig Ma, Mamma of Moeder en skoonpa's Pa, Pappa of Vader genoem word, afhangende hoe groot die ouderdomsverskil is met die skoonseun of -dogter.
Jong kinders kan nie gedwing word om stiefpa's of stiefma's as Pappa of Mamma aan te spreek nie; veral ouer kinders kan dit moeilik vind. Die gebruik van Oom en Tannie is dan heel normaal, totdat die kind self die inisiatief neem om die persoon met 'n liefdesnaam aan te spreek.


</doc>
<doc id="75301" url="https://af.wikipedia.org/wiki?curid=75301" title="Zograf-klooster">
Zograf-klooster

Die Sint Joris die Zograf-klooster is ’n Bulgaarse klooster op Berg Athos in Griekeland. Dit word ook net die Zograf-klooster (Bulgaars: Зографски манастир; Grieks: Μονή Ζωγράφου, "Moní Zográphou") genoem. Daar is tans sowat 15 monnike.

Die klooster is in die laat 9de of vroeë 10de eeu gestig deur drie Bulgare van Ohrid. Dit is genoem na die 13de- of 14de-eeuse Ikoon van Sint Joris bekend as Sint Joris die Zograf (Светѝ Гео̀рги Зогра̀ф). Dié naam kom van die geloof dat die ikoon homself geskilder het op ’n voorbereide doek ("zograf(os)" in Grieks beteken "skilder").

Die vroegste bewyse van die klooster se bestaan dateer uit 980 n.C. Tydens die Middeleeue is die klooster ruimhartig ondersteun deur die Bulgaarse heersers, soos Iwan Asen II en Iwan Aleksander, omdat dit ’n saak van trots was dat Bulgarye ’n klooster op Berg Athos het. Die klooster het ook grond van Bisantynse keisers soos Leo VI die Wyse en Serwiese heersers gekry.

Die Zograf-klooster is in 1275 geplunder en afgebrand deur Kruisvaarders onder bevel van die Bisantynse keiser Michael VIII Paleologus, en 26 monnike is vermoor. Die rede vir die aanval was die teenstand van die monnike op Berg Athos teen die samesmelting van die oostelike en die westelike kerk, wat die keiser om politieke redes gesteun het. Omdat die keiser nie die Griekse monnike wou aanval nie omdat dit sy eie mense sou kwaad maak, het hy die Slawiese monnike aangeval. Die monnike wat vermoor is, word op 10 Oktober (Nuwe Styl: 23 Oktober) in die Oosters-Ortodokse Kerk gedenk as martelaars.

Katalaanse huursoldate het die kloosters twee jaar lank (van 1307 tot '09) aangeval, geplunder en verwoes. Van die 300 kloosters op Berg Athos was daar aan die begin van die 14de eeu net 35 oor. Dié kloosters het gou herstel met die steun en geldelike hulp van die heersers van die Paleologus-dinastie en die prinse van die Donou-vorstedomme. Die Zagrof-klooster se geboue is in die laat 13de eeu gerestoureer danksy die finansiële hulp van keiser Andronikus II Paleologus. Die klooster het ook grond gekry in verskeie lande, maar het net dié in Griekeland behou.

Die huidige geboue dateer uit die 18de eeu. Die suidelike vleuel is in 1750 gebou, die oostelike vleuel in 1758, die klein kerk in 1764 en die groot kerk in 1801. Die noordelike en die westelike vleuel dateer uit die tweede helfte van die 19de eeu, en grootskaalse restourasiewerk en die bou van ’n kloktoring is in 1896 voltooi.

Onder die talle relieke an ander heilige voorwerpe in die klooster is die Ikoon van die Akatistos, waarvan die feesdag 10 Oktober (Nuwe Tyd: 23 Oktober) is.

In die biblioteek is talle Middeleeuse manuskripte, wat tot uit die 14de eeu dateer, asook sowat 10 000 gedrukte boeke. Twee Middeleeuse koninklike handveste, die Zograf-handves en die Rila-handves, is ook in die bibioteek ontdek.

Nog ’n belangrike manuskrip wat in 1843 daar ontdek is, is die "Codex Zographensis", ’n Evangelieboek in die Glagolitiese skrif wat uit die 10de of 11de eeu dateer.





</doc>
<doc id="75302" url="https://af.wikipedia.org/wiki?curid=75302" title="Dochiariou-klooster">
Dochiariou-klooster

Die Dochiariou-klooster (Grieks: Μονή Δοχειαρίου) is ’n Oosters-Ortodokse klooster op Berg Athos in Griekeland. Dit is 10de in rang van die skiereiland se kloosters en is toegewy aan die aartsengele Migael en Gabriël. Daar is tans sowat 30 monnike.

Die klooster is die 10de eeu gestig. Een van die kultuurskatte in sy besit is die Ikoon van die Maagd "Gorgoypikoos" ("Sy Wat Gou Hoor"). In die biblioteek is 545 manuskripte, 62 van hulle op perkament, en meer as 5 000 gedrukte boeke.




</doc>
<doc id="75303" url="https://af.wikipedia.org/wiki?curid=75303" title="Karakallou-klooster">
Karakallou-klooster

Die Karakallou-klooster (Grieks: Μονή Καρακάλλου) is ’n Oosters-Ortodokse klooster in die suidoostelike deel van Berg Athos in Griekeland. Dit is 11de in rang van die skiereiland se kloosters. Daar is tans sowat 50 monnike.

Die klooster is die 11de eeu gestig. In die 13de eeu het dit verlate geraak weens die bedrywighede van rowers en Kruisvaarders. Dit is in die 16de eeu herbou.

Die biblioteek bevat 330 manuskripte en sowat 3 000 gedrukte boeke.




</doc>
<doc id="75304" url="https://af.wikipedia.org/wiki?curid=75304" title="Filotheou-klooster">
Filotheou-klooster

Die Filotheou-klooster (Grieks: Μονή Φιλοθέου) is ’n Oosters-Ortodokse klooster in die noordoostelike deel van Berg Athos in Griekeland. Dit is 12de in rang van die skiereiland se kloosters en is toegewy aan die stigter, Filotheus. Daar is tans sowat 60 monnike. 

Die klooster is aan die einde van die 10de eeu gestig. Die biblioteek bevat 250 manuskripte en sowat 2 500 gedrukte boeke, waarvan ’n groot deel in Russies en Roemeens is.




</doc>
<doc id="75306" url="https://af.wikipedia.org/wiki?curid=75306" title="Vlag van Suid-Georgië en die Suidelike Sandwicheilande">
Vlag van Suid-Georgië en die Suidelike Sandwicheilande

Die vlag van Suid-Georgië en die Suidelike Sandwicheilande, ’n Britse oorsese gebied is iewers tussen 1999 en 2002 in gebruik geneem. Die vlag vertoon ’n blou Britse vaandel met die wapen van die eiland op die wapperkant.

Die vlag word vertoon oor die regeringsnedersettings op Suid-Georgië-eiland en die wetenskapstasies van die Britse Antarktiese Opname. Die oorspronklike vlag het ’n kleiner weergawe van die wapenskil in ’n wit skyf vertoon maar is tussen 1999 en 2002 verander na die huidige ontwerp.

Daar is ook ’n vlag wat die Burgerlike Kommissaris van die Gebied verteenwoordig. Dit is ’n Union Jack met die wapenskild in die middel. Aangesien die Burgerlike Kommissaris ook die Goewerneur van die Falklandeilande is. word die vlag slegs gebruik wanneer die Kommissaris die gebied besoek. Die oorspronklike weergawe van die kommissaris se vlag het slegs wapenskild bevat maar is in 1999 verander.



</doc>
<doc id="75307" url="https://af.wikipedia.org/wiki?curid=75307" title="Simonopetra-klooster">
Simonopetra-klooster

Die Simonopetra-klooster (Grieks: Σιμωνόπετρα, letterlik "Simon se Rots"), ook gespel Simonos Petra, is ’n Oosters-Ortodokse klooster aan die suidkus van Berg Athos in Griekeland. Dit is 13de in rang van die skiereiland se kloosters. Daar is tans sowat 54 monnike.

Die skiereiland se ooskus is in die algemeen taamlik rotsagtig, maar die deel waarop die klooster staan, is uitsonderlik ru. Dit is op ’n groot rots gebou wat 330 meter bo die see uit ’n krans uitsteek.

Die klooster is in die 13de eeu gestig deur Simon van Athos, wat later ’n heilige van die Ortodokse Kerk geword het. Volgens tradisie het Simon, terwyl hy in ’n nabygeleë grot gewoon het, ’n droom gehad waarin die Teotokos hom opdrag gee om ’n klooster op die rots te bou. Sy het hom belowe dat sy hom en die klooster sou beskerm en in hul behoeftes voorsien. Simon het die oorspronklike klooster "Nieu-Betlehem" (Grieks: Νέα Βηθλεέμ) genoem en dit is steeds toegewy aan die geboorte van Jesus.

In 1364 het die Serwiese heerser Jovan Ugljesa geld gegee vir die restourasie en uitbreiding van die klooster. In 1581 is Simonopetra deur ’n brand verwoes waarin baie monnike dood is. Evgenios, die ab, het na die Donou-vorstedomme gereis in die hoop om geld te kry om die klooster te herbou. Die grootste skenker was Michael die Dappere, die prins van Wallachye, wat geld en groot stukke grond gegee het. Daar was ook in 1626 ’n brand, en ná die laaste brand in 1891 is die klooster herbou soos dit nou lyk.

In die afgelope eeue was die meeste monnike van Ionië in Anatolië. In die middel van die 20ste eeu het die aantal monnike aansienlik afgeneem en in 1973 het die Athos-gemeenskap besluit om nuwe monnike na die byna verlate klooster te bring. Die huidige broederskap is meestal van die Klooster van Groot Meteoron in Meteora.

Die klooster bestaan uit verskeie geboue van ’n paar verdiepings. Die hoofdeel is gebou op die plek van die oorspronklike klooster van Simon. Die monnike tel tradisioneel die verdiepings van bo na onder, dus is die boonste vloer die eerste verdieping. Die rots waarop die klooster gebou is, loop deur die onderste vloere.

Die koor van Simonopetra is gewild onder liefhebbers van Bisantynse musiek. Die klooster het ’n reeks versamelings van Bisantynse koormusiek gepubliseer, waarvoor die koor en klooster wyd erkenning gekry het.





</doc>
<doc id="75308" url="https://af.wikipedia.org/wiki?curid=75308" title="Agiou Pavlou-klooster">
Agiou Pavlou-klooster

Die Agiou Pavlou-klooster (Grieks: Μονή Αγίου Παύλου, die klooster van sint Paulus) is ’n Oosters-Ortodokse klooster in die westelike deel van Berg Athos in Griekeland. Dit is 14de in rang van die skiereiland se kloosters. Daar is tans sowat 31 monnike.

Die Katolikon, of hoofkerk, is toegewy aan die opdra van Jesus in die tempel. Sy feesdag is op 2 Februarie volgens die Juliaanse kalender (Nuwe Styl: 15 Februarie).

Die stigter van die klooster was sint Paulus van Xeropotamou. Tussen 1355 en 1365 het die Serwiese edelman Antonije Bagaš die geruïneerde klooster gekoop en gerestoureer, en sy ab geword. Op 14 Oktober 1410 het die Serwiese heerser Đurađ Branković die dorpie Kuzmin in Kosovo aan die klooster geskenk omdat dit die wens was van die oorlede prins Lazar Hrebeljanović.

Die klooster se biblioteek bevat 494 manuskripte en meer as 12 000 gedrukte boeke.

Twee idiorritmiese skiti's val onder die klooster:




</doc>
<doc id="75309" url="https://af.wikipedia.org/wiki?curid=75309" title="Umtamvuna-natuurreservaat">
Umtamvuna-natuurreservaat

Die Umtamvuna Natuurreservaat is 3 257 hektaar groot en geleë aan die KwaZulu-Natal-kant van die Mtamvunarivier oorkant die voormalige Transkei. Die naaste dorp is Port Edward, 8 km noordoos van die reservaat. Die Mtamvunarivier vorm die suidelike grens van die reservaat, met 'n rivieroewer van ongeveer 28 km.

Die reservaat word deur Ezemvelo KZN-Natuurlewe bestuur. 


</doc>
<doc id="75311" url="https://af.wikipedia.org/wiki?curid=75311" title="Vlag van die Falkland-eilande">
Vlag van die Falkland-eilande

Die vlag van die Falkland-eilande, ’n Britse oorsese gebied is op 25 Januarie 1999 in gebruik geneem. Die vlag vertoon ’n blou Britse vaandel met die wapen van die eiland op die wapperkant.

Sedert die goedkeuring van die vlag is dit aaneen gebruik buiten vir die tyd van die besetting (2 April – 14 Junie 1982) gedurende die Falklandoorlog. Die 30ste herdenking van die eilande se bevryding na die oorlog is gevier deurdat die vlag op verskeie regeringsgeboue in Londen vertoon is, insluitend Downingstraat 10 en die Ministerie van Buitelandse sake in Whitehall



</doc>
<doc id="75313" url="https://af.wikipedia.org/wiki?curid=75313" title="Skitterypas">
Skitterypas

Die Skitterypas is 'n bergpas op die pad wat die Koue Bokkeveld en die Ceres-Karoo verbind. Dit is 14 km lank en sy helling is soms meer as 1:5. Die pas is op dieselfde pad as die Katbakkiespas. Skitterypas, Skitterykloof en Peerboomskloofpas verwys blykbaar na dieselfde pas.



</doc>
<doc id="75316" url="https://af.wikipedia.org/wiki?curid=75316" title="Oviston-natuurreservaat">
Oviston-natuurreservaat

Die Oviston Natuurreservaat is 16 000 hektaar groot en geleë in Oos-Kaap op die oewer van die Gariepdam en langs Venterstad. Die naaste dorp is Venterstad, 5 km suid van die reservaat. 


</doc>
<doc id="75317" url="https://af.wikipedia.org/wiki?curid=75317" title="HMS Hardy">
HMS Hardy

Die HMS "Hardy" was 'n torpedojaer van die Britse Vloot tydens die Tweede Wêreldoorlog. Sy het groot roem verwerf tydens die eerste Slag van Narvik; sy was die leier van die flottielje torpedojaers.

Sy het 1,445 ton water verplaas en was aangedryf deur twee turbines wat gesamentlik 38,000 skeepsperdekrag gelewer en 'n topspoed van 36 knope verseker het. Sy was toegerus met vyf 4.7-duim kanonne, agt 0,5-duim lugafweer kanonne en agt 21-duim torpedobuise.

Sy is gekelder in 'n latere skermutseling by Narvik.



</doc>
<doc id="75318" url="https://af.wikipedia.org/wiki?curid=75318" title="Stavronikita-klooster">
Stavronikita-klooster

Die Stavronikita-klooster (Grieks: Μονή Σταυρονικήτα) is ’n Oosters-Ortodokse klooster aan die ooskus van Berg Athos in Griekeland. Dit is 15de in rang van die skiereiland se kloosters en is toegewy aan sint Nikolaas. Daar is tans 30 tot 40 monnike.

Die klooster is in 1536 op ’n rots naby die see gebou op ’n plek wat al in die 10de eeu deur monnike bewoon is. Dit is die laaste klooster wat op Berg Athos ingewy is.

Daar is verskeie tradisies oor waar die klooster se naam vandaan kom. Volgens een is dit ’n kombinasie van die name van twee monnike, Stavros en Nikitas, wat in twee selle op die terrein gebly het. Volgens ’n ander het ’n Bisantynse offisier onder keiser Johannes I Tzimiskes met die naam Niceforus Stavronikitas, die klooster gebou en na homself genoem. Volgens ’n derde tradisie het ’n amptenaar met die naam Nikitas die klooster gestig. Sy naamdag volgens die Ortodokse kalender van heiliges val op die dag ná die Fees van die Kruis, en die klooster se naam is dus ’n kombinasie van die amptenaar se naam en die woord "stavros" (Grieks vir "kruis").

In sommige dokumente word ook daarna verwys as die Klooster van die Teotokos, wat daarop dui dat die klooster oorspronklik aan die Teotokos toegewy was.

Die baie verskillende weergawes van die naam is ’n aanduiding van die onduidelikheid oor die ontstaan van die klooster. In ’n dokument van "protos" (hoof van kloosters) Nikiforos van 1012 is daar ’n handtekening van die monnik "Nikiforos, monnik van Stravonikita" (Grieks: Νικηφόρος μοναχός ο του Στραβωνικήτα), terwyl dieselfde monnik in ’n dokument van 1016 geteken het as "van Stavronikita" (Grieks: του Σταυρονικήτα). Dit dui daarop dat daar reeds in die eerste helfte van die 11de eeu ’n klooster met dié naam was. Volgens die argeoloog Sotiris Kadas beteken dit dat dié klooster een van die eerstes op Berg Athos was.

Hierdie vroeë deel van die klooster se geskiedenis eindig skielik in die eerste helfte van die 13de eeu toe dit verlate geraak het weens konstante seerowerinvalle en die invloed wat die Vierde Kruisvaart op die hele Bisantynse Ryk gehad het. Die klooster het as ’n skiti onder die jurisdiksie van die "protos" gekom en later van eers die Koutloumousiou- en toe die Filotheou-klooster. In 1533 het die monnike van Filotheou dit verkoop aan Gregorios Giromeriatis, die ab van ’n klooster in die Griekse streek Thesprotia. In 1536 het die patriarg van Konstantinopel, Jeremias I, die klooster in ’n edik heringestel as ’n amptelike klooster van Berg Athos, wat die getal kloosters op 20 te staan gebring het. Stavronikita het dus die laaste klooster wat op Berg Athos ingewy is.

Gregorios het eindelik sy klooster in Thesprotia verlaat en permanent by Stavronikita kom bly. Hy het ’n groot poging aangewend om dit te herstel en uit te brei. Hy het ’n omringende muur gebou, asook baie selle en die katolikon (hoofkerk). Ná sy dood in 1540 is die restourasiewerk voortgesit deur patriarg Jeremias uit respek vir Gregorios.

’n Kenmerk van die klooster is dat dit altyd klein gebly het in vergelyking met ander kloosters op Berg Athos, in getalle sowel as grootte. Ondanks weldoeners se steun is die ontwikkeling van Stavronikita in die wiele gery deur onmin met nabygeleë skiti's en kloosters, onder meer Koutloumousiou, oor grondeienaarskap asook deur twee groot brande in 1607 en in 1741 wat die klooster tot op die grond afgebrand het. Tog het die klooster bly groei. In 1628 is die katolikon gerestoureer en in 1770 is die bekende akwaduk en ’n paar kapelle gebou.

Moeilike tye het vir Athos gevolg met die Griekse oorlog vir onafhanklikheid in die vroeë 19de eeu en die inval van die Ottomane. Stavronikita en baie ander kloosters het begin leeg loop. Nadat die Ottomane Athos verlaat het, het monnike begin terugkeer. Die klooster is daarna weer getref deur drie groot brande, in 1864, 1874 en 1879. Dit is herbou, maar die monnike het groot skuld aangegaan vir die herstelwerk en dit het tot verdere verval gelei.

In die tweede helfte van die 20ste eeu het die klooster grootliks verlate en vervalle geraak. Boonop is die rots waarop dit gebou is, in ’n reeks aardbewings beskadig. Die rots het stadigaan verkrummel en na die see se kant begin gly. Dit het kommer gewek oor die strukturele stabiliteit daarvan.

’n Organisasie vir die bewaring van Berg Athos onder die jurisdiksie van die Griekse minister vir Masedonië en Thracië, het die klooster tussen 1981 en 1999 laat restoureer en die rots is gestabiliseer.

Die klooster besit ’n bekende 14de-eeuse ikoon van sint Nikolaas bekend as "Streidas" ("van die oester"). Die ikoon is op die seebodem ontdek en ’n oester het aan sint Nikolaas se voorkop vasgesit. Volgens die tradisie van Berg Athos het die heilige se voorkop gebloei toe die oester verwyder is.

Stavronikita het ook talle ander relieke, ikone, priestergewade en heilige voorwerpe. In die biblioteek is 171 manuskripte, waarvan 58 op perkament geskryf is.





</doc>
<doc id="75319" url="https://af.wikipedia.org/wiki?curid=75319" title="HMS Ajax">
HMS Ajax

Die HMS "Ajax" was 'n ligte kruiser van die Britse Vloot tydens die Tweede Wêreldoorlog. Hy en sy susterskip "Achilles" was beide betrokke by die Slag van die Rio de la Plata waar die Admiral Graf Spee gekelder is. 

Hy het 7 259 ton water verplaas en was aangedryf deur vier turbines wat gesamentlik 72 000 skeepsperdekrag gelewer en 'n topspoed van 32,5 knope verseker het. Hy was toegerus met agt 6-duim kanonne, agt 4-duim lugafweerkanonne en agt 21-duim torpedobuise.

'n Kenmerk van die skip en "Achilles" was dat hulle slegs een skoorsteen gehad het; die gevolg van 'n verbeterde ontwerp met betrekking tot die stoomketels.



</doc>
<doc id="75320" url="https://af.wikipedia.org/wiki?curid=75320" title="Xenophontos-klooster">
Xenophontos-klooster

Die Xenophontos-klooster (Grieks: Μονή Ξενοφώντος) is ’n Oosters-Ortodokse klooster aan die weskus van Berg Athos in Griekeland. Dit is 16de in rang van die skiereiland se kloosters en is toegewy aan sint Joris. Daar is tans sowat 55 monnike.

Die klooster is in die 10de of 11de eeu gebou. Dit het elf kapelle binne en ses buite. Die biblioteek bevat sowat 300 manuskripte en 4 000 gedrukte boeke.




</doc>
<doc id="75321" url="https://af.wikipedia.org/wiki?curid=75321" title="Osiou Gregoriou-klooster">
Osiou Gregoriou-klooster

Die Osiou Gregoriou-klooster (Grieks: Μονή Οσίου Γρηγορίου) is ’n Oosters-Ortodokse klooster in die suidoostelike deel van Berg Athos in Griekeland. Dit is 17de in rang van die skiereiland se kloosters. Dit is na sint Joris genoem en aan sint Nikolaas toegewy. Daar was in 1990 altesaam 71 monnike.

Die klooster besit 279 manuskripte, waarvan 11 op perkament geskryf is, en sowat 6 000 gedrukte boeke.




</doc>
<doc id="75324" url="https://af.wikipedia.org/wiki?curid=75324" title="Mkhuze-wildreservaat">
Mkhuze-wildreservaat

Die Mkhuze-wildreservaat (Zoeloe: "uMkhuze") is 'n 40 000 hektaar (360 vierkante kilometer) wildreservaat geleë in noordooste van KwaZulu-Natal, Suid-Afrika. Dit is op 15 Februarie 1912 geproklameer as 'n beskermde gebied. 

Die reservaat beskik oor 'n verskeidenheid vrylopende wildsoorte:

Die reservaat het 'n verskeidenheid natuurlike habitatte wat akasia-savanna, gemengde bosveld, sandbos, rivierwoud, riviere en panne, grasveld, kranse en kliprante insluit.





</doc>
<doc id="75338" url="https://af.wikipedia.org/wiki?curid=75338" title="Tafelsout">
Tafelsout

Tafelsout is 'n natuurlike geurmiddel wat daagliks in kos geëet word.

Gewone sout is 'n minerale stof wat bestaan uit natriumchloried (NaCl), 'n verbinding wat deel uitmaak van die groter klas van ioniese soute. Sout in sy natuurlike vorm is 'n kristallyne mineraal bekend as rotssout of haliet. Sout is in groot hoeveelhede teenwoordig in die see waar dit die belangrikste minerale bestanddeel is, met die oop see wat ongeveer 35 gram (1,2 onse) van vastestowwe per liter bevat, 'n soutgehalte van 3,5%. 
Die sout is noodsaaklik vir dierelewe, en sout is een van die basiese menslike smake. Diereweefsel bevat groter hoeveelhede sout as plantweefsel; dus verg die tipiese dieet van nomades wat leef van hul kleinvee en beeste min of geen soutbyvoeging, terwyl 'n graangebaseerde dieet aanvulling vereis. Sout is een van die oudste en mees alomteenwoordige geurmiddels van kos en is 'n belangrike metode van voedselpreservering.

Tafelsoutkristalle het die halietstruktuur.

Die oplosbaarheid in water verbeter slegs weinig met 'n styging in temperatuur, van 357 mg/ml (teen 25 °C) na 384 mg/ml (in water teen 100 °C). Toevoeging van HCl laat die oplosbaarheid sterk afneem en in gekonsentreerde HCl is die stof byna onoplosbaar.



</doc>
<doc id="75342" url="https://af.wikipedia.org/wiki?curid=75342" title="Esphigmenou-klooster">
Esphigmenou-klooster

Die Esphigmenou-klooster (Grieks: Μονή Εσφιγμένου) is ’n Oosters-Ortodokse klooster in die noordelike deel van Berg Athos in Griekeland. Dit is 18de in rang van die skiereiland se kloosters en is toegewy aan die Hemelvaart van Jesus.

Die huidige klooster dateer uit die 10de eeu, terwyl monnike volgens tradisie reeds in die 5de eeu op die perseel gewoon het. In die vroeë 1970's was die klooster in omstredenheid omhul weens hul verbintenis met ’n groep fanatici wat teen sekere aspekte van die Oosters-Ortodokse Kerk was. Sedert 2005 het die patriarg van Konstantinopel ’n nuwe broederskap by Esphigmenou gestig.

Die klooster se naam beteken "vasgebind" in Grieks. Volgens een tradisie kom dit van die feit dat die klooster gebou is op ’n stuk grond wat tussen drie heuwels en die see vasgekeer word. Volgens ’n ander tradisie het ’n monnik wat die klooster óf gestig óf gerestoureer het, ’n stywe tou om sy middel gedra, en daarom het die klooster die naam "van die vasgebinde" gekry.

Die tradisie van Athos skryf die stigting van die kloster toe aan keiser Theodosius II van Bisantium en sy suster Pulcheria in die 5de eeu. Dit is daarna verwoes deur ’n groot rots wat van die heuwels geval het. Dit kan nie bevestig word met historiese of argeologiese bewyse nie en daarom bly die stigting van die klooster onbekend.

Daar is egter bewyse dat dit in die laat 10de en vroeë 11de eeu bestaan het. Dit word in minstens drie manuskripte genoem. Die klooster het vooruitgegaan tot met die Ottomaanse inval van Berg Athos. Dit is ook geknou deur onmin oor grond, seerowerinvalle en twee groot brande in die 14de eeu. Die klooster was later geruïneer en verlate.

In die 16de eeu het dit egter weer herstel. Monnike het geld ingesamel en onder andere prinse van die Donou-vorstedomme het geld geskenk. In die 18de eeu is groot herbou- en restourasiewerk gedoen. ’n Paar bekwame abte het die klooster in die 19de eeu uitgebrei en die huidige geboue is van dié tydperk.

Die klooster besit ’n paar belangrike relieke, boeke en ander klutuurvoorwerpe, onder meer ’n stuk van Napoleon se tent. Die monnike gebruik dit een keer per jaar op Hemelvaartdag oor die ingang van die katolikon (hoofkerk).

In die katolikon is die sogenaamde Kruis van Pulcheria en ’n Bisantynse mosaïek-ikoon van ’n staande Jesus. In die biblioteek is 372 manuskripte, waarvan 75 op perkament geskryf is, en sowat 2 000 gedrukte boeke. Nog 6 000 word in ’n ander deel van die klooster geberg.




</doc>
<doc id="75343" url="https://af.wikipedia.org/wiki?curid=75343" title="Peper">
Peper

Peper ("Piper nigrum") is die spesery wat algemeen langs die sout op die eettafel staan.

Daar is letterlik honderde verskillende soorte peper in kookkuns dwarsoor die hele aarde in gebruik.

Die genus Piper van die peperfamilie "(Piperaceae)" se voorbeelde sluit o.a. in: swartpeper, witpeper en groenpeper.

Swartpeper word van die groen (onryp) vrugtedragte van die peperplant geproduseer. Die steenvrugte word 'n kort rukkie in water gekook om dit skoon te kry en voor te berei vir droging. Die hitte bars die selwande in die peper en bespoedig die werking van ensieme gedurende die verbruiningsproses. Dit word in die son of in 'n masjien vir 'n hele aantal dae gedroog. Gedurende hierdie proses krimp die vlees van die peper rondom die saad en verdonker dit tot 'n dun, verkreukelde swart laag. Na droging word die spesery swartpeperkorrels genoem.

Sekere ekstrakte word van die droë peperkorrels gemaak, soos peperolie en peperspiritus. Dit word gebruik as masseerolie en in skoonheids- en kruiebehandelings.

Witpeper bestaan slegs uit die saad van die peperplant, met die donker skil van die pepervrug verwyder. Die ryp rooi bessies word gewoonlik vir ongeveer 'n week in water geweek, waartydens die vlees van die peper sag word en ontbind. Deur dit te vryf, bly slegs die naakte saad oor, wat dan gedroog word. Soms word alternatiewe prosesse gebruik om die buitekante te verwyder, bv. meganiese, chemiese of biologiese metodes.

Fyngemaalde witpeper word in die Chinese kookkuns gebruik in geregte soos slaaie, liggekleurde souse en kapokaartappels, waar swartpeper duidelik sou uitstaan. Witpeper het 'n effens anderse smaak as swartpeper a.g.v. die afwesigheid van sekere stowwe wat in die skil van die vruggie voorkom, maar nie in die saadkern nie.

Groenpeper, soos swartpeper, word van die onryp dragte gemaak. Gedroogde groen peperkorrels word op sekere maniere behandel sodat hulle hul groen kleur behou, bv. behandeling met swaeldioksied, geblik of vriesgedroog. Vars groen peperkorrels (redelik onbekend in die Weste) kom gereeld voor in Thaise en Asiese kosse. Hulle geur word as pikant en vars beskryf, met 'n sterk aroma. Hulle ontbind vinnig indien nie gedroog of gepreserveer nie.

Rooipeper is egter die fyngemaalde poeier van ryp brandrissies "(Capsicum frutescens)".


</doc>
<doc id="75347" url="https://af.wikipedia.org/wiki?curid=75347" title="Kerrie">
Kerrie

Kerrie kan een van die volgende (verwante) begrippe wees:



Kerrie bestaan uit 'n hele paar (soms geheime) gemengde bestanddele. Borrie is 'n vaste bestanddeel van kerrie, waaraan dit die geel kleur verleen. Borrie se smaak is mildelik bitter.

Afrika kerries, Kaap-Maleise kerries en Natalse kerries insluitend die "Traditional Natal Curry", die Durban-kerrie, die "Bunny Chow" en rotirolle. Die geskiedenis van die Suid-Afrikaanse, veral Natalse kerries, gaan so ver terug as 250 jaar gelede, tot die eerste Indiërs se aankoms op die oewers van die Natalkolonie, asook voor die oplewing van die Britse kerries. Durban het die grootste enkele bevolking van Indiërs buite Indië en 'n outomatiese gevolg was die ontwikkeling van die tradisionele Natalse kerries sedertdien. Natalse kerries is gewoonlik gebaseer op Suid-Indiese geregte wat meestal bestaan uit eenvoudige gekruide hoender- en skaapvleisgeregte (met groot hoeveelhede ghee en olies) tot baie komplekse en ingewikkelde seekos-, hoender- en skaapspesialiteite. Die hoender- en garnale-kerrie is 'n gunsteling in KwaZulu-Natal. Europese resepte het ook ontwikkel saam met die Indiese Suid-Afrikaanse kerrie.

Europese weergawes gebruik hoofsaaklik tradisionele resepte met die toevoeging van rooiwyn, melk, room, vanielje of botter. Die bekende "Bunny Chow", 'n klassieke Suid-Afrikaanse standaard-ete, het in gewildheid versprei oor die hele land, ook in Suider-Afrikaanse buurlande en die lande met groot bevolkings van Suid-Afrikaanse immigrante. Dit bestaan uit óf lam-, hoender- of boontjiekerrie binne-in 'n uitgeholde warm brood gestop, wat met die vingers geëet word.

Die rotirol is nog 'n klassieke wegneem-kerrie. Dis óf 'n kerrie in 'n baie plat roti brood, of die klassieke "chip, kaas en kerrie" rol wat basies bestaan uit gebraaide skyfies met gesmelte kaas en die sous van jou gunsteling kerrie in 'n rotirol toegerol.


</doc>
<doc id="75348" url="https://af.wikipedia.org/wiki?curid=75348" title="Agiou Panteleimonos-klooster">
Agiou Panteleimonos-klooster

Die Agiou Panteleimonos-klooster (Grieks: Άγιος Παντελεήμων; Russies: Пантелеймонов), ook bekend as Rossikon (Ρωσσικόν), is ’n Oosters-Ortodokse klooster in die suidwestelike deel van Berg Athos in Griekeland. Dit is 19de in rang van die skiereiland se kloosters en die grootste wat fisieke grootte betref.

Die klooster is in die 11de eeu deur monnike van Kiëf-Roes gestig, vandaar die naam "Rossikon". Dit is eers deur Kiëfse en later Russiese monnike bewoon. Dit is in 1169 as ’n selfstandige klooster erken.
Die klooster was in die 16de en 17de eeu vooruitstrewend danksy die geldelike steun van die tsaars van Moskowië, maar het in die 18de eeu agteruitgegaan totdat daar in 1730 net vier monnike oor was. In die 19de eeu het dit herstel. Die huidige klooster is in die eerste twee dekades van dié eeu nader aan die see gebou. In 1895 was daar 1 000 monnike, in 1903 altesaam 1 446 en teen 1913 meer as 2 000.

Verskeie brande het die klooster beskadig. Die grootste hiervan was in 1307, toe Katalaanse huursoldate dit aan die brand gesteek het, en in 1968. Die eerste Russiese leier wat dit besoek het, was pres. Wladimir Poetin op 9 September 2005.

Vandag lyk die klooster soos ’n klein dorpie, met geboue van verskeie hoogtes. Dit is die grootste klooster op Berg Athos.

Die biblioteek is in ’n aparte gebou in die klooster se binnehof. Dit bevat 1 320 Griekse en 600 Ou Kerkslawiese manuskripte en 25 000 gedrukte boeke. Daar is ook belangrike relieke, soos die kop van sint Panteleimon, ’n gewilde heilige van die Russies-Ortodokse Kerk na wie die klooster genoem is. Die 19de-eeuse kloosterklokke is glo die grootstes in Griekeland.

Die klooster is in die 20ste eeu geknou deur die ateïstiese ideologie van die Sowjetunie en die beperking op reis tydens die Koue Oorlog. Met die verbrokkeling van die Sowjetunie was daar net sowat drie dosyn monnike oor. Die getal het egter sedert die begin van die 21ste eeu weer gestyg.




</doc>
<doc id="75349" url="https://af.wikipedia.org/wiki?curid=75349" title="Konstamonitou-klooster">
Konstamonitou-klooster

Die Konstamonitou-klooster (Grieks: Μονή Κωνσταμονίτου) is ’n Oosters-Ortodokse klooster in die suidoostelike deel van Berg Athos in Griekeland. Dit word soms Kastamonitou gespel. Dit is laaste in rang van die skiereiland se 20 kloosters en is toegewy aan sint Stefan. Daar is tans sowat 20 monnike.

Die klooster is die 11de eeu gestig. Die biblioteek bevat 110 manuskripte en sowat 5 000 gedrukte boeke.




</doc>
<doc id="75351" url="https://af.wikipedia.org/wiki?curid=75351" title="Selibaat">
Selibaat

Selibaat verwys na ’n ongetroude status met seksuele onthouding, gewoonlik vanweë ’n godsdiensbelofte of -oortuiging. Dit is ’n selfstandige en byvoeglike naamwoord. 

Selibaat het deur die geskiedenis van godsdienste dwarsoor die wêreld in die een of ander vorm bestaan. Dit moet onderskei word van ’n gebrek aan belangstelling in seks, wat verskeie redes kan hê soos aseksualiteit.

Die woord "selibaat" kom van die Latynse "caelibatus", "ongetroude staat", van "caelebs" (ongetroud). Dit kom weer van die Proto-Indo-Europese stamme "kaiwelo-" (alleen) en "lib(h)s-" (lewend).



</doc>
<doc id="75354" url="https://af.wikipedia.org/wiki?curid=75354" title="Bisantynse tyd">
Bisantynse tyd

Bisantynse tyd is ’n ou manier om die tyd aan te dui wat feitlik nêrens meer gebruik word nie. Weens seisoenale verskille in die lengte van dae, wissel die tyd deur die hele jaar. 

Van die min plekke wat nog Bisantynse tyd gebruik, is die Oosters-Ortodokse kloosters op Berg Athos in Griekeland en die Mar Saba-klooster in die Wesoewer. 



</doc>
<doc id="75355" url="https://af.wikipedia.org/wiki?curid=75355" title="Walachye">
Walachye

Walachye (Roemeens: "Țara Românească" of "Valahia"; Cyrillies: Цѣра Рȣмѫнѣскъ of Землѧ Ѹгровлахїиска) is ’n historiese en geografiese streek van Roemenië. Dit is noord van die Donou en suid van die Suid-Karpate geleë. 

Walachye is in die vroeë 14de eeu as ’n prinsdom gestig. In 1417 het dit die opperheerskappy van die Ottomaanse Ryk aanvaar. Dit het tot in die 19de eeu geduur, met kort rukke van Russiese besetting tussen 1768 en 1854. In 1859 het Walachye en Moldawië verenig en die basis vir die moderne staat Roemenië gevorm. Transilvanië het later by hulle aangesluit om die nuwe Koninkryk van Roemenië te vorm wat in 1881 gestig is.


</doc>
<doc id="75356" url="https://af.wikipedia.org/wiki?curid=75356" title="Blikaspaai">
Blikaspaai

Blikaspaai is 'n speletjie, soortgelyk aan wegkruipertjie, wat deur kinders gespeel word. 

Voordat die spel begin word 'n sirkel getrek om as die bof te dien. Die sirkel kan met kruit op teer of met 'n stok in die grond getrek word. 'n Blikkie met klippies word dan daarin geplaas. Die blikkie word toegekap sodat die klippies binne bly.

Die eerste speler wat "aan" is moet met toe oë binne die bof sit en tot honderd tel, terwyl sy maatjies wegkruip. Sodra hy klaar getel het begin hy die ander te soek. As hy een van hulle gewaar, roep hy: "Blikaspaai vir [maatjie se naam] [plek waar hy wegkruip]" waarna hy na die bof terughardloop en die blikkie wegskop en dan self hardloop om weg te kruip. Die speler wat uitgevang is moet die blik optel en weer in die bof plaas voordat hy na die ander begin soek.

Die wegkruipers kan ook self die blik wegskop, wat die soeker dan eers moet gaan optel en in die bof terugplaas voordat hy verder kan soek. Elke keer as die blik weggeskop word, skreeu die skopper "blikaspaai!" wat dan aan die ander spelers aandui dat hulle tyd het om beter wegkruipplekke te soek.

'n Wegkruiper wat deur die soeker gevind is kan ook self probeer om die bof voor die soeker te bereik en die blik weg te skop. Slaag hy daarin, moet hy hardloop en weer gaan wegkruip.

Die spel word binne 'n afgebakende gebied gespeel en die blik moet nie so vêr geskop word dat dit nie gesien of gekry kan word nie.




</doc>
<doc id="75360" url="https://af.wikipedia.org/wiki?curid=75360" title="Atos (mitologie)">
Atos (mitologie)

Atos in die Griekse mitologie was een van die reusagtige Gigante, die seuns van Uranos en Gaia.

Tydens die Gigantestryd tussen die reuse en die Olimpiese gode, wat deur Gaia aangevuur is omdat sy ontevrede was dat Zeus die Titane gevange gehou het, het Atos ’n rots na Poseidon gegooi. Dit het in die Egeïese See geval en Berg Atos geword.



</doc>
<doc id="75361" url="https://af.wikipedia.org/wiki?curid=75361" title="Chalkidiki">
Chalkidiki

Chalkidiki (Grieks: Χαλκιδική) is ’n noordelike skiereiland en streeksdistrik van Griekeland. Dit is deel van die streek Sentraal-Masedonië. Dit word ook Halkidiki of Chalcidice gespel. Die outonome Berg Athos is deel van die skiereiland, maar nie van die streeksdistrik nie.

Chalkidiki strek uit in die Egeïese See en lyk soos ’n hand met drie vingers, hoewel die Grieke daarna verwys as "bene": Kassandra, Sithonia en Berg Athos. Die Cholomontas-berge lê in die noordsentrale deel. Chalkidiki grens in die noorde aan die Thessaloniki-streeksdistrik.

Chalkidiki se hoofstad is Polygyros, in die middel van die skiereiland, wat ’n gewilde vakansiebestemming is.



</doc>
<doc id="75365" url="https://af.wikipedia.org/wiki?curid=75365" title="Kool">
Kool

Die kool is 'n eetbare plant uit die kruisblomfamilie. Dit word as 'n verskeidenheid uiteenlopende plantrasse gekweek, waarvan sommige goed ontwikkel het. Kool is ook baie gewild as wintergroente, en as gevolg van 'n vinnige groeityd was dit voorheen in arm gebiede 'n gewilde voedselbron.

Die meeste koolsoorte het in gemeen dat hulle blomhoofde, voordat hul oopskiet om saad vry te stel, eers 'n kompakte samestelling van lepelvormige blare vorm. Dié deel van die kool word deur die mens geoes en gekook. Suurkool is veral baie ryk aan vitamien C. Uiteraard het sagter soorte kool soos broccoli, brusselspruit en blomkool 'n veel korter bereidingstyd nodig ('n paar minute), as die harder koolsoorte bv. wit- en rooikool.

Wetenskaplikes is nog steeds nie seker watter soort kool oorspronklik tot die hedendaagse kultivars ontwikkel het nie, en of dit nog êrens voorkom nie. Wat alle wetenskaplikes wel oor saamstem is dat die koolplant lank gelede 'n inheemse plant op sanderige kusgebiede was. Die plant moes bestand gewees het teen hoë soutkonsentrasies asook sterk wind. Daar word ook aanvaar dat die plant op erg-verarmde grond gegroei het. Die leeragtige blare beskerm die plant teen klipslag en skadelike sandstorms.



</doc>
<doc id="75366" url="https://af.wikipedia.org/wiki?curid=75366" title="Strabo">
Strabo

Strabo (Grieks: Στράβων, "Strabōn"; 64/63 v.C. – omstreeks 24 n.C.), was ’n Antieke Griekse geograaf, filosoof en geskiedkundige.

Hy is veral bekend vir sy werk van 17 volumes "Geographica", wat die geskiedenis, mense en plekke beskryf van die verskillende streke wat in sy tyd bekend was. Hoewel dit selde in sy tyd gebruik is, was daar talle kopieë regdeur die Bisantynse Ryk. Dit het omstreeks 1469 in Rome die eerste keer in Wes-Europa verskyn as ’n Latynse vertaling. Die eerste Griekse vertaling het in 1516 in Venesië verskyn. Die "Geographica" is ’n waardevolle bron van inligting oor die Antieke wêreld, veral as dit saam met ander bronne gebruik word.

Dit is nie bekend presies wanneer die werk geskryf is nie, maar die geskatte datum is tussen 7 en 18 n.C. Die laaste deel waaraan ’n datum gekoppel kan word, is sy verwysing na die dood in 23 n.C. van Juba II, koning van Mauretanië, wat volgens hom "net onlangs dood is".

Strabo se eerste groot werk, "Historiese Sketse" ("Historica hypomnemata"), wat geskryf is terwyl hy in Rome was (omstreeks 20 v.C.), het feitlik heeltemal verlore gegaan. Dit het die geskiedenis van die bekende wêreld gedek van die oorname van Griekeland deur die Romeine. Strabo haal self daaruit aan en ander Klassieke skrywers noem dit ook, maar die enigste oorblywende deel daarvan is ’n stukkie papirus wat nou in die besit van die Universiteit van Milaan is.




</doc>
<doc id="75367" url="https://af.wikipedia.org/wiki?curid=75367" title="Zaragoza">
Zaragoza

Zaragoza [θaɾaˈɣoθa], in ander tale dikwels ook Saragossa genoem, is die administratiewe hoofstad van die gelyknamige provinsie en die Outonome Gemeenskap van Aragón in Spanje met 'n bevolking van meer as 679 000 wat gelykstaan aan sowat die helfte van die totale Aragonese bevolking. Zaragoza is die vyfde grootste stad in Spanje.
Zaragoza is in die hartland van Aragón aan die Ebro en sy takriviere Huerva en Gállego geleë, in 'n vallei waarvan die landskapsvorme wissel van woestyn ("Los Monegros") tot digte bosse, weivelde en berggebiede. Op kulturele gebied staan die stad bekend vir sy volks- en kookkuns asook sy argitektoniese erfenis met bekende geboue soos die Basiliek van Onse Liewe Vrou van Pilar ("Basílica del Pilar"), die La Seo-katedraal en die Aljafería-paleis.

Saam met La Seo en die Aljafería is 'n aantal historiese geboue, wat as voortreflike voorbeelde van Aragón se Mudéjar-boukuns beskou word, deur Unesco as wêrelderfenis gelys. Die "Fiestas del Pilar" word by die bekendste feeste van Spanje gereken.



</doc>
<doc id="75373" url="https://af.wikipedia.org/wiki?curid=75373" title="Slag van die Rio de la Plata">
Slag van die Rio de la Plata

Die Slag van die Rio de la Plata het op 13 Desember 1939 plaasgevind naby Montevideo in die Suidwes-Atlantiese Oseaan.

Nadat die "Admiral Graf Spee", onder beheer van Kaptein Langsdorff, verwoesting gesaai het onder die Geallieerdes se handelsvloot in die suidelike Atlantiese Oseaan het Langsdorff slagoffers gaan soek op die handelsroete van Suid-Amerika. Op die oggend van 13 Desember 1939 word "Graf Spee" deur die skepe HMS "Ajax", HMS "Exceter" en HMS "Achilles" van die Britse Vloot onder leiding van Kommandoor Henry Harwood gewaar. 'n Geveg begin en na 35 minute word die "Exceter" deur die "Admiral Graf Spee" se 11-duim kanonne buite aksie gestel. Die "Exceter" se 8-duim kanonne het ook skade aan die "Graf Spee" aangerig en Langsdorff gaan soek skuiling in die neutrale hawe van Montevideo met die "Ajax" en "Achilles" op sy hakke.

Die neutrale regering van Uruguay verleen egter net 72 uur aan Langsdorff vir herstelwerk. Intussen het die Britte via diplomatieke kanale Langsdorff onder die indruk gebring dat daar 'n groot Britse taakmag opgedaag het en net buite die hawe vir hom wag. Na drie dae vaar die "Graf Spee" uit die hawe en word deur die bemanning gesink in die riviermonding. Langsdorff pleeg drie dae later selfmoord.



</doc>
<doc id="75376" url="https://af.wikipedia.org/wiki?curid=75376" title="Vlag van Frans-Guyana">
Vlag van Frans-Guyana

Die vlag van Frans-Guyana is ’n nie-amptelike vlag van die Franse oorsese gebied.

Op 29 Januarie 2010 het die Algemene Raad van die département van Frans-Guyana eenstemmig besluit op ’n vlag vir Frans-Guyana. Dit is egter nie deur die opperste streeksraad erken nie. Die enigste franse vlag wat amptelike status op die eiland geniet, kragtens die Franse grondwet, is die vlag van Frankryk. Die kleure van die vlag wat deur die Algemene Raad goedgekeur is het die volgende simboliese waardes: groen stel die woude voor, geel stel goud en ander minerale van die eilande voor en die rooi ster stel sosialisme voor. Die vlag is identies aan dié van die vakbond UGT en die "Mouvement de décolonisation et d'émancipation sociale" (Dekolonisasie en Sosiale Bevrydingsbeweging) wat beide ten gunste van onafhanklikheid is.

Die vlag van die Région is 'n wit vlag met 'n logo van 'n geel ster op ’n blou strook bo ’n oranje figuur in ’n geel boor op ’n groen strook bo twee oranje golwende lyne. Bo en onder die logo is die woorde "Guyane" en "la Région" in groen aangebring.

Die amptelike vlag van die département is ’n diagonaal verdeelde groen en geel vlag met ’n rooi vyfpuntige ster in die middel van die vlag.



</doc>
<doc id="75382" url="https://af.wikipedia.org/wiki?curid=75382" title="Franck Ribéry">
Franck Ribéry

Franck Henry Pierre Ribéry (gebore 7 April 1983 in Boulogne-sur-Mer) is 'n Franse sokkerspeler. Hy het vir die Franse nasionale sokkerspan uitgedraf.


</doc>
<doc id="75383" url="https://af.wikipedia.org/wiki?curid=75383" title="Florent Malouda">
Florent Malouda

Florent Johan Malouda (gebore 13 Junie 1980 in Cayenne, Frans-Guyana) is 'n Franse sokkerspeler. Hy het vir die Franse nasionale sokkerspan uitgedraf.


</doc>
<doc id="75388" url="https://af.wikipedia.org/wiki?curid=75388" title="Terschelling">
Terschelling

Terschelling (Wes-Fries: "Skylge") is 'n munisipaliteit en 'n eiland in die Noordelike Nederland en een van die Wes Friesland Eilande. Dit is geleë tussen die eilande van Vlieland en Ameland.

In die noorde grens Terschelling aan die Noordsee en in die suide aan die Waddensee. Suidwes lê die eiland Vlieland en oos die eiland Ameland. Terschelling het 'n strand van 30 km en meer as 70 km se fietspaaie.

Wadden Eilanders is bekend vir hulle vindingrykheid om enige iets wat aan wal spoel te gebruik. Omdat daar min bome is om te gebruik vir boumateriaal word meeste van die plaas en skure gemaak van maste van uitgespoelde skepe. Die eiland is omkring met skeepswrakke, en selfs vandag nog word heelwat houers wat van Noordsee houerskepe afval, aan wal gespoel.

Soos op die meeste ander Wadde-eilande is toerisme 'n baie belangrike bron van inkomste. Daar is wel landbou aktiwiteite maar meeste van die eiland is 'n natuurreservaat.

In die spitsseisoen is daar meer as drie keer soveel toeriste as in die winter. Elke jaar in Junie word die Oerolfees op die eiland gehou. Daar is ook 'n seevaartskool wat na Willem Barentz genoem is.

Terschelling kan per pontboot bereik word vanaf die vasteland drop Harlingen asook van Vlieland met hoë spoed katamaran.


</doc>
<doc id="75411" url="https://af.wikipedia.org/wiki?curid=75411" title="Diofisitisme">
Diofisitisme

Diofisitisme of duofisitisme (van die Griekse "dio", "twee", en "phýsis", "natuur") is ’n Christologiese term wat gebruik word om die goddelike en die menslike natuur van Christus in een persoon te beskryf. Dit beteken letterlik "twee nature".

Diofisitisme beskryf die posisie van die Konsilie van Chalcedon in 451 n.C. Dit is veral vir die Chalcedoniërs gebruik deur diegene wat die konsilie verwerp het en staan teenoor monofisitisme (die geloof dat Christus een enkele, goddelike natuur het) en miafisitisme (dat Christus een natuur het wat beide goddelik en menslik is). Die Oriëntaal-Ortodokse kerke beskou hulself as miafisiete.

Diofisitisme is ook gebruik om die dwaalleer van Nestorius, die patriarg van Konstantinopel, te beskryf dat Christus twee nature het wat geskei is: die menslike Jesus en die goddelike Logos. Die gebruik van die term om voorstaanders van die Konsilie van Chalcedon te beskryf (wat later die Oosters-Ortodokse en die Rooms-Katolieke Kerk sou word) het daaraan gegrens om hulle Nestoriaans te noem, wat nie juis is nie omdat hulle klem lê op die algehele eenheid van die twee nature. Baie historiese teoloë glo die verskil lê hoofsaaklik tussen twee terme as twee werklike gelowe.


</doc>
<doc id="75413" url="https://af.wikipedia.org/wiki?curid=75413" title="Ooi">
Ooi

'n Ooi is 'n vroulike skaap, bok of wildsbok. Ooie het, in teenstelling met ramme, kort of geen horings nie.

Ooie dra en skenk geboorte aan lammers. Die dratyd hang af van die spesie en ras.

Die ooie van bokke word vir die produksie van melk aangehou, wat gebruik word vir die vervaardiging van botter, kaas, jogurt, ensovoorts.


</doc>
<doc id="75414" url="https://af.wikipedia.org/wiki?curid=75414" title="Boompie-verplant">
Boompie-verplant

Boompie verplant is 'n speletjie, soortgelyk aan derdemannetjie, wat deur kinders gespeel word. 

Die kinders tree in twee kringe aan, een binne die ander, sodat daar voor elkeen in die buitekring iemand in die binnekring staan. As daar ewe veel seuns as meisies is, kan die buitenste kring die "Adams" wees en die binnekring die "Evas". Indien nie, kies 'n oorspronklike naam vir die buitenste en die binneste kring.

'n Spelleier gee dan aan die twee kringe aparte opdragte. Hy kan byvoorbeeld uitroep, "binnekring, vier plekke links", waarna die binnekring verby vier maats na links skuif. As die spelleier skree, "binnekring, boompie verplant", moet die binnekring so gou moontlik na hulle oorspronklike maats terughardloop. As hy skree: "buitekring, boompie verplant", moet die buitekring weer hulle maats soek. Die leier kan ook net skree, "boompie verplant", waarna almal moet rondskarrel om by hulle oorspronklike maats te kom.

Die een wat die laaste is om by sy maat te kom, word die nuwe spelleier. As 'n variasie kan 'n permanente leier (moontlik 'n onderwyser of toesighouer) aangestel word, wat diegene wat laaste is speel-speel met 'n lat raps.




</doc>
<doc id="75416" url="https://af.wikipedia.org/wiki?curid=75416" title="Blom">
Blom

’n Blom is ’n plantorgaan wat aangepas is om ’n voortplantingsfunksie te vervul. Blomdraende plante val in die afdeling Magnoliophyta, ook bekend as bedeksadiges. Die plant vorm gewoonlik in die lente nuwe blomhoofde, waarin die saadjies later ontwikkel en dan in die nasomer ryp word. Die saadjies versprei daarna op verskillende maniere, byvoorbeeld deur wind, water, insekte of voëls. Dit verseker die plant se voortbestaan.

Blomme kan voortplant deur die samesmelting van sperma (stuifmeel) en eiers (saadknoppies) van verskillende individuele plante of van dieselfde plant. Sommige blomme vervaardig spore sonder bevrugting. Baie blomme het so ontwikkel dat hulle sekere diere lok – dié diere dra ’n blom se stuifmeel oor na ’n ander blom. Ná bevrugting ontwikkel die eier van die blom in ’n vrug met saad.

Die morfologie van verskillende blomme is ’n belangrike hulpmiddel by die uitkenning en klassifisering van plante, selfs belangriker as die kenmerke van die blare van plante. Blomme word al lank bewonder en bring skoonheid na die menslike omgewing. Hulle is die onderwerp van romanse, rituele en godsdiens, en word gebruik vir medisyne en kos.

Die belangrike onderdele van ’n blom kan in twee dele gedeel word: die vegetatiewe deel, wat bestaan uit die kroonblare en verwante strukture in die blomdek, en die voortplantings- of seksuele deel. ’n Stereotiepe blom bestaan uit vier soorte strukture wat aan die punt van ’n kort steel vas is. Elk van hierdie soorte dele is in ’n krans op die blombodem gerangskik. Die vier hoofkranse (van die buitekant van die blom af binnetoe) is:

Die blomkroon en blomkelk vorm saam die blomdek (sien diagram).


Hoewel bogenoemde rangskikking as "tipies" beskou word, toon plantspesies ’n wye verskeidenheid strukture. Hierdie verskille is belangrik in die evolusie van blomplante en word algemeen deur botaniste gebruik om die verhouding tussen blomspesies te bepaal.




</doc>
<doc id="75417" url="https://af.wikipedia.org/wiki?curid=75417" title="Saad">
Saad

Saad is dié deel van 'n plant wat aangepas is om die voortplantingsfunksie te vervul. Sade is klein embrioniese plante omhul in 'n bedekking bekend as 'n saadhulsel, gewoonlik met gestoorde voedsel. 

Die reserwe voedsel in die saadjie is nodig vir die suksesvolle ontkieming in die grond voordat die kiemplant verder kan ontwikkel (deur bv. opneem van eie voedingstowwe via die worteltjie). Dit is die produk van die rypgeworde ovule of gimnosperm en angiosperm plante wat na bevrugting ontstaan, saam met 'n mate van groei binne-in die moederplant

Die moederplant vorm gewoonlik in die lente nuwe blomme, waarin die saadjies dan ontwikkel en ryp word in die nasomer. Die saadjies versprei daarna op verskillende maniere, bv. deur wind, water, insekte of voëls; hierdie verspreiding verseker die plant se voortbestaan vir generasie op generasie.

Die kenmerke van sade is ook 'n hulpmiddel by die uitkenning en klassifisering van plante, selfs meer belangrik as die kenmerke van die blare van plante. Elke saad besit sy eie unieke grootte, vorm en kleur.

Die vrugbeginsel ontwikkel later in 'n vrug en 'n vrug is dus 'n struktuur wat slegs by die bedeksadige plante (afdeling "Anthophyta") aangetref word en waarin die saad of sade gehuisves word. Benewens die ontwikkelende embrio bevat die sade van die meeste plante 'n mindere of meerdere hoeveelheid reserwevoedsel waarvan die embrio leef. Vanweë hierdie reserwevoedsel word baie plantsade deur diere geëet en 'n groot aantal plantspesies word vir hut sade deur die mens gekweek.

Die saadknop waaruit ŉ saad ontwikkel, kan as 'n megasporangium (vroulike sporangium) beskou word en bestaan oorspronklik uit 'n hoeveelheid nusellusweefsel om ring deur een (naaksadige plante) of 2 (bedeksadige plante) integumente. Die 1 of 2 integumente vorm later die saadhuid of testa. In die integumente is 'n klein opening, die poortjie of mikropilum, waardeur stuifmeel die saadknop binnedring. 'n Saadknop is deur middel van ŉ naelstring (funikulus) aan 'n saadlys (plasenta) bevestig. 

Die aanhegtingspunt van die naelstring aan die saadknop, die chalasa, is later aan die saad nog as die hilum sigbaar. Regopstaande saadknoppe waar die hilum en mikropilum reg teenoor mekaar lê, staan bekend as atropiese saadknoppe. Meestal hang die saadknop egter en lê die hilum en mikropilum langs mekaar. Sulke saadknoppe staan bekend as anatropiese saadknoppe. Die lyn waar die funikulus en die integument mekaar raak, staan bekend as die saadnerf of rate. 

Wanneer die saadknop gedeeltelik hang en die funikulus en die integumente nie aan mekaar raak nie, staan die saadknop bekend as 'n kampilotropiese saadknop. By die naaksadige plante ontwikkel een van die nusellusselle van die saadknop uiteindelik tot ŉ vroulike gametofiet met argegonia waarin die eierselle voorkom. By die bedeksadige plante ontwikkel ŉ kiemsak in die nusellus met 8 haploïede kerne daarin, waaronder 1 eierkern en 2 poolkerne. 

Hierdie eierkern versmelt later met 'n stuifmeelkern en vorm 'n sigoot, waaruit die embrio ontwikkel. Nog 'n stuifmeelkern versmelt met die poolkerne en vorm 'n triploïede sel, wat oorsprong gee aan die endosperm. By sommige plante absorbeer die saadlobbe reeds die endosperm, tydens die ontwikkeling van die embrio, en die sade van hierdie plante staan dan bekend as endospermloos (kiemwitloos). Voorbeelde van sulke sade is akkers, grondboontjies, boontjies en appels. 

Die sade van sommige plante, byvoorbeeld orgideë, het hoegenaamd geen reserwevoedsel nie en die sade kan slegs ontkiem wanneer daar 'n fungus aanwesig is waarmee hulle in simbiose leef. Net voordat die saad ontkiem, bestaan die embrio uit 'n plumula (embrioniese stingel). 'n radikula (embrioniese wortel) en een of meer saadlobbe. Die gedeelte tussen die plumula en die radikula staan bekend as die hipokotiel en is die eerste gedeelte wat verleng na ontkieming. 

By die naaksadige plante is daar gewoonlik meer as 2 saadlobbe, maar by die bedeksadige plante is daar altyd 1 of 2 saadlobbe. Die hoofindelings van die bedeksadige plante (afdeling "Anthophyta"), naamlik die klas "Dicotyledones" (tweesaadlobbiges) en die klas "Monocotyledones" (eensaadlobbiges), berus juis op die aantal saadlobbe wat by die embrio aanwesig is en ander gepaardgaande eienskappe. Wanneer 'n saad ontkiem, neem dit water op en vanweë die verhoogde waterdruk bars die saadhuid oop. 

By hipogeale kieming verleng die hipokotiel nie en die saadlobbe bly onder die grond, terwyl die radikula uitgroei en die wortel gevorm word. Daarna gee die plumula oorsprong aan die stingel wat dan bo die grond verskyn. By epigeale kieming (die meeste plante) verleng die hipokotiel en trek die saadlobbe uit die grond. Die saadlobbe dien dan as die eerste blaartjies van die plant en word dikwels groen. Wanneer genoeg ander blare gevorm het, val die saadlobbe meestal af.

Alle saad moet op een of ander manier versprei word ten einde aan nuwe plante oorsprong te kan gee. By die meeste sade is daar een of ander aanpassing sodat hulle op 'n bepaalde manier versprei kan word. Baie sade is byvoorbeeld lig en het vlerkies sodat hulle deur die wind versprei kan word. Ander sade is aangepas sodat hulle deur waterstrome vervoer kan word. Su Ike sade het meestal 'n dik saadhuid sodat hulle nie water kan opneem as hulle vervoer word nie. 

'n Baie algemene manier van saadverspreiding vind deur middel van diere plaas. Baie sade het byvoorbeeld 'n arillus, wat ŉ uitgroeisel van die funikulus van die saadknop is, en wat meestal helderkleurig is. Hierdie arillus is gewoonlik of ryk aan koolhidrate, of relatief ryk aan proteïene. Albei soorte trek diere (meestal voëls) aan wat die sade eet, die arillus verteer en die sade ongeskonde in hul ontlasting uitskei. Omdat die verteringsproses 'n hele ruk duur, beland die sade gewoonlik 'n hele ent van die moederplant af. 

Sommige sade kan glad nie ontkiem voordat hulle nie deur die spysverteringskanaal van voëls gegaan het nie By sommige plante groei die rand van die integumente uit tot 'n klein wit struktuurtjie, bekend as 'n elaiosoom, wat 'n groot aantrekkingskrag vir miere het. Hierdie sade word dan deur die miere na hul neste getrek, waar die elaiosoom afgeëet word. Benewens die feit dat die sade dan weg van die moederplant is, is hulle ook beskerm teen diere soos knaagdiere. 

Die uitheemse Argentynse miere eet ook die elaiosome van die fynbosplante, maar laat die sade op die plek lê waar hulle aangetref is, en die sade bly dus blootgestel aan knaagdiere. Die inheemse miere daarenteen versamel 'n saad gewoonlik binne 'n paar minute nadat dit van die plant geval het en neem dit dan na hul nes. Die implikasies daarvan is dat die voortdurende verspreiding van die Argentynse mier daartoe kan lei dat 'n groot aantal plantspesies in die Kaap deur uitwissing bedreig word, omdat hulle sade skielik aan knaagdiere blootgestel word. 

Dikwels is dit die hele vrug wat as verspreidingseenheid (diaspoor) dien. Bessies, appels, perskes en talle ander vrugte het byvoorbeeld ŉ vlesige deel wat deur diere geëet word, en waarvan die doel die verspreiding van die sade is.




</doc>
<doc id="75418" url="https://af.wikipedia.org/wiki?curid=75418" title="Brandbal">
Brandbal

Brandbal is 'n speletjie, soortgelyk aan bok in die hok, wat deur kinders gespeel word.

Al die spelers tree teen 'n muur aan. 'n Leier word aangewys wat die ander met 'n tennisbal probeer raakgooi. Die spelers moet rondspring om die bal te probeer ontduik. Dié wat raak gegooi word, is uit.

Om besering en bloukolle te vermy, mag die leier nie te naby staan, te hard gooi, of met die bal hardloop nie.



</doc>
<doc id="75419" url="https://af.wikipedia.org/wiki?curid=75419" title="Vrug">
Vrug

'n Vrug is 'n gewysigde vrugbeginsel en word dus slegs by bedeksadige plante aangetref. Dikwels neem ander dele van 'n blom (blomdek, blombodem, vrugsteel, skutblare) deel aan die vorming van vrugte en sulke vrugte staan bekend as skynvrugte. Die vrug van 'n aarbei is byvoorbeeld 'n gewysigde, vlesige blombodem en die pitjies is eintlik die vruggies. 

By pynappels word die skutblare van die blomme vlesig ten einde die skynvrug te vorm. Vrugte kan 'n groot verskeidenheid van vorme aanneem en dikwels is dit slegs 'n struktuur waaruit die sade vrygestel word en geen verdere funksie het nie. Veral in die geval van vlesige vrugte is die doel van die vrug egter om diere aan te trek wat die vrugte kan eet en so die sade versprei. Die verspreidingseenheid of diaspoor van 'n plant kan dus of ŉ saad, of 'n hele vrug wees.

In plantkunde, is 'n vrug dié deel van 'n blomdraende plant wat die weefsel van die blom, een of meer ovaria, en in sommige gevalle ook ondersteunende weefsel verteenwoordig.

Vrugte is 'n effektiewe metode vir hierdie plante om hulle saad te versprei sodat dit 'n plek kan vind waar dit kan ontkiem en groei. Die vrug verleen ook beskerming aan die saad.

Heelwat plante dra eetbare vrugte, en hulle het veral vinnig vermeerder deur die beweging van mense en diere wat saadverspreiding verbeter het, maar ook as 'n bron van voedsel. A.g.v. die wye beskikbaarheid hiervan het mense en talle diere op vrugte as voedsel begin staatmaak.

Vrugte lewer 'n wesenlike deel van die wêreld se landbou-uitset, en sommige vrugte soos appels, druiwe, piesangs en granate het uitgebreide kulturele en simboliese betekenisse ontwikkel.

Die meeste vrugte word uit die vrugbeginsel van die stamper gevorm. Die stamper bestaan uit een of meer vrugblare wat aan die rande of aan die binnekant saadknoppe dra. By sommige plante het die vrugbeginsel sodanig ontwikkel dat die saadknoppe op 'n sentrale as gedra word. Al die vrugblare saam staan bekend as die ginesium. 

By die meeste blomme is hulle vergroei tot 'n vrugbeginsel en word daar van ŉ sinkarpe ginesium gepraat. By blomme soos die ranonkel vorm elke vrugblaar egter 'n aparte stamper en in daardie geval is die ginesium apokarp. Ook die talle vruggies op die vlesige, gewysigde blombodem van 'n aarbei is ŉ apokarpe ginesium. 'n Basiese onderskeid word gemaak tussen enkelvoudige vrugte, waar die vrug uit die vrugbeginsel van 'n enkele blom ontstaan, en saamgestelde vrugte, waar verskeie blomme en die bloeias deelneem aan vrugvorming. 

Enkelvoudige vrugte het almal ŉ perikarp (vrugwand) wat uit 3 lae bestaan, naamlik die eksokarp (buitenste laag), die mesokarp (middelste laag) en die endokarp (binneste laag). By 'n vrug soos ŉ perske is hierdie lae duidelik waarneembaar in die vorm van onderskeidelik die skil, die vleis en die steen van die pit. 

Enkelvoudige vrugte word weer onderverdeel in droë vrugte en vlesige vrugte, en droë vrugte kan weer onderverdeel word in oopspringende en nie-oopspringende vrugte. 'n Kenmerk van vlesige vrugte is dat hulle geweldig toeneem in grootte tydens hul ontwikkeling en dele van die perikarp of die hele perikarp is dik en vlesig.

By die meeste plante moet bestuiwing en bevrugting eers plaasvind voordat 'n vrug kan ontwikkel. In enkele gevalle ontwikkel die vrugte egter wel sonder dat bevrugting plaasgevind het; die verskynsel staan bekend as partenokarpie. Bekende gevalle waar hierdie verskynsel plaasvind, is piesangs ("Musa paradisiaca"), nawellemoene ("Citrus sinensis") en pynappels ("Ananas comosus"). By piesangs en pynappels kom die proses natuurlik voor, maar by lemoene word dit kunsmatig geïnduseer.

Vrugte kan in twee groepe verdeel word: sukkulente vrugte en droë vrugte, wat weer verder verdeel kan word. As vrugte enkel voorkom, word dit enkelvoudige vrugte genoem. Indien veelvuldig word dit samegestelde of versamelvrugte genoem.

Dit is die vrugte met 'n vlesige perikarp, en hulle is gewoonlik sappig en soet. Die meeste eetbare vrugte, behalwe die neute en peulvrugte val in hierdie groep wat weer in groepe verdeel kan word. Ware sukkelente en vals sukkulente vrugte.

Dit word gevorm deur die ontwikkeling van slegs die vrugbeginsel. 

Hierdie vrugte ontwikkel uit sowel die vrugbeginsel as ander dele van die blom. Tipiese voorbeelde is die appel en die peer, waarby die vrugbeginsel 'n onderstaande posisie inneeem en deur die blombodem omsluit word. Dit vergroot dan om die vrug te vorm. Die buitenste deel van die vrug - die deel wat ons eet - is afkomstig van die blombodem of ander blomdele. Die vrugbeginsel ontwikkel in die binneste deel, of kern (klokhuis), wat dan die sade bevat.

Blomme groei dikwels in groepe, wat bloeiwyses genoem word. Soms word al die blomme waaruit die bloeiwyse bestaan vlesig en vorm dan 'n enkele vrugagtige struktuur. dit word 'n samegestelde vrug genoem. Hierdie eienaardige soort vrugvorming is nie baie algemeen nie.Vye, moerbeie en pynappels is voorbeelde hiervan. Die klein saadjies binne-in die vrug is in werklikheid aparte vruggies, sogenaamde dop-vrugte.

Partykeer het 'n enkele blom nie slegs een nie, maar 'n aantal vrugbeginsels. Wanneer hulle bevrug word, is die resultaat 'n groep klein vruggies wat ineengroei en 'n versamelvrug genoem word.

Brame en frambose word op hierdie manier gevorm en bestaan uit trossies klein steenvruggies. In die geval van die aarbei is elke pitjie 'n vrug (dop-vrug). Die vlesige deel is die blombodem. 'n Aarbei is dus nie alleen 'n vals vrug nie, maar ook 'n versamelvrug.

Dit is al die vrugte waarby, wanneer die saad ryp is, die perikarp taai of hard en droog is.

Tot hierdie groep behoort die vrugte wat, wanneer hulle ryp en droog is, uit hul eie oopbars en die sade laat ontsnap

Tot hierdie groep behoort die vrugte wat, wanneer hulle ryp en droog is, nie vanself oopbars en die sade laat ontsnap nie.





</doc>
<doc id="75422" url="https://af.wikipedia.org/wiki?curid=75422" title="Adam en Eva (speletjie)">
Adam en Eva (speletjie)

Adam en Eva is 'n speletjie wat deur kinders gespeel word.

Twee spelers, gewoonlik 'n seun en 'n dogter word gekies. Hulle word dan beide geblinddoek en binne die kring van spelers ingelei. Hulle moet dan na mekaar roep en volgens wat hulle hoor mekaar probeer vind. As die seun vra, "Eva, waar is jy", moet sy antwoord, "Adam, hier is ek".

As net twee spelers deelneem, kan julle rug teen rug staan en 'n aantal tree van mekaar wegstap voordat die soekery begin.



</doc>
<doc id="75427" url="https://af.wikipedia.org/wiki?curid=75427" title="Donkerkamertjie">
Donkerkamertjie

Donkerkamertjie is 'n speletjie, soortgelyk aan wegkruipertjie, wat deur kinders in die donker gespeel word.

Die speletjie word gewoonlik in die aande in 'n donker vertrek (of vertrekke) gespeel. Die kinders besluit vooraf waar daar weggekruip mag word en wie eerste "aan" is. Die kind wat "aan" is moet dan tot 50 tel voordat hy na die ander kan begin soek.

Die speletjie kan handig te pas kom as die krag af is of om kinders te help om hulle vrees vir die donker te oorkom.



</doc>
<doc id="75431" url="https://af.wikipedia.org/wiki?curid=75431" title="Groothertog Dmitri Pawlowitsj van Rusland">
Groothertog Dmitri Pawlowitsj van Rusland

Groothertog Dmitri Pawlowitsj van Rusland (Дмитрий Павлович Романов; 18 September 1891 – 5 Maart 1941) was ’n Russiese keiserlike erfgenaam. Hy is veral bekend vanweë sy betrokkenheid by die moord van die lekeprediker Grigori Raspoetin.

Groothertog Dmitri Pawlowitsj is by Ilinskoje naby Moskou gebore as die seun van groothertog Pawel Aleksandrowitsj en kleinseun van tsaar Aleksander II van Rusland. Hy was dus ’n neef van die laaste tsaar, Nikolaas II. Sy ma, Alexandra Georgievna van Griekeland, was ’n dogter van koning George I van Griekeland en sy vrou, Olga Konstantinowna van Rusland. Hy was dus ook ’n neef van prins Philip, Hertog van Edinburg.

Dmitri en sy suster, Maria is hoofsaaklik deur hul oom en tante groothertog Sergei Aleksandrowitsj van Rusland en groothertogin Elisabeth Fjodorowna grootgemaak. Elisabeth was die suster van tsarina Aleksandra.

Dmitri se ma was sewe maande swanger met hom toe sy in ’n boot gespring het terwyl sy saam met vriende uit was en geval het. Sy het die volgende dag op ’n bal ineengestort met geboortepyne. Dmitri is kort daarna gebore, maar sy ma het in ’n koma verval waaruit sy nooit gekom het nie. Dokters het nie veel hoop vir Dmitri gehad nie, maar hy het oorleef met die hulp van groothertog Sergei, wat hom die baddens gegee het wat die dokters voorgeskryf het en hom in ’n wiegie met warmwaterbottels gehou het om sy temperatuur konstant te hou.

In 1905 is Sergei, toe goewerneur-generaal van Moskou, deur sosialiste vermoor tydens die 1905-rewolusie. Daarna het Dmitri by die tsaar en sy gesin gewoon. In ’n stadium was daar gerugte dat hy die troonopvolger kan word in die plek van die tsaar en tsarina se seun, Aleksei, wat hemofilie gehad het, deur ’n huwelik met groothertogin Olga Nikolajewna.

Soos gebruiklik was in sy tyd, het Dmitri as ’n offisier by ’n wagregiment aangesluit. Hy was ’n goeie perderuiter. Hy het aan die Olimpiese Spele van 1912 in Stockholm deelgeneem en sewende gekom. Voor die Eerste Wêreldoorlog het hy hom beywer vir ’n Russiese nasionale sportkompetisie, en dit was die begin van wat in die Sowjetunie die Spartakiad geword het.

Deur sy hele lewe was Dmitri bekend as ’n groot rokjagter. Onder sy minnaresse tel die gewilde Russiese ballerina en aktrise Wera Karalli en Pauline Fairfax Potter, ’n Amerikaanse mode-ontwerper en skrywer. Sy bekendste verhoudings was met Natasja Sjeremetjewa, die vrou van sy neef groothertog Michail Aleksandrowitsj, en in die vroeë 1920's met Coco Chanel. Die verhouding wat die grootste invloed op sy lewe gehad het, was egter nie met ’n vrou nie, maar met die biseksuele prins Feliks Joesoepof, met wie hy in die winter van 1912/'13 ’n verhouding gehad het wat ’n groot opskudding veroorsaak het. Dit het die tsarina laat afsien van die plan om hom met Olga te laat trou.

Later, in 1916, was dit Feliks wat hom betrek het by die moord op Raspoetin.

Volgens ouer bronne, onder meer Feliks se eie memoires, was die moord Feliks se idee en was Dmitri net betrokke omdat hy ’n keiserlike motor gehad het wat ongehinderd kon rondbeweeg in die streng beheerde oorlogtydse Sint Petersburg. Nuwe navorsing, deur onder andere die skrywer Edvard Radzinsky in sy boek "The Rasputin File", het egter die idee laat ontstaan dat Dmitri eintlik agter die moord gesit het en moontlik die skoot gevuur het wat gekeer het dat Raspoetin ontsnap. Daar word vermoed die storie wat agterna vertel is, is saamgeflans om Dmitri te beskerm en te keer dat dit sy kans op die Russiese troon in die wiele ry.

Vanweë sy betrokkenheid by die moord is Dmitri na die Persiese front gestuur, en dit het eindelik sy lewe gered. Die meeste van die lede van die keiserlike familie, onder andere sy pa en tante Elisabeth, is deur die Bolsjewiste vermoor terwyl hy met Britse hulp via Teheran en Bombaai na Londen ontsnap het.

Dmitri het Feliks weer in 1919 in Londen ontmoet, maar hulle het gou kontak verloor, amptelik weens Feliks se gespog in die pers dat hy Raspoetin vermoor het, en die vriendskap sou Dmitri se kans op die troonopvolging (in daardie stadium nog ’n moontlikheid) nadelig beïnvloed. Volgens Feliks se memoires het Dmitri nie geglo die Russiese troon sou herstel word nie, maar wou mense wat hul eie belange op die hart gedra het, dit so laat lyk – en hulle het Feliks op die ou einde uit die pad gekry.

Dmitri se suster, Marie, het soos baie ander Russe in bannelingskap ’n voet in die Paryse modebedryf gekry deur ’n klein sakeonderneming te open wat werk vir Chanel gedoen het. So het Dmitri vir Coco Chanel ontmoet. Al was sy elf jaar ouer as hy, het hulle in 1921 ’n verhouding gehad. Deur Dmitri en Marie se kontakte in die bedryf het Chanel parfuummakers in Grasse ontmoet, wat gelei het tot die maak van haar beroemde parfuum Chanel No. 5 – Dmitri se betrokkenheid daarby is sy tweede aanspraak op historiese roem.

Dmitri is in 1927 getroud met ’n Amerikaanse erfgenaam, Audrey Emery, wat haar die niebestaande titel "prinses Romanovskaya-Ilyinskaya" en die aanspreekvorm "Deurlugtige Hoogheid" besorg het van Dmitri se neef groothertog Kirill Wladimirowitsj van Rusland, al is die huwelik amptelik as ’n morganatiese huwelik beskou. Hulle het ’n seun, prins Paul Romanovsky-Ilyinsky, gehad wat in 1989 as burgemeester van Palm Beach in Florida verkies is. Hy is die enigste Romanof-afstammeling nog wat ’n staatsamp beklee het. Dmitri en Audrey is in 1938 geskei.

Ondanks sy sportprestasies was Dmitri se gesondheid nooit baie goed nie en in die 1930's het hy lang tye in ’n sanatorium in Switserland deurbring weens tuberkulose. Hy is in 1941 daar oorlede.



</doc>
<doc id="75432" url="https://af.wikipedia.org/wiki?curid=75432" title="Eenbeentjie">
Eenbeentjie

Eenbeentjie (Engels: "Hopscotch") is 'n speletjie wat deur kinders gespeel word. Die spel is veral gewild op speelgronde en kan alleen of deur 'n groep kinders gespeel word. Tydens die spel word 'n voorwerp op 'n genommerde patroon gegooi en deur die patroon gehop om dit weer op te tel.

Ter voorbereiding word 'n patroon op die grond uitgelê. Bordkryt kan gebruik word om dit op 'n sement- of teerblad te teken. Andersins kan dit sommer met 'n stok in die grond uitgekrap word. Die baan bestaan uit 'n aantal blokke waarin daar met een been op 'n slag in gehop word. Sommige blokke word in twee gedeel - een vir elke been. Die blokke word gewoonlik genommer. Op die verste end word daar gewoonlik 'n halfsirkel (ouma-se-maag) aangebring waarin die speler mag omdraai.

Die spelreëls is as volg:

Om die spel te begin word 'n voorwerp, gewoonlik 'n klip of 'n boontjiesak, op die patroon gegooi. As jy, byvoorbeeld, die voorwerp in die tweede blok gooi, hop met een been op die eerste blok, spring oor die tweede na die derde tot op die einde. Op die laaste blok word daar omgedraai om die proses te herhaal. Op pad terug moet jy voor die blok met die voorwerp afbuk om dit op te tel (natuurlik op een been in 'n enkelblok, of beide in 'n dubbelblok).



</doc>
<doc id="75433" url="https://af.wikipedia.org/wiki?curid=75433" title="Taís Araújo">
Taís Araújo

Taís Araújo (25 November 1978 – ), gebore Taís Bianca Gama de Araújo Ramos in Rio de Janeiro, is 'n Brasiliaanse aktrise.



</doc>
<doc id="75434" url="https://af.wikipedia.org/wiki?curid=75434" title="Jano Vermaak">
Jano Vermaak

Jano Vermaak (gebore op Graaff-Reinet op 1 Januarie 1990) is 'n Suid-Afrikaanse rugbyspeler wat as skrumskakel (no. 9) vir die in die Curriebeker en die in Superrugby gespeel het.

Vermaak het ook voorheen vir die , , en die Goue Leeus uitgedraf.

Hy het sy eerste toets vir die Springbokke teen Italië op 8 Junie 2013 op Kings Park-stadion in Durban gespeel, maar moes die veld 20 minute voor die einde verlaat met 'n beseerde dyspier.



</doc>
<doc id="75435" url="https://af.wikipedia.org/wiki?curid=75435" title="Jacques Potgieter">
Jacques Potgieter

Jacques Potgieter (gebore in Port Elizabeth op 24 April 1986) is 'n rugbyspeler wat op agsteman speel vir die Fukuoka Sanix Blues in die Japannese Topliga en vir die Waratahs in Superrugby.

Hy word 'n Springbok op 23 Junie 2012 teen Engeland.



</doc>
<doc id="75436" url="https://af.wikipedia.org/wiki?curid=75436" title="Jan Serfontein">
Jan Serfontein

Jan Serfontein (gebore in Port Elizabeth op 15 April 1993) is 'n Springbokrugbyspeler wat senter vir die Blou Bulle in die Curriebeker en die Bulls in Superrugby speel.

Hy maak sy buiging vir die Springbokke teen Italië op 8 Junie 2013 te Kings Park-stadion in Durban, waar hy as plaasvervanger vir Bryan Habana opdraf in die 71ste minuut van die wedstryd. Hy was ook deel van Suid-Afrika se span tydens die Rugbywêreldbeker 2015.



</doc>
<doc id="75437" url="https://af.wikipedia.org/wiki?curid=75437" title="Callie Visagie">
Callie Visagie

Callie Visagie (gebore in Paarl op 9 Julie 1988) is 'n rugbyspeler wat haker vir die Blou Bulle in die Curriebeker en die Bulls in Superrugby speel.

Visagie het voorheen vir die Westelike Provinsie en Goue Leeus gespeel en was kaptein van die Maties in die Varsitybeker.



</doc>
<doc id="75438" url="https://af.wikipedia.org/wiki?curid=75438" title="Shaun Venter">
Shaun Venter

Shaun Venter (gebore in Witbank op 16 Maart 1987) is 'n rugbyspeler wat op skrumskakel vir die Kings in Superrugby speel.

Hy het tot 2012 vir die Pumas provinsiale rugby gespeel en word vir een jaar aan die Kings geleen.



</doc>
<doc id="75439" url="https://af.wikipedia.org/wiki?curid=75439" title="Spesery">
Spesery

Speserye is gedroogde sade, vrugte, wortels, bas, of ander plantprodukte wat primêr gebruik word vir geur, kleur of preservering van voedsel. Soms word 'n spesery gebruik om slegte geur te verberg.

Speserye word onderskei van kruie, wat dele van groen blaarplante is en ook gebruik word vir geur en om geregte beter te laat vertoon.

Baie speserye het antimikrobiese eienskappe. Dit kan verduidelik waarom speserye meer algemeen gebruik word in die warmer klimaatsones, waar meer aansteeklike siektes voorkom, en waarom die gebruik van speserye prominent is in vleis, wat veral vatbaar is vir bederf.

Speserye het ook ander gebruike, insluitend godsdienstige rituele, medisinale, skoonheidsmiddel- of parfuumproduksie, of as 'n groente. Borriewortels word byvoorbeeld verbruik as 'n groente, en knoffel as 'n antibiotikum.


</doc>
<doc id="75440" url="https://af.wikipedia.org/wiki?curid=75440" title="Groothertog Kirill Wladimirowitsj van Rusland">
Groothertog Kirill Wladimirowitsj van Rusland

Groothertog Kirill Wladimirowitsj van Rusland (Russies: Кирилл Владимирович Романов; – 12 Oktober 1938) was lid van die Russiese keiserlike familie. Ná die Russiese Rewolusie van 1917 en die dood van tsaar Nikolaas II en sy broer, Michail, het Kirill die hoofskap van die keiserlike familie oorgeneem. Hy het later die titel "keiser en outokraat van Rusland" aangeneem.

Groothertog Kirill is in Tsarskoje Selo gebore. Sy pa was groothertog Wladimir Aleksandrowitsj, die derde oudste seun van tsaar Aleksander II en sy ma was hertogin Marie van Mecklenburg-Schwerin (later bekend as groothertogin Maria Pawlowna), die dogter van Friedrich Franz II van Mecklenburg-Schwerin. 

Kirill het ’n loopbaan in die Russiese vloot gevolg. Tydens die Russies-Japannese Oorlog was hy eerste offisier van die oorlogskip Petropawlofsk, maar dit is in April 1904 deur ’n Japannese seemyn opgeblaas. Kirill het net-net ontkom en het die vloot verlaat weens sy beserings.

Kirill is op 8 Oktober 1905 getroud met sy niggie, prinses Victoria Melita van Sakse-Koburg en Gotha. Victoria se pa was Alfred, Hertog van Sakse-Koburg en Gotha, die tweede oudste seun van koningin Victoria van die Verenigde Koninkryk en haar ma groothertogin Marie Aleksandrowna van Rusland, ’n dogter van tsaar Aleksander II en dus Kirill se tante aan vaderskant.

Kirill se troue het ’n skandaal onder die Europese adellikes veroorsaak omdat prinses Victoria geskei was van haar eerste man, groothertog Ernst Lodewyk van Hesse, wat ook haar neef was. Groothertog Ernst was die broer van tsarina Aleksandra, die vrou van Nikolaas II. Die tsarina het nie van haar skoonsuster gehou nie en het ’n groot rol gespeel in die teenstand teen die huwelik aan die Russiese hof. Kort ná Kirill se terugkoms in Rusland het die tsaar hom sy keiserlike toelae, titel "keiserlike hoogheid", militêre toekennings en vlootrang ontneem, en het hom uit Rusland verban.

Ná die dood van groothertog Aleksei Aleksandrowitsj was Kirill egter derde in lyn vir die troon en Nikolaas II het hom sy rang van kaptein in die Russiese vloot teruggegee. Sy vrou het die titel groothertogin Wiktoria Fjodorowna gekry. In 1913 het Kirill by die maritieme afdeling van die keiserlike wag aangesluit en in 1915 het hy bevelvoerder van die vlootwag geword.

Kirill en Victoria het drie kinders gehad:

Tydens die Februarie-rewolusie van 1917 het Kirill, met ’n rooi band aan sy uniform, sy regiment gebring om trou te sweer aan die Russiese Oorgangsregering. Dit het lede van die keiserlike familie ontstel en van hulle het hom verwerp as wettige erfgenaam van die troon.

Ná die Oktober-rewolusie het Kirill en Victoria na Finland gevlug en van daar na Koburg in Duitsland. Hulle het eindelik in Frankryk gaan woon.

Op 8 Augustus 1922 het Kirill homself verklaar tot "kurator van die Russiese troon", ’n titel wat nie bestaan het nie. Twee jaar later, op 31 Augustus 1924, het hy die titel "keiser en outokraat van Rusland" aangeneem. Hoewel hy kragtens die Russiese reg die hoofaanspraakmaker op die troon was ná die moord op Nikolaas II en sy gesin deur die Bolsjewiste, het hy teenstand gekry omdat sy ma met sy geboorte tot ’n Lutherse kerk behoort het. Nadat hy aanspraak op die troon gemaak het, het hy bekend geword as die "Sowjet-tsaar" omdat hy voorgeneem het om aspekte van die Sowjet-regering te behou indien die monargie weer ingestel word.

Terwyl hy in bannelingskap gewoon het, het sekere Russiese emigrante hulle by hom geskaar, terwyl ander gemeen het ’n volksraad sou die nuwe tsaar moes kies indien daar weer een sou wees. Kirill se seun, groothertog Wladimir, het hom opgevolg as die hoof van die dinastie, hoewel ’n deel van die Romanof-familie dit teengestaan het. 


</doc>
<doc id="75442" url="https://af.wikipedia.org/wiki?curid=75442" title="Groothertog Wladimir Kirillowitsj van Rusland">
Groothertog Wladimir Kirillowitsj van Rusland

Groothertog Wladimir Kirillowitsj van Rusland (Russies: Влад́имир Кир́иллович Ром́анов; 30 Augustus 1917 – 21 April 1992) was van 1938 tot met sy dood ’n aanspraakmaker op die hoofskap van die Huis van Romanof met die titel "keiser en outokraat van Rusland".

Hy is in Finland gebore as prins Wladimir Kirillowitsj, seun van groothertog Kirill Wladimirowitsj van Rusland en prinses Victoria Melita van Sakse-Koburg en Gotha. Hy was die agterkleinseun van onder andere tsaar Aleksander II en koningin Victoria van die Verenigde Koninkryk.

Wladimir se gesin het ná die Russiese Rewolusie van 1917 na Finland gevlug. Hulle het dié land in 1920 verlaat en in Duitsland gaan woon. Op 8 Augustus 1922 het sy pa homself verklaar tot "kurator van die Russiese troon" en twee jaar later tot "keiser en outokraat van Rusland". Wladimir het toe die titel "tsarewitsj" (troonopvolger) en groothertog gekry. In 1930 het sy gesin Duitsland verlaat en in Frankryk gaan woon.

Ná sy pa se dood op 12 Oktober 1938 het Wladimir die hoofskap van die keiserlike familie oorgeneem. In 1942, tydens die Tweede Wêreldoorlog, is hy en sy familie in ’n konsentrasiekamp by Compiègne geplaas nadat hy geweier het om ’n beroep op Russiese emigrante te doen om Nazi-Duitsland te steun teen die Sowjetunie.

In 1944 het die Duitse weermag die familie na die binneland geskuif uit vrees vir ’n aanval van die kus af. Hulle is daarna na Duitsland geskuif. Ná Duitsland se neerlaag was Wladimir bang om in Duitsland te bly uit vrees vir inhegtenisneming deur die Sowjetunie. Hy is na Oostenryk, waar hy die grens wou oorsteek, maar nie Liechtenstein of Switserland wou hom ’n visa gee nie en hy het in Oostenryk gebly. Wladimir se tante aan moederskant, infanta Beatrice van Orléans-Borbon, het later vir hom ’n Spaanse visa gereël en hy het in San Lucar gaan woon.

Ná die oorlog het hy die meeste van sy tyd in Madrid deurgebring, maar ook tyd in Frankryk bestee. Hy is op 13 Augustus 1948 met prinses Leonida Georgievna Bagration-Moukhransky getroud. Kragtens die wette vir die Russiese troonopvolging moes ’n aanspraakmaker met ’n lid van ’n ander koninklike (nie net adellike) familie trou, anders kon sy kinders hom nie opvolg nie. Hoewel Leonida se familie, die Huis van Bagrationi, sedert die vroeë Middeleeue konings van Georgië was, het die manlike lyn van haar familie sedert 1505 nie meer regeer nie en is hulle sedertdien as Russiese adel beskou. Daar is dus onmin oor of Wladimir se huwelik "gelyk" of morganaties was, en of sy aanspraak op die Russiese troon geërf kon word deur sy dogter, Maria, en of dit moes gaan na ’n ander tak van die Romanof-familie.

Op 23 Desember 1969 het Wladimir ’n dekreet uitgevaardig dat sy dogter hom moet opvolg as kurator van die Russiese troon indien hy sou sterf voor ander manlike Romanof-aanspraakmakers. Dit is beskou as ’n poging van Wladimir om die opvolging in sy tak van die familie te hou, en is deur die hoofde van ander takke as onwettig verklaar.

Groothertog Wladimir is toegelaat om Rusland in November 1991 te besoek op uitnodiging van die burgemeester van Sint Petersburg.

Hy is op 21 April 1992 aan ’n oënskynlike hartaanval oorlede. Sy liggaam is na Rusland gebring, waar hy met groot vertoon in die Fort van Petrus en Paulus in Sint Petersburg begrawe is, die eerste Romanof sedert die rewolusie.

Ná sy dood het sy dogter die hoofskap van die familie oorgeneem. Dit is teengestaan deur onder andere prins Nikolaas Romanof van Rusland, wat ook ná Wladimir se dood op die hoofskap aanspraak gemaak het en beweer het Wladimir se huwelik was morganaties.

Die groothertog was ook die titulêre Hertog van Holstein-Gottorp, ’n titel van die tsaars sedert 1773. Aangesien Holstein-Gottorp ’n manlike erfgenaam vereis, is daar twyfel oor wie hom moet opvolg. Daar word algemeen geglo die wettige erfgenaam is sy neef Paul Dimitrievich Romanovsky-Ilyinsky. Dié verkies om die naam Paul Ilyinsky te gebruik en was burgemeester van Palm Beach in Florida.


</doc>
<doc id="75443" url="https://af.wikipedia.org/wiki?curid=75443" title="Harry Gordon Selfridge">
Harry Gordon Selfridge

Harry Gordon Selfridge, Sr. (* 11 Januarie 1856; † 8 Mei 1947) was 'n Amerikaans-gebore Britse kleinhandelmagnaat wat bekendheid verwerf het as die stigter van die Londen-gebaseerde afdelingswinkel "Selfridges" wat hy dertig jaar lank bestuur het. Hy was een van die mees gerespekteerde en welvarendste kleinhandelmagnate in die Verenigde Koninkryk. Highcliffe-kasteel in Dorset was deel van sy besittings.

Selfridge, 'n boorling van Ripon in die deelstaat Wisconsin, het sy eerste geld as koerantseun verdien en die skool in die ouderdom van veertien verlaat toe hy by 'n bank in Jackson, Michigan aangestel is. Ná 'n reeks ander aanstellings het hy uiteindelik sy loopbaan by "Marshall Field", 'n bekende afdelingswinkel in Chicago, begin. Hy was 25 jaar by dié onderneming werksaam en het in 1890 met Rose Buckingham getrou, 'n lid van 'n prominente familie in Chicago.

Nadat hy 'n reis na Londen onderneem het, het Selfridge in 1906 £400 000 in sy eie afdelingswinkel belê wat aan die westelike einde van Oxford-straat geleë was - in 'n buurt wat destyds nog as swak beskou is. Die afdelingswinkel het sy deure op 15 Maart 1909 vir die publiek geopen. Selfridge het tot en met sy aftrede in 1941 as bestuurder gefungeer, maar sou in sy latere lewe die grootste deel van sy fortuin verloor.

Selfridge is in 1947 in die ouderdom van 91 in sy klein woonstel in die Londense stadsdeel Putney oorlede en in 'n graf op die St Mark's-begraafplaas te Highcliffe, Dorset langs sy moeder en sy vrou begrawe.


</doc>
<doc id="75445" url="https://af.wikipedia.org/wiki?curid=75445" title="HMS Royal Oak">
HMS Royal Oak

Die HMS Royal Oak was 'n slagskip van die Britse Vloot tydens die Eerste- en Tweede Wêreldoorloë. 

Sy het bekendheid verwerf tydens die Tweede Wêreldoorlog omrede sy die eerste groot verlies was wat die Britse Vloot gely het, en veral omrede sy in die beskutte Scapa Flow met 'n torpedo gekelder is deur die Duitse duikboot U-47 op 14 Oktober 1939. Sy het ook deelgeneem aan die Slag van Jutland tydens die Eerste Wêreldoorlog.

Sy was een van die "Revengeklas" slagskepe, het 29,150 ton water verplaas en was toegerus met agt 15-duim kanonne, twaalf 6-duim kanonne, agt 4-duim lugafweerkanonne en vier torpedobuise. Vier turbines wat gesamentlik 40,000 skeepsperdekrag gelewer het, kon 'n topspoed van 22 knope verseker.



</doc>
<doc id="75448" url="https://af.wikipedia.org/wiki?curid=75448" title="HMS Mary Rose">
HMS Mary Rose

Die HMS Mary Rose was 'n M-klas torpedojaer van die Britse Vloot tydens die Eerste Wêreldoorlog. Hy was toegerus met drie 4-duim kanonne, een 2-pond "pom-pom" en vier 21-duim torpedobuise. Dit het hom in staat gestel om Duitse torpedojaers aan te val en die torpedobuise het hom toegelaat om groter skepe aan te val. Hy was aangedryf deur drie stoom turbines van 25 000 skeepsperdekrag wat 'n topspoed van 34 knope verseker het. Hy en 'n ander torpedojaer, "HMS Strongbow" was gekelder deur Duitse kruisers gedurende 1917 terwyl hulle 'n konvooi, wat op pad na Noorweë was, beskerm het.



</doc>
<doc id="75449" url="https://af.wikipedia.org/wiki?curid=75449" title="Helena Barry-Hofmeyr">
Helena Barry-Hofmeyr

Helena Barry-Hofmeyr (née Brink, Wellington, Kaapkolonie, 28 Maart 1887 – Bethlehem, Oranje-Vrystaat, 29 Januarie 1954) was lid van die Vrystaatse Provinsiale Raad en 'n stoere ondersteuner van die Nasionale Party.

Helena Brink is op Palmietrivier in die distrik Wellington gebore en ontvang haar eerste onderrig aan die plaasskool en daarna haar middelbare onderrig aan die Hugenote-seminarie op Wellington. Later het sy aan die Universiteit van Stellenbosch, toe nog bekend as die Victoria-kollege, in die skone kunste en huishoudkunde studeer.

Sy het 'n Vrystater geword toe sy op 8 Junie 1918 op Wellington in die huwelik tree met John William (Willie) Barry-Hofmeyr, die aangenome seun van ds. Adriaan en mev. Anna Hofmeyr. Willie Barry-Hofmeyr was die tiende kind van ds. Richard van Reenen Barry en sy vrou, Elisabeth Wilhelmina, gebore Van der Byl. Hy is op 16 Mei 1888 op Calitzdorp gebore waar sy vader van 1874 tot 1915 die eerste NG leraar was. Willie se ma is skaars vyf weke later, op 28 Junie 1888, oorlede. Ná die begrafnis het die kinderlose ds. Adriaan Hofmeyr en sy vrou, 'n niggie van wyle mev. Barry, die Calitzdorpse predikant se vierjarige seuntjie, Reginald, vir 'n tydjie met hulle saam Prins Albert toe geneem. Hulle wou hom later aanneem, maar ds. Barry bied hulle die baba, John William, aan wat hy gereken het die sorg van 'n moeder die meeste nodig gehad het.

Ds. Hofmeyr is in 1899 uit sy amp onthef en het tydens die Anglo-Boereoorlog in Engeland gaan propaganda maak teen die Boeremagte se stryd teen die Britse oormag. Die toe sowat 12-jarige Willie en sy aanneemmoeder is waarskynlik saam, hoewel die beskikbare bronne dit nie uitdruklik so stel nie. Ná die Driejarige Oorlog het die gesin 'n tyd lank in die Vrystaat gewoon waar Willie se vader skoolgehou het aan 'n tweemanskool in die distrik Kestell. Niks verder is oor Helena Brink se aanstaande bekend nie, buiten dat hy op Kroonstad gewoon het toe hulle mekaar ontmoet het en in 'n stadium 'n bankbestuurder was op Bethlehem. Hy is reeds op 31 Augustus 1927 daar oorlede, maar die oorsaak is nie bekend nie. In daardie tyd het haar skoonouers op Heilbron gewoon, waar ds. Hofmeyr hulpprediker was. Die Hofmeyrs het die volgende jaar na Kuruman verhuis waar ds. Adriaan tot 1933, kort voor sy 80ste verjaardag, leraar van die plaaslike NG gemeente was.

Helena Barry-Hofmeyr word beskryf as 'n Nasionalis "in murg en been, 'n politieke bittereinder soos min mans kon dink om te wees". Sy was in 1933 een van net twee vrou wat op die Nasionale Party se Vrystaatse kongres teen die samesmelting van die NP met die Suid-Afrikaanse Party gestem het in die aanloop tot die stigting van die Verenigde Party (Desember 1934).

Sy het 'n onwrikbare geloof in Nasionale jeugbewegings gehad en was jare lank 'n offisier van die Voortrekker-kommando en stigter van die Bethlehemse Jeugbond-tak. In 1935 is sy gekies tot lid van die hoofbestuur van die Nasionale Party van die Vrystaat, 'n amp wat sy waarskynlik tot haar dood beklee het.

In 1934 onderneem die weduwee Barry-Hofmeyr 'n uitgebreide reis deur Engeland en die Europese vasteland en maak daar kennis met die Europese behuisingskemas en opvoedkundige stelsels. Sy het ook die vernaamste weeshuise en inrigtings vir bejaardes en mindergegoedes besoek. In die Vrystaatse Provinsiale Raad het sy haar dan ook veral beywer vir die belange van die onderwys en gesubsidieerde hospitale.

In die provinsiale verkiesing van 1949 wen Helena Barry-Hofmeyr die setel Bethlehem vir die Nasionale Party met 'n oortuigende meerderheid van 1 291. Sy dien net tot voor die verkiesing van 1953 in dié hoedanigheid.




</doc>
<doc id="75451" url="https://af.wikipedia.org/wiki?curid=75451" title="Herbert Henry Asquith">
Herbert Henry Asquith

Herbert Henry Asquith, 1ste graaf van Oxford en Asquith (* 12 September 1852; † 15 Februarie 1928) was 'n liberale Britse politikus wat tussen 1908 en 1916 as eerste minister van die Verenigde Koninkryk gedien het. Sy ampstermyn was tot en met 5 Januarie 1988 die langste aaneenlopende van alle Britse eerste ministers in die 20ste eeu - 'n rekord wat eers deur Margaret Thatcher gebreek is.

As Britse premier het Asquith met sy Liberale Party 'n aantal belangrike hervormings ingestel, waaronder sosiale versekering en die beperking van die politieke invloed van die Britse Hoërhuis. Onder sy regering het die Verenigde Koninkryk tot die Eerste Wêreldoorlog toegetree, maar 'n reeks militêre en politieke krisisse het in laat 1916 tot sy vervanging deur David Lloyd George gelei. Asquith se politieke geskil met Lloyd George was 'n beslissende faktor by die agteruitgang van die Liberale Party.

Voor sy ampstermyn as eerste minister het hy as minister van binnelandse sake ("Home Secretary", 1892-95) en as minister van finansies ("Chancellor of the Exchequer", 1905-08) gedien. Voor sy verheffing tot die adelstand in 1925, toe hy die graaf van Oxford en Asquith geword het, het hy algemeen as "H.H. Asquith" bekend gestaan.

Asquith se prestasies in vredestye is deur sy swakhede in oorlogstye oorskadu. Baie geskiedkundiges beskryf hom as 'n aarselende eerste minister wat nie in staat was om vir die publiek die indruk van 'n aktiewe en dinamiese politieke leier te skep nie. Ander historici beklemtoon die uitstekende administratiewe vaardighede wat hy deurgaans vertoon het en voer aan dat baie van die beduidende hervormings, wat algemeen met Lloyd George as "die man wat die oorlog gewen het" verbind word, in werklikheid deur Asquith geïmplementeer is.

Die oorheersende geskiedkundige oordeel is dat daar in waarheid twee Asquiths was: die hoflike en versoenende Asquith wat sukses as politieke leier in vredestye behaal het, en die weifelende Asquith wat in toenemende mate uitgeput geraak het en gedurende die Groot Oorlog 'n beleid van verwarring en vertraging gevoer het.


</doc>
<doc id="75470" url="https://af.wikipedia.org/wiki?curid=75470" title="Ek gaan na die maan">
Ek gaan na die maan

Ek gaan na die maan is 'n woordspeletjie wat deur (of saam met) kinders gespeel kan word.

Die spel word begin deur te sê, ""Ek gaan na die maan en vat 'n [iets eksoties] saam"." Die tweede persoon moet al die vorige spelers se items herhaal en iets bylas. So kan die tweede speler sê, ""Ek gaan na die maan en vat 'n tennisbaan en 'n swembad saam."" Die spel gaan voort deur die lys al langer en langer te maak. As 'n speler 'n fout begaan is hy uit. Die speler wat die langste lys van items kan onthou wen.

Die spel kan gebruik word om ouditiewe geheue te verbeter. Dit is veral nuttig om kinders in 'n ingeperkte ruimte soos 'n kar besig te hou.

As 'n variasie kan die items in alfabetiese volgorde herhaal word.



</doc>
<doc id="75484" url="https://af.wikipedia.org/wiki?curid=75484" title="Groothertogin Maria Wladimirowna van Rusland">
Groothertogin Maria Wladimirowna van Rusland

Groothertogin Maria Wladimirowna van Rusland of Maria Wladimirowna Romanowa (Russies: Мари́я Влади́мировна Рома́нова; geb. 23 Desember 1953 in Madrid) is sedert 1992 ’n aanspraakmaker op die hoofskap van die Huis van Romanof en die titel keiserin en outokraat van Rusland. Sy gebruik haar lewe lank die titel "groothertogin" en die aanspreekvorm "keiserlike hoogheid", hoewel haar reg tot die titel betwis word. Sy is ’n agter-agterkleindogter van tsaar Aleksander II van Rusland deur die manlike lyn.

Maria is in Madrid gebore as die enigste kind van groothertog Wladimir Kirillowitsj van Rusland, die hoof van die keiserlike familie Romanof en titulêre keiser van Rusland, en prinses Leonida Georgievna Bagration-Moukhransky van Georgies-Poolse afkoms.

Maria is in Madrid en Parys opgevoed en het Russiese geskiedenis en letterkunde aan die Universiteit van Oxford studeer.

Op 23 Desember 1969 het haar pa, groothertog Wladimir, ’n dekreet uitgevaardig dat sy dogter hom moet opvolg as kurator van die Russiese troon indien hy sou sterf voor ander manlike Romanof-aanspraakmakers. Dit is beskou as ’n poging van Wladimir om die opvolging in sy tak van die familie te hou, en is deur die hoofde van ander takke as onwettig verklaar.

Op 22 September 1976 is Maria in Madrid getroud met prins Franz Wilhelm van Pruise, ’n Hohenzollern-agterkleinseun van Duitsland se laaste keiser, Wilhelm II. Hy is, nes sy vrou, ’n agter-agterkleinkind van koningin Victoria van die Verenigde Koninkryk. Franz Wilhelm het voor die troue die Oosters-Ortodokse geloof aangeneem asook die naam Michail Pawlowitsj, en het die titel groothertog van Rusland van Maria se pa gekry.

Die egpaar is in 1982 geskei, ’n jaar ná die geboorte van hul enigste kind, Giorgi Michailowitsj, wat die titel groothertog van sy oupa gekry het. Sedert die egskeiding op 19 Junie 1985 gebruik Franz Wilhelm weer sy ou naam en titel. Maria woon in Frankryk en Spanje, en praat vlot Russies, Engels, Frans en Spaans, asook ’n bietjie Duits, Italiaans en Arabies.

Maria se oupa, groothertog Kirill Wladimirowitsj van Rusland, se aanspraak op die titel "tsaar in bannelingskap" is sterk teengestaan deur ander lede van die Romanof-familie. Haar pa, Wladimir Kirillowitsj, is deur sommige beskou as die laaste manlike dinas van die Romanofs. Toe hy op 21 April 1992 dood is, het Maria aanspraak gemaak op die titel, terwyl prins Nikolaas Romanof, ’n agter-agterkleinseun van tsaar Nikolaas I deur die manlike lyn, ook daarop aanspraak gemaak het dat hy Wladimir opgevolg het.

Ná die ontdekking van die beendere van keiser Nikolaas II en sy gesin in 1991, het Maria aan pres. Boris Jeltsin geskryf in verband met die herbegrawe van die oorskot. Van haar Romanof-bloedverwante, wat sy nie erken as lede van die keiserlike familie nie (ook nie die kleinkinders van Nikolaas II se suster, groothertogin Ksenia Aleksandrowna, nie) het sy gesê hulle "het nie geringste reg om hul mening en wense uit te spreek oor die kwessie nie. Hulle kan net by die graf gaan bid, soos enige ander Rus wat dit wil doen." Sy het nie die egtheid van die beendere erken nie en het nie in 1998 die herbegrafnis bygewoon nie. Sy het oor haar bloedverwante gesê: "My gevoel oor hulle is dat, noudat iets belangriks in Rusland gebeur, hulle skielik wakker geskrik het en sê: 'A-ha! Daar is dalk voordeel hieruit te trek.'"

Maria hoop die monargie kan eendag herstel word en "is gereed om te antwoord op die oproep van die volk". Toe sy oor die onmin in die Romanof-familie uitgevra is, het sy gesê:



</doc>
<doc id="75485" url="https://af.wikipedia.org/wiki?curid=75485" title="Prins Nikolaas Romanof">
Prins Nikolaas Romanof

Nikolaas Romanowitsj Romanof (Russies: Николай Романович Романов; 26 September 1922 tot 15 September 2014) was ’n aanspraakmaker op die hoofskap van die Huis van Romanof en president van die Romanof-familievereniging. Hoewel hy ’n afstammeling van tsaar Nikolaas I van Rusland was, is sy aanspraak deur sommige lede van die familie betwis wat beweer sy ouers se huwelik was nie "gelyk" kragtens die Russiese Ryk se wette nie. Hy word ook onder andere prins Nikolaas van Rusland, of prins Nikolai Romanof genoem.

Prins Nikolaas is naby Antibes, Frankryk, gebore as die oudste seun van prins Roman Petrowitsj van Rusland en sy vrou, prinses Praskowia Dmitrijewna (geb. gravin Sjeremetjewa). Hy het ’n jonger broer, Dmitri, gehad. Hul pa was die enigste seun van groothertog Pieter Nikolajewitsj en prinses Milica van Montenegro. Hul oupa was die seun van groothertog Nikolaas Nikolajewitsj (1831–1891), wat die seun was van keiser Nikolaas I van Rusland.

Prins Nikolaas het in Frankryk in ’n Russiese omgewing grootgeword met die gebruik van die Juliaanse kalender in die huis. Hy het sedert sy geboorte Russies en Frans gepraat. Sy gesin het later na Italië verhuis vanweë die hoër vlak van onderwys.

Hy het sy opvoeding in 1942 in Italië voltooi en het belanggestel in ’n vlootloopbaan, maar dit is die wiele gery deur sy bysiendheid. Hy wou daarna ingenieurswese studeer, maar die Tweede Wêreldoorlog het dit verhinder. Ná die oorlog het hy as ’n burgerlike werk gekry by die Geallieerdes se afdeling vir sielkundige oorlogvoering en die Amerikaanse inligtingsdiens. Sy gesin het in 1946 in Egipte gaan woon waar hy betrokke was by die koop en verkoop van Turkse tabak. Hy het ook by ’n versekeringsmaatskappy gewerk.

In 1954, ná die dood van sy swaer, het hy die bestuur van sy vrou se eiendom en besigheid in Toskane oorgeneem. In 1982 het hy na Switserland verhuis. As vlugteling van geboorte af het Nikolaas nie burgerskap van ’n land gehad nie en het hy oorsee gereis met ’n brief wat deur die koning van Griekeland uitgereik is. In 1988 het hy eindelik ’n burger van Italië geword. Prins Nikolaas het Rusland die eerste keer in Junie 1992 besoek saam met ’n groep sakelui. Hy het dikwels met die pers gepraat oor die Romanofs en het in TV-dokumentêre verskyn. In 1999 is ’n dokumentêr oor sy lewe gemaak deur die Russiese TV-kanaal NTV.

Die idee van ’n Romanof-familievereniging het in die 1970's by sy pa opgekom. Ná sy dood in 1978 het Nikolaas en ander familielede die Romanof-familievereniging gestig met prins Dmitri Aleksandrowitsj as president en Nikolaas as visepresident. In 1989 is Nikolaas verkies tot president. Die meeste afstammelinge van tsaar Nikolaas I deur die manlike lyn is lid van die vereniging, hoewel groothertogin Maria Wladimirowna en haar pa, groothertog Wladimir Kirillowitsj, nooit aangesluit het nie.

Die amptelike posisie van die Romanof-familievereniging is dat die reg van die familie op die Russiese troon opgeskort is toe tsaar Nikolaas II geabdikeer het namens homself en sy seun, Aleksei, ten gunste van sy broer, groothertog Michail Aleksandrowitsj. Dié wou nie regeer tensy die Russiese Oorgangsregering sy bewind bekragtig nie. Hy het nie geabdikeer nie, maar het die oorgangsregering mag gegee om te regeer. Michail se "bewind" is beëindig met sy moord in 1918.

Volgens prins Nikolaas was hy ná die dood van groothertog Wladimir Kirillowitsj in 1992 die hoof van die Huis van Romanof en Wladimir se regmatige opvolger.

Wladimir se dogter, Maria, maak ook aanspraak op die hoofskap van die huis op grond daarvan dat haar pa die laaste manlike dinas was en dat alle ander Romanofs uitgesluit is weens hul ouers se morganatiese huwelike. Kragtens die opvolgingswette van die Russiese Ryk moes troonopvolgers "gelyke" huwelike aangaan met ander koninklikes (dus buitelandse prinsesse), anders kon hul kinders hulle nie opvolg nie.

Die grootste deel van die familie het Nikolaas en daarna sy broer, Dmitri, as die hoof van die familie erken. Die jongste uitgawe van die "Almanach de Gotha", wat in 1944 deur Justus Perthes gepubliseer is, noem egter dat die huwelik van Nikolaas se ouers "nie in ooreenstemming met die wette van die huis" was nie, hoewel vorige uitgawes hom gelys het as ’n dinastiese lid van die huis. Prins Nikolaas self het oor die feit dat hulle en hul ouers se huwelike nie gelyk was nie, gesê:

Daar was niemand wat ons gevra het om afstand van ons regte te doen nie; daarom het ons getrou sonder om afstand daarvan te doen, en ons en ons kinders het steeds ’n aanspraak op die troon van Rusland.

Prins Nikolaas het die familie gelei met die herbegrafnis van Nikolaas II en sy gesin se beendere in Julie 1998. As hoof van die familie was hy ook teenwoordig toe keiserin Maria Fjodorowna se oorskot in September 2006 in Rusland herbegrawe is.

Die prins was ook ’n aanspraakmaker op die Britse troon deur Nikolaas I se vrou, Charlotte van Pruise, ’n afstammeling van koning George I van Groot-Brittanje.

In 1950 het prins Nikolaas en gravin Sveva della Gherardesca, ’n lid van ’n Italiaanse adellike familie van Toskane, mekaar in Rome ontmoet. Hulle is op 31 Desember 1951 in Florence op ’n burgerlike plegtigheid getroud en op 21 Januarie 1952 op ’n Russies-Ortodokse seremonie in Cannes.

Hulle het drie dogters gehad:

Prins Nikolaas is op 15 September 2014 op 91-jarige ouderdom oorlede.



</doc>
<doc id="75486" url="https://af.wikipedia.org/wiki?curid=75486" title="Takke van die Russiese keiserlike familie">
Takke van die Russiese keiserlike familie

Die Huis van Romanof is verdeel in vier takke van die Russiese keiserlike familie wat genoem is na die seuns van tsaar Nikolaas I:


Die hoofskap van die keiserlike familie word betwis tussen prins Andrei Romanof van die Michailowitsji-tak en groothertogin Maria Wladimirowna van die Wladimirowitsji-subvertakking van die Aleksandrowitsji-tak.

In die stambome verteenwoordig die teken ≈ ’n verbintenis wat ’n buite-egtelike kind voortgebring het.

codice_1

codice_2

codice_3

codice_4

codice_5

codice_6

codice_7

codice_8

codice_9


</doc>
<doc id="75494" url="https://af.wikipedia.org/wiki?curid=75494" title="Ek sien met my kleine ogies">
Ek sien met my kleine ogies

Ek sien met my kleine ogies is 'n woordspeletjie wat deur (of saam met) jong kinders gespeel kan word.

Identifiseer 'n voorwerp wat aan almal sigbaar is. Begin dan die spel deur te sê, ""Ek sien met my kleine ogies iets wat met 'n [eerste letter van voorwerp] begin."" Die ander moet dan die verskillende dinge wat met die letter begin opnoem tot hulle by die regte een uitkom.

As voorbeeld: ""Ek sien met my kleine ogies iets wat met 'n 'R' begin."" Die ander raai dan: 'ruit', 'radio', 'rathefboom' tot by die regte item uitgekom word.

As alternatief kan die kleur van die voorwerp gebruik word.

Dit is veral nuttig om kinders in 'n ingeperkte ruimte soos 'n kar besig te hou.




</doc>
<doc id="75495" url="https://af.wikipedia.org/wiki?curid=75495" title="Aanspraakmakers op die troon van Rusland">
Aanspraakmakers op die troon van Rusland

Die keiserdom van Rusland is in 1917, ’n paar maande ná die Februarie-rewolusie, afgeskaf toe tsaar Nikolaas II gedwing is om te abdikeer. Die vraag wie die huidige aanspraakmaker op die hoofskap van die Huis van Romanof is, is debatteerbaar.

Die syfers ná die geboorte- en sterfdatum dui die afkoms van tsaar Nikolaas I en genealogiese senioriteit aan. Aleksei Nikolajewitsj is byvoorbeeld 1.2.1.1, wat sy afstamming van Nikolaas I aandui:

Nikolaas I → Aleksander II (1ste seun) → Aleksander III (2de seun) → Nikolaas II (1ste seun) → Aleksei Nikolajewitsj (1ste en enigste seun)


Baie van die individue op die lys is sonder kinders oorlede; sommige is tydens die Russiese Rewolusie van 1917 vermoor.

Aanvanklik wou lede van die keiserlike familie nie die nuus glo dat die tsaar en sy gesin vermoor is nie. Kampe het egter later in die monargiste se geledere gevorm. Verskeie van hulle het hulle geskaar by Kirill Wladimirowitsj, wat die eerste aanspraakmaker op die troon was naas die vermoorde Aleksei Nikolajewitsj en Michail Aleksandrowitsj. Baie van sy teenstaanders het die jong groothertog Dmitri Pawlowitsj gesteun, wat die volgende aanspraakmaker was naas Kirill en sy broers, die Wladimirowitsji. (Pawel Aleksandrowitsj, wat voor Dmitri was, is in 1919 dood.) Ander het hulle geskaar by groothertog Nikolaas Nikolajewitsj, ’n generaal en voormalige bevelvoerder asook die oudste lid van die familie.

Nikolaas en Dmitri het nooit openlik verklaar dat hulle op die troon aanspraak maak nie, maar Kirill Wladimirowitsj het op 8 Augustus 1922 die posisie van "kurator van die Russiese troon" aangeneem. Op 31 Augustus 1924 het hy homself verklaar tot Kirill I, keiser van Rusland. Hy het sy kinders die titels groothertoë en -hertoginne van Rusland gegee, hoewel hulle nie die kinders of kleinkinders van ’n regerende monarg was nie en die titels prinse en prinsesse gehad het. Nikolaas, wat meer ernstig was, is in 1929 dood. Kirill het sy hof in bannelingskap in Frankryk opgerig.

Kirill is in 1938 dood en is opgevolg deur sy seun, Wladimir. Hy het hom nie die titel keiser toegeëien nie en was bekend as groothertog. Wladimir het sy pa se kleinneef en ’n getroue ondersteuner, prins Gawriil Konstantinowitsj, ook die titel groothertog gegee.

Die Wladimirowitsji-ondersteuners beweer groothertog Wladimir Kirillowitsj was die enigste manlike dinas van die keiserlike huis wat ná 1917 ’n "gelyke" huwelik aangegaan het. (Kragtens die opvolgingswette van die Russiese Ryk moes troonopvolgers "gelyke" huwelike aangaan met ander koninklikes, anders kon hul kinders hulle nie opvolg nie.) Teenstanders trek die gelykheid van sy huwelik op 13 Augustus 1948 met prinses Leonida Bagration-Moukhransky in twyfel. Sommige beskou dit as ’n morganatiese huwelik (hoewel die prinses afgestam het van ’n dinastie wat sedert die Middeleeue in Georgië regeer het). Hulle is daarna as Russiese adel (dus nie koninklik nie) beskou. Leonida se tak van die familie het laas in 1505 regeer. Die Romanof-familievereniging beskou Wladimir se dogter, groothertogin Maria Wladimirowna, daarom nie as gemagtig as aanspraakmaker nie. Tog het groothertog Wladimir, terwyl hy hoof van die huis was, sy huwelik as gelyk verklaar en daarom beskou ondersteuners sy huwelik as wel gelyk.

Op 23 Desember 1969 het haar pa, wat die einde van sy tak se manlike lyn sien kom het omdat hy net ’n dogter gehad het, ’n dekreet uitgevaardig dat Maria hom moet opvolg as kurator van die Russiese troon indien hy sou sterf voor ander manlike Romanof-aanspraakmakers. Dit is beskou as ’n poging van Wladimir om die opvolging in sy tak van die familie te hou, en is deur die hoofde van ander takke as onwettig verklaar.

In 1989, met die dood van die prins Wasili Aleksandrowitsj, die hoof van die Romanof-familievereniging, het Wladimir sy dogter as erfgenaam van die dinastie verklaar omdat prins Wasili die laaste Romanof was wat Wladimir as ’n dinas beskou het.

Toe Wladimir in 1992 sterf, het sy dogter, Maria, haarself verklaar tot hoof van die keiserlike huis en haar seun, Giorgi Michailowitsj, die titel groothertog gegee. Maria noem haarself "Haar Keiserlike Hoogheid Groothertogin Maria Wladimirowna van Rusland".

In 1979 het sewe keiserlike dinaste die Romanof-familievereniging gestig, waartoe meer as die helfte van die oorlewende dinaste destyds behoort het. Wladimir Kirillowitsj en Maria het nooit by die vereniging aangesluit nie. Die vereniging het prins Nikolaas Romanof in 1989 as president gekies. Hul amptelike standpunt was dat die Russiese volk moet besluit wie hulle wil hê moet hulle regeer, en as hulle op ’n monargie besluit, wie die monarg moet wees. Nikolaas het homself egter as aanspraakmaker op die troon beskou ná die dood van Wladimir Kirillowitsj in April 1992.

Ná Nikolaas se dood in 2014 het sy broer, prins Dmitri Romanof, sy plek as aanspraakmaker ingeneem.

Ná prins Dmitri se dood in Desember 2016 is prins Andrei Romanof president van die Romanof-familievereniging en maak hy aanspraak op die hoofskap van die Huis van Romanof. 

Prins Andrei is ’n kleinneef van Nikolaas II en die oudste lewende kleinseun in die manlike lyn van groothertog Aleksander Michailowitsj van Rusland en sy vrou, groothertogin Ksenia Aleksandrowna, Nikolaas II se oudste suster; hy is dus die laaste tsaar se naaste verwant in die Romanof-familie.

Verskeie mense kan aanspraak maak op die hoofskap van die familie, na gelang van die toepassing van die Russiese opvolgingswette. Eerstens moet bepaal word of daar ’n oolewende manlik dinas is; indien wel, is hy die wettige erfgenaam. Indien nie, moet die titel gaan na die naaste vroulike familielid van die laaste oorlewende manlike dinas.

Maar wie is of was die laaste oorlewende manlike dinas?













Dit lyk of Maria Wladimirowna die steun van baie monargiste het, asook van die hoof van die Russies-Ortodokse Kerk, patriarg Kirill van Moskou. Aan die ander kant het die Romanof-familievereniging die meeste van die oorlewende afstammelinge van die dinastie as lede, en die steun van baie monargistiese organisasies. Hulle steun prins Andrei Romanof se aanspraak as hoof van die huis.


 Hierdie artikel is vertaal uit die 


</doc>
<doc id="75517" url="https://af.wikipedia.org/wiki?curid=75517" title="Liberale Party (Verenigde Koninkryk)">
Liberale Party (Verenigde Koninkryk)

Die Liberale Party was een van die twee groot partye wat die politieke lewe in die Verenigde Koninkryk in die 19de en vroeë 20ste eeu oorheers het.

Die party, wat in 1859 gestig is, het sy oorsprong in die Whig Party en die sogenaamde Radikale, later het ook aanhangers van Sir Robert Peel by die Liberale aangesluit. Die kwessie van Ierse selfregering het tot 'n skeuring in die Liberale Party gelei, maar dit kon in 1906 ná 'n reuse-oorwinning in die algemene verkiesing nog eens die regering vorm. In hul regeringstyd het die Liberale die sogenaamde Liberale Hervormings deurgevoer waardeur 'n basiese welvaartstaat geskep is.

Gedurende die Eerste Wêreldoorlog het die Liberale 'n koalisieregering met die Konserwatiewe Party gevorm wat in 1922 beëindig is. In die 1920's het die Arbeidersparty daarin geslaag om steeds meer kiesers uit die werkersklas agter hulle te skaar en die Liberale sodoende as hoofopponente van die Konserwatiewe Party te vervang. Dit was die begin van die Liberale Party se geleidelike agteruitgang, en sy steun in nasionale verkiesings het steeds verder afgeneem. In die 1950's het die getal Liberale afgevaardigdes in die Britse Laerhuis afgeneem tot slegs ses.

In die 1960's en 1970's het die Liberale nogeens steun herwin, maar eers nadat die party in 1981 met die nuut gestigte Sosiaal-Demokratiese Party (SDP) saamgespan het om die SDP-Liberale Alliansie te vorm, was dit in verkiesings weer suksesvol. In die algemene verkiesing van 1983 het die Alliansie 25% van die uitgebragte stemme behaal, alhoewel dit slegs 23 van die 650 setels in die Laerhuis kon verower. In 1988 het die Liberale formeel met die SDP saamgesmelt om die Liberaal-Demokrate te vorm. 'n Klein splintergroep, wat hierdie samesmelting teengestaan het, het in 1989 van die party afgestig om 'n nuwe Liberale Party te vorm. Hierdie party tree nie as regsopvolger van die vroeëre Liberale Party op nie.


</doc>
<doc id="75535" url="https://af.wikipedia.org/wiki?curid=75535" title="Mayonnaise">
Mayonnaise

Mayonnaise of Mayo is 'n dik, romerige sous wat as kruiery of geurmiddel gebruik word saam met ander voedsel.

Dit kan gemaak word van sonneblomolie en eiergele en óf asyn of suurlemoensap, deur die bestanddele goed te emulgeer. Daar is baie opsies vir versiering met ander kruie en speserye. Lesitien in die eier is die emulgator. Mayonnaise wissel in kleur, maar is meestal wit, roomkleurig of liggeel. Dit kan verskil in tekstuur van 'n ligte room tot baie dik.

In lande wat deur die Franse kultuur beïnvloed is, is mosterd ook 'n algemene bestanddeel, maar die toevoeging daarvan verander die sous in 'n "remoulade" met 'n anderse geur. Die mosterd dien as 'n bykomende emulgator. In Spanje, Portugal en Italië word olyfolie gebruik, maar sonneblomolie en mosterd word nooit ingesluit nie.
Die voorkeurgebruik is in koue voorbereidings en dit is onontbeerlik in sekere kosse soos tamaties met garnale, Russiese slaai of eier Mimosa en het 'n lang geskiedenis in aartappelslaai.

Die sous word dikwels geëet in kombinasie met gebraaide produkte, soos skyfies, maar kan ook gebruik word as basis van 'n meer komplekse sous. Omrede mayonnaise baie vetterig is en 'n hoë energiewaarde het, gebruik baie mense deesdae produkte wat minder kalorieë bevat. Hierdie produkte word dikwels geadverteer met aanloklike name soos "mayo-lyn", "mayo-light" of "yogonnaise".

Die inhoud van 'n tipiese kommersieelbereide produk in Suid-Afrika is:

As 'n riglyn, bevat elke 15-gramporsie volgens die etiket:


</doc>
<doc id="75536" url="https://af.wikipedia.org/wiki?curid=75536" title="Fort van Petrus en Paulus">
Fort van Petrus en Paulus

Die Fort van Petrus en Paulus (Russies: Петропа́вловская кре́пость, "Petropawlofskaja krepost") is die fort wat in 1706–1740 deur Pieter die Grote in Sint Petersburg, Rusland, laat bou is volgens die ontwerp van Domenico Trezzini.

Dit is die sentrale en belangrikste deel van die Staatsmuseum van Sint Peterburgse Geskiedenis. Die museum het geleidelik die enigste eienaar van die fort geword, buiten die gebou van die Sint Petersburgse Munt.

Die fort is op 16 Mei (volgens die Juliaanse kalender) 1703 gestig deur Pieter die Grote op die klein Zajatsji-eiland aan die Newarivier. Volgens die Gregoriaanse kalender was dit 27 Mei. Dis gebou te midde van die Noordelike Oorlog met Swede om die toekomstige hoofstad te beskerm teen aanvalle deur die vyand. Die aanvanklike fort van grond en hout is binne ’n jaar voltooi en in 1706–1740 met stene oorgebou.

Van omstreeks 1720 af het die fort gedien as ’n basis vir die stad se garnisoen en ook as ’n tronk vir politieke gevangenes. Die Troebetskoi-bastion, wat in die 1870's herbou is, het die hooftronk geword. Die eerste mens wat uit die tronk ontsnap het, was die anargis prins Pjotr Kropotkin in 1876. Ander mense wat hier aangehou is, sluit in Pieter die Grote se seun Aleksei Petrowitsj, Artemi Wolinski, die Dekabriste, Fjodor Dostojefski, Leon Trotsky en Josip Broz Tito.

Tydens die Februarie-rewolusie van 1917 is die fort aangeval deur oproerige soldate en die gevangenes is bevry. Onder die bewind van die Russiese Oorgangsregering is honderde tsaristiese amptenare hier aangehou.

In 1924 is die grootste deel van die fort in ’n museum omskep. Dit het tydens die Tweede Wêreldoorlog groot skade gely weens die bombardement van die stad deur Nazi-Duitsland, maar is ná die oorlog gerestoureer.

Die fort bevat verskeie geboue van belang rondom die Katedraal van Petrus en Paulus (1712–1733) met sy kloktoring van 123,2 meter (die hoogste in die middestad).

In die katedraal is die grafte van al die Russiese tsaars van Pieter die Grote tot Aleksander III, met die uitsondering van Pieter II en Iwan VI. Die oorskot van Nikolaas II en sy gesin is op 17 Julie 1998 hier herbegrawe. In 2006 is die oorskot van keiserin Maria Fjodorowna van Kopenhagen gebring en langs haar man, Aleksander III, herbegrawe.

Die strande om die fort se mure is van die gewildstes in Sint Petersburg. Dit is gewoonlik stampvol in die somer.



</doc>
<doc id="75537" url="https://af.wikipedia.org/wiki?curid=75537" title="NG gemeente Daniëlskuil">
NG gemeente Daniëlskuil

Die NG gemeente Daniëlskuil is 'n gemeente van die Nederduitse Gereformeerde Kerk in die ring van Griekwastad en Sinode van Noord-Kaapland met sy setel op die gelyknamige dorp.

Danielskuil, wat amptelik sonder die deelteken op die "e" geskryf word teenoor die gemeentenaam wat dit wel kry, is in Griekwaland-Wes geleë en kry sy naam van die diep grot in die omgewing van die dorp met 'n koepelvormige dak en 'n opening daarin. Die Griekwa-opperhoof Andries Waterboer het dit as 'n gevangenis gebruik toe hy sy prisoniers daarin laat afsak het met net 'n kort stokkie om hulle teen slange te verdedig. Dit het die sendelinge in die omgewing aan die Bybelse Daniël in die leeukuil laat dink. Aanvanklik is die nedersetting meesal deur bruin en swart mense bewoon. Van daardie tyd dateer van die ou grafte op die dorp.

Vanaf 'n vroeë datum is hier buitedienste, asook katkisasie en aanneming, waargeneem en wel deur die predikant van die NG gemeente Griekwastad, wat in 1881 gestig is. Die eerste kerkgebou se hoeksteen is op 17 Desember 1894 gelê. Op 30 September 1895 is 'n petisie van Daniëlskuil by die kerkraad van Griekwastad ingedien, waarin 'n eie kerkraad gevra is. Op 'n kerkraadsvergadering gehou op 11 April 1898 is gevra dat daar 'n lyn bepaal moet word, met die oog op die stigting van die nuwe gemeente Daniëlskuil. Die Ring het verlof verleen om met dié saak voort te gaan.

Op 3 Oktober 1898 is meegedeel dat die waarborglys om oor te gaan tot 'n selfstandige gemeente in orde is. Hoewel die kerkraad hul goedkeuring aan die beweging tot afstigting geheg het, besluit die Ring dat die saak tot die volgende sitting moet oorstaan. Die Tweede Vryheidsoorlog met sy nasleep van armoede en ellende het toe uitgebreek. Etlike jare lank kon daar dus geen sprake van afstigting wees nie.

Toe ds. J.J. Wessels, Griekwastad se leraar van 1912 tot en met sy dood in 1918, die gemeente in Januarie 1913 besoek, was hy gretig om saam te werk vir afstigting. Op die kerkraadsvergadering van Griekwastad, gehou op 7 April 1913, word 'n petisie van 244 lede ingedien met die oog daarop om op Daniëlskuil 'n selfstandige gemeente te stig. Hierdie saak word heelhartig deur die kerkraad onderskryf. So word dan op 28 November 1913 die Ned. Geref. gemeente Danielskuil (destyds sonder 'n deelteken geskryf) van die Griekwastad en Klein-Boetsap (later bekend as Delportshoop) afgestig.

In Junie 1915 is ds. M.B. Brink as eerste herder en leraar van die gemeente bevestig. Gedurende sy dienstyd het die gemeente so gegroei dat 'n nuwe kerk en pastorie opgerig moes word. Die stene en boumateriaal is die honderd myl (160 km) vanaf Kimberley met ossewaens aangery. Ná 1925 is ds. Brink, wat in daardie jaar die beroep na die NG gemeente Sutherland aangeneem het, agtereenvolgens opgevolg deur di. A.J. Stals (1925 – '29), N.E. Nel (1931 – '36), D.S. Lubbe (1937 – '44), D. Theron (1944 – '46), Hendrik Johannes Strauss (1946–?) en ds. J.A. Hough.


Die lidmaattal vir enkele jare, lyk as volg:

Die Gereformeerde Kerk het in 1949 'n gemeente op Danielskuil gestig wat ook Lime Acres insluit. Dié gemeente het in 2002 20 doop- en 60 belydende lidmate gehad, maar anders as met die plaaslike NG gemeente, het die getal Doppers tot 2013 toegeneem: die dooplidmate met agt tot 28 en die belydende lidmate met 10 tot 70. Die Hervormde Kerk het nie 'n gemeente op Danielskuil nie. Die dorp val onder die gemeente Postmasburg, wat op 17 Julie 1976 gestig is en ook die dorpe Lime Acres, Prieska, Douglas en Griekwastad insluit. Dié gemeente se lidmate het van 158 (103 belydend) in 2002 tot 136 (110 belydend) in 2013 afgeneem, klaarblyklik weens 'n dalende kindertal.




</doc>
<doc id="75548" url="https://af.wikipedia.org/wiki?curid=75548" title="Gruinard-eiland">
Gruinard-eiland

Gruinard-eiland is 'n klein, ovaalvormige eilandjie in Gruinardbaai ongeveer 1.1km vanaf die Skotse hoofland. Die eiland is 2km lank en 1km breed. Daar is tydens die Tweede Wêreldoorlog met antraks op die eiland ge-eksprimenteer met die gevolg dat die eiland vir jare gevaarlik was vir mense om op te woon. Op 24 April 1990 is die eiland veilig verklaar.


</doc>
<doc id="75568" url="https://af.wikipedia.org/wiki?curid=75568" title="Katedraal van Petrus en Paulus">
Katedraal van Petrus en Paulus

Die Katedraal van Petrus en Paulus (Russies: Петропа́вловский собо́р; "Petropawlofski sobor") is ’n Russies-Ortodokse katedraal in Sint Petersburg, Rusland. Dit is in die Fort van Petrus en Paulus geleë en is die stad se eerste en oudste baken. Dit is tussen 1712 en 1733 op Zajatsji-eiland aan die Newarivier gebou. Beide die fort en die kerk is aanvanklik deur tsaar Pieter die Grote laat bou en deur Domenico Trezzini ontwerp. Die katedraal se kloktoring is die hoogste Ortodokse toring in die wêreld.

Die katedraal is toegewy aan die apostels Petrus, die stad se beskermheilige, en Paulus. Die huidige gebou is die tweede op die terrein; die eerste kerk wat net ná die stad se stigting deur Pieter die Grote laat bou is, is in April 1704 ingewy.

Die huidige gebou, die eerste steenkerk in Sint Petersburg, is deur Trezzini ontwerp en tussen 1712 en 1733 gebou. Die goue toring is 123 meter hoog en het ’n goue engel aan die spits wat ’n kruis vashou. Die engel is een van die belangrikste simbole van die stad.

Die katedraal het ook ’n unieke ikonostase, of beeldewand. Dit is gewoonlik ’n plat muur in Oosters-Ortodokse kerke met drie deure in, waaronder die sentrale Heilige Deur. In die Katedraal van Petrus en Paulus vorm die ikonostase egter ’n soort toring oor die heiligdom, of altaar.

Die katedraal is in 1919 gesluit en in 1924 in ’n museum omskep. Dit is steeds amptelik ’n museum, hoewel kerkdienste in 2000 hervat is. Feitlik al die Russiese tsaars sedert Pieter die Grote is in die katedraal begrawe, ook Nikolaas II en sy gesin wat in Julie 1998 hier herbegrawe is. Die enigste twee tsaars wat nie hier begrawe is nie, is Pieter II en Iwan VI.

Op 28 September 2006 is keiserin Maria Fjodorowna, Nikolaas II se ma, ook in die katedraal herbegrawe om te voldoen aan haar wens om naas haar man, Alexander III, begrawe te word. Sy is op 13 Oktober 1928 in bannelingskap in haar geboorteland, Denemarke, oorlede.

Die katedraal was die stad se katedraalkerk (setel van die biskop) tot met die bou van die Sint Isak-katedraal in 1859. Die huidige katedraalkerk is die Kazan-katedraal aan Nefski-prospekt.

Die kloktoring met sy goue spits is ’n oorheersende gesig in die stad. Dit het ’n klokkespel waarop konserte dikwels gespeel word. Die restoureerders van die engel aan die spits van die toring het in 1997 ’n briefie gekry waarin restoureerders van 1953 verskoning vra vir die werk wat hulle gevoel het afgejaag en slordig was (die Sowjet-leier Nikita Chroesjtsjof wou die engel laat herstel vir die viering van die stad se 250ste bestaanjaar). Daar word beweer die 1997-restoureerders het weer ’n briefie vir die volgende geslagte gelos, maar die inhoud daarvan is nie bekend nie.

Die katedraal se klokkespel is ’n geskenk van die regering van Vlaandere en meer as 350 borge uit verskillende lande. Dit is geskenk namens die koningin van België, die Belgiese Koning Boudewijn-fonds, die regering van die provinsie Vlaandere, die owerhede van verskeie Vlaamse stede en gemeenskappe en gewone burgers uit talle lande.

Die eerste klokke is in 1720 deur Pieter die Grote laat aanbring, maar in 1756 het die toring in ’n donderstorm afgebrand en die klokke is verwoes. Nuwe klokke is bestel, wat in 1776 geïnstalleer is. Die klokke is egter nie goed ingestem nie en Russiese klokkemakers het dit in die 19de eeu ooringestem. Hulle het egter ook nie veel beter sukses behaal nie. Daarom is 51 nuwe klokke in 2001 in Nederland laat maak.

Die totale gewig van die klokke is 15 160 kg; die grootste een weeg sowat 1 000 kg en die kleinste een 10 kg. Die klokkespel het ’n omvang van vier oktawe en die meeste klassieke en moderne musiek kan dus daarop gespeel word.


</doc>
<doc id="75574" url="https://af.wikipedia.org/wiki?curid=75574" title="Kim Koo">
Kim Koo

Kim Koo (1876-1949; Koreaans: 김구/金九) was 'n Koreaanse onafhanklikheidsaktivis en politikus. Hy was van 1940 tot 1948 president van die voorlopige regering van Korea. Van 1921 tot 1927 was hy eerste minister en van 1923 tot 1924 minister van binnelandse sake.



</doc>
<doc id="75583" url="https://af.wikipedia.org/wiki?curid=75583" title="Brandrissie">
Brandrissie

Die brandrissie (in Engels bekend as "Cayenne pepper",
"cow-horn pepper", "aleva", "bird pepper"),
of, in sy poeiervorm, bekend as rooipeper of paprika — is 'n skerp rissie wat gebruik word om smaak en geur aan disse te verleen. Wanneer dit ryp is, het dit 'n helder rooi kleur, maar kan ook groen geëet word. Dié kultivar van "Capsicum annuum" is vernoem na die stad Cayenne in Frans-Guyana en is verwant aan soetrissies, jalapeños en andere. Die genus "Capsicum" is in die nagskadufamilie "Solanaceae".

Die vrugte word normaalweg gedroog en gemaal, of verpulp en in koekies gebak, wat dan gemaal en gesif word om die verpoeierde spesery te lewer.

Rissies word gebruik tydens die kook van sterkgegeurde disse, as 'n poeier of in sy heel vorm (bv. in Indië, Korea, Sichua en ander Asiatiese lande), of in 'n dun, asyn-gebaseerde sous. Die hitte word op 30 000 tot 50 000 Scoville-eenhede gereken. Dit word ook gebruik as 'n kruietoevoegsel.

Drankies is deesdae beskikbaar met brandrissie-ekstrak, kapsisien, as 'n aktiewe bestanddeel.

Meeste verboude soorte van die brandrissie, "Capsicum annuum", kan op enige plek gekweek word en neem omtrent 100 dae om volgroei te raak. Rissies verkies warm, vogtige, voedingsryke grond in 'n warm klimaat. Die plante bereik ongeveer 0,6 tot 1 meter in hoogte en moet omtrent een meter uitmekaar geplant word.

Brandrissies het 'n redelike hoë vitamien A-inhoud. Verder bevat dit ook vitamien B, riboflavien,vitamien C, vitamien E, kalium en mangaan.
Die relatief klein hoeveelhede rissie wat met etes ingeneem word, maak die voedingswaarde van die indiwiduele stowwe egter weglaatbaar klein in die daaglikse waardetabel. 

Baie vrae is al gevra oor die hitte-effek van brandrissies. Daar is beweer Kanadese inwoners het brandrissies in hulle stewels gebruik om hitte te behou in temperature onder vriespunt.



</doc>
<doc id="75585" url="https://af.wikipedia.org/wiki?curid=75585" title="Laurie Kay">
Laurie Kay

Laurie Kay ( - 24 April 2013) Suid-Afrikaanse vlieënier. Hy sal altyd onthou word as die vlieënier wat in 1995 met ’n Boeing 747-straler oor Ellispark-stadion gevlieg het voor die rugby Wêreld­beker-eindstryd tussen die Springbokke en Nieu-Seeland.


</doc>
<doc id="75588" url="https://af.wikipedia.org/wiki?curid=75588" title="Boesmanland (bantoestan)">
Boesmanland (bantoestan)

Boesmanland was 'n vorige tuisland (Bantoestan) in die noordooste van Suidwes-Afrika. Dit het 'n oppervlak van sowat 23 927 vierkante kilometer beslaan. Die hoofstad was Tsumkwe. Die tuisland was geskep vir die Sanprekende mense te huisves en in 1964 het dit meer as 12 000 inwoners gehad.
Die tuisland was nooit volledig onafhanklik nie. Volgens die voorbereiding van die Namibiese onafhanklikheid van Suid-Afrika, is die tuisland by Suidwes-Afrika heringedeel, en wel as deel van Otjozondjoepa.


</doc>
<doc id="75589" url="https://af.wikipedia.org/wiki?curid=75589" title="Damaraland">
Damaraland

Damaraland was 'n vorige Bantoestan ("tuisland") in die noorde van Suidwes-Afrika. Dit het 'n oppervlak van sowat 47 990 vierkante kilometer beslaan. Die hoofstad was Khorixas. Die tuisland was geskep vir die Damaraprekende mense te huisves en in 1964 het dit meer as 44 000 inwoners gehad.
Volgens die voorbereiding van die Namibiese onafhanklikheid van Suid-Afrika, is die tuisland heringelyf by Suidwes-Afrika, en wel as deel van Kunene.


</doc>
<doc id="75590" url="https://af.wikipedia.org/wiki?curid=75590" title="Oos-Caprivi">
Oos-Caprivi

Oos-Caprivi was 'n vorige Bantoestan ("tuisland") in die noordooste van Suidwes-Afrika. Dit het 'n oppervlak van sowat 19 532 vierkante kilometer beslaan. Die hoofstad was Katima Mulilo. Die tuisland was geskep vir die Loziprekende mense te huisves en in 1964 het dit meer as 90 422 inwoners gehad.

Volgens die voorbereiding van die Namibiese onafhanklikheid van Suid-Afrika, is die tuisland heringelyf by Suidwes-Afrika, en wel as deel van Caprivi.


</doc>
<doc id="75591" url="https://af.wikipedia.org/wiki?curid=75591" title="Hereroland">
Hereroland

Hereroland was 'n vorige Bantoestan ("tuisland") in die noordooste van Suidwes-Afrika. Dit het 'n oppervlak van sowat 58 997 vierkante kilometer beslaan. Die hoofstad was Okahandja. Die tuisland was geskep vir die Hereroprekende mense te huisves en in 1964 het dit meer as 44 000 inwoners gehad.

Volgens die voorbereiding van die Namibiese onafhanklikheid van Suid-Afrika, is die tuisland heringelyf by Suidwes-Afrika, en wel as deel van Caprivi.


</doc>
<doc id="75593" url="https://af.wikipedia.org/wiki?curid=75593" title="Kaokoland">
Kaokoland

Kaokoland was 'n vorige Bantoestan ("tuisland") in die noordweste van Suidwes-Afrika. Dit het 'n oppervlak van sowat 48 982 vierkante kilometer beslaan. Die hoofstad was Opuwo. Die tuisland was geskep vir die Himba en Hererosprekende mense te huisves en in 1964 het dit meer as 5 000 inwoners gehad.
Volgens die voorbereiding van die Namibiese onafhanklikheid van Suid-Afrika, is die tuisland heringelyf by Suidwes-Afrika, en wel as deel van Kunene.


</doc>
<doc id="75594" url="https://af.wikipedia.org/wiki?curid=75594" title="Kavangoland">
Kavangoland

Kavangoland was 'n vorige Bantoestan ("tuisland") in die noordooste van Suidwes-Afrika. Dit het 'n oppervlak van sowat 41 701 vierkante kilometer beslaan. Die hoofstad was Opuwo. Die tuisland was geskep vir die Kavangoprekende mense te huisves en in 1964 het dit meer as 28 000 inwoners gehad.
Volgens die voorbereiding van die Namibiese onafhanklikheid van Suid-Afrika, is die tuisland heringelyf by Suidwes-Afrika, en wel as deel van Kavango.


</doc>
<doc id="75595" url="https://af.wikipedia.org/wiki?curid=75595" title="Namaland">
Namaland

Namaland was 'n vorige Bantoestan ("tuisland") in die suide van Suidwes-Afrika. Dit het 'n oppervlak van sowat 21 677 vierkante kilometer beslaan. Die hoofstad was Keetmanshoop. Die tuisland was geskep vir die Namaprekende mense te huisves en in 1964 het dit meer as 35 000 inwoners gehad.

Volgens die voorbereiding van die Namibiese onafhanklikheid van Suid-Afrika, is die tuisland heringelyf by Suidwes-Afrika, en wel as deel van Karas, Hardap, Khomas, Erongo en Omaheke.


</doc>
<doc id="75597" url="https://af.wikipedia.org/wiki?curid=75597" title="Ovamboland">
Ovamboland

Ovamboland was 'n vorige Bantoestan ("tuisland") in die noorde van Suidwes-Afrika. Dit het 'n oppervlak van sowat 52 072 vierkante kilometer beslaan. Die hoofstad was Eenhana. Die tuisland was geskep om die Ovambosprekende mense te huisves en in 1964 het dit meer as 239 000 inwoners gehad.
Volgens die voorbereiding van die Namibiese onafhanklikheid van Suid-Afrika, is die tuisland heringelyf by Namibië, en wel as deel van Ohangwena.


</doc>
<doc id="75598" url="https://af.wikipedia.org/wiki?curid=75598" title="Rehoboth (bantoestan)">
Rehoboth (bantoestan)

Rehoboth was 'n vorige Bantoestan ("tuisland") in die midde van Suidwes-Afrika. Dit het 'n oppervlak van sowat 13 860 vierkante kilometer beslaan. Die hoofstad was Rehoboth. Die tuisland was geskep vir die Rehoboth-basters te huisves en in 1991 het dit meer as 21 439 inwoners gehad.

Volgens die voorbereiding van die Namibiese onafhanklikheid van Suid-Afrika, is die tuisland heringelyf by Suidwes-Afrika, en wel as deel van Hardap en Khomas.


</doc>
<doc id="75599" url="https://af.wikipedia.org/wiki?curid=75599" title="Tswanaland">
Tswanaland

Tswanaland was 'n vorige Bantoestan ("tuisland") in die ooste van Suidwes-Afrika. Dit het 'n oppervlak van sowat 1 554 vierkante kilometer beslaan. Die hoofstad was Aminuis. Die tuisland was geskep vir die Tswanasprekende mense te huisves en in 1964 het dit meer as 10 000 inwoners gehad.

Volgens die voorbereiding van die Namibiese onafhanklikheid van Suid-Afrika, is die tuisland heringelyf by Suidwes-Afrika, en wel as deel van Omaheke.


</doc>
<doc id="75601" url="https://af.wikipedia.org/wiki?curid=75601" title="Wasiljefski-eiland">
Wasiljefski-eiland

Wasiljefski-eiland is ’n eiland in Sint Petersburg, Rusland, wat in die delta van die Newarivier lê tussen die riviere Groot-Newa in die suide en Klein-Newa in die noordooste. In die weste word dit begrens deur die Golf van Finland. Die eiland word van die Dekabristof-eiland geskei deur die Smolenka-rivier. Saam vorm hulle die Wasileostrofski-distrik, ’n administratiewe afdeling van Sint Petersburg.

Die eiland lê aan die oorkantste oewer van die rivier as die Winterpaleis en bevat ’n groot deel van die stad se geskiedenis. Twee van Sint Petersburg se bekendste brûe, Paleis- en Blagowesjtsjensk-brug, verbind dit met die vasteland in die suide. Beurs- en Toetsjkof-brug oor die Klein-Newa verbind dit met Petrogradski-eiland. Die eiland kan bereik word met die Wasileostrofskaja- en die Primorskaja-moltreinstasies. Daar is ook tremverbindings.

Russiessprekendes verstaan Wasiljefski as ’n besitlike byvoeglike naamwoord wat afgelei is van die voornaam "Wasili" of die van "Wasiljef"" (wat van die voornaam afgelei is). Daar is verskeie weergawes oor wie die Wasili is na wie die eiland genoem is, maar dit is meer waarskynlik ’n aanpassing van die Sweedse of Finse name uit die tyd voor Russe die grondgebied beset het. Die eerste melding van die Russiese naam is in 1500 gemaak in ’n landmeting.

Die eiland bestaan geografies uit twee hoofdele. Die suidelike en oostelike deel is oud, met geboue uit hoofsaaklik die 19de eeu. Die suidelike oewer se westelike deel heet Universiteitsoewer en is na die Universiteit van Sint Petersburg genoem wat daar geleë is. Dit bevat van die oudste geboue in die stad wat uit die 18de eeu dateer.

Dié deel van die eiland het ’n reghoekige uitleg van strate (wat oorspronklik kanale sou wees, soos in Venesië) met drie deurgangspaaie wat ’n "prospekt" genoem word – "Bolsjoi" ("Groot"), "Sredni "("Middel") en "Mali" ("Klein"). Hulle loop rofweg van oos na wes. Daar is sowat 30 strate, of eintlik "lyne" ("linii"), wat hulle kruis. Dié lyne het nommers en nie gewone name nie, en elke lyn is ’n kant van ’n straat, nie ’n hele straat nie. Die twee kante van ’n straat het dus verskillende name. Die mees oostelike straat se kante heet "Kadetskaja" in die ooste en "Perwaja" (1ste) in die weste, die volgende straat heet 2de en 3de, ens. Die laaste straat is 28ste en 29ste.

Op die eiland is die stad se nouste straat, wat genoem is na die kunstenaar Ilja Repin.

Die mees oostelike deel van die eiland, wat die "Strelka" ("uitham" of "landpunt") genoem word, het ’n paar museums, onder meer die ou Sint Petersburgse Aandelebeurs. Aan die Universiteitsoewer lê onder meer die Kunstkammer, Mensjikof-paleis en Sint Andreas-katedraal – almal uit die 18de eeu. In die middel van die eiland is ’n museum van elektriese vervoer. Die westelike deel van die eiland het eers later ontwikkel, in die Sowjet-tyd, en bevat Sowjet-tipe woonstelblokke.

Die hoofgeboue van die Universiteit van Sint Petersburg lê op die eiland en bevat die Twaalf Kolleges asook die voormalige paleis van Pieter II van Rusland. Daar is ook verskeie ander opvoedingsinstansies soos die wetenskapakademie (plus baie van sy navorsingsinstellings), die vlootkadetkorps en die akademie van nasionale ekonomie en openbare administrasie.

Op die eiland is ook verskeie nywerhede, wat wissel van skeepsboufabrieke tot nywerheidsbakkerye.


</doc>
<doc id="75602" url="https://af.wikipedia.org/wiki?curid=75602" title="Dekabriste-eiland">
Dekabriste-eiland

Dekabriste-eiland (Russies: остров Декабристов, "ostrof Dekabristof") is ’n eiland in Sint Petersburg, Rusland, wat noord van Wasiljefski-eiland in die delta van die Newarivier lê. In die noorde word dit begrens deur die Klein-Newa en in die weste deur die Golf van Finland. Die eiland word van Wasiljefski-eiland geskei deur die Smolenka-rivier. Saam vorm hulle die Wasileostrofski-distrik, ’n administratiewe afdeling van Sint Petersburg.

Die eiland, wat laag lê en dikwels oorvloei het, is nietemin as ’n begraafplaas gebruik. Die naam was eers Golodai-eiland (остров Голодай), maar is in die Sowjettyd verander na Dekabriste-eiland ter herdenking van vyf leiers van die Dekabriste-opstand in Desember 1825 teen Nikolaas I van Rusland. Hulle is in ongemerkte grafte op Golodai begrawe.

In 1911 het ’n Britse maatskappy ’n deel van 1 vierkante kilometer in die westelike deel van Golodai-eiland begin ontwikkel in ’n neoklassieke woonbuurt. ’n Klein deel van die projek is voltooi voor die Eerste Wêreldoorlog en die Russiese Rewolusie van 1917. Die oostelike en noordelike deel van die eiland is in ’n groot mate geïndustrialiseer; op die westelike deel is woonstelblokke uit die tyd van Leonid Brezjnef.

Dekabriste-eiland word met Wasiljefski-eiland verbind met vyf brûe en aan die vasteland met die Primorskaja-moltreinstasie.



</doc>
<doc id="75603" url="https://af.wikipedia.org/wiki?curid=75603" title="Jelagin-eiland">
Jelagin-eiland

Jelagin-eiland (Russies: Елагин остров) is ’n eiland in Sint Petersburg, Rusland, wat in die delta van die Newarivier lê tussen die Groot- en die Middel-Nefka. Dit word met brûe aan Krestofski- en Kamenni-eiland en aan Primorski verbind. Dit kan ook met die Krestofski Ostrof- en die Staraja Derewnja-moltreinstasie bereik word.

Die bekendste baken is die Jelagin-paleis, een van die min geboue op die eiland. Dit was aanvanklik ’n ontspanningsplek vir die adel. Dit was eers bekend as Melgoenof-eiland en kry sy huidige naam van sy eertydse eienaar, Iwan Jelagin (1725–1793), die stigter van die Russiese Vrymesselaars. Ná die Russiese Rewolusie is die eiland oopgestel vir die publiek as ’n openbare park wat genoem is na die Bolsjewistiese leier Sergei Kirof.

Die eiland is ’n gewilde naweekbestemming vir inwoners van Sint Petersburg. Besoekers kan bote huur om op die eiland se verskeie damme en kanale te vaar. Ook rolskaatse en fietse kan gehuur word en kinders kan op ponies en miniatuurtreine ry. Daar is verskeie wandelpaaie van verskeie kilometers.



</doc>
<doc id="75604" url="https://af.wikipedia.org/wiki?curid=75604" title="USS Nimitz">
USS Nimitz

Die USS "Nimitz" is 'n kernaangedrewe vliegdekskip van die Amerikaanse Vloot. Hy het sy naam verleen aan die "Nimitz"-klas vliegdekskepe.

Op 1 Julie 1966 is fondse goedgekeur deur die Amerikaanse Kongres om "Nimitz" te bou. Daar is beplan vir voltooiing gedurende 1971. Sy kiel is gelê in 1968. Hy is toegerus met slegs twee kernkragreaktors - teenooor die agt van die USS "Enterprise". Hy is voltooi en in diens gestel op 3 Mei 1975 teen 'n koste van $1,881 miljard. 

Hy verplaas 81 600 ton water - 91 400 ton met vol vrag - en is 332,9 m lank, 76,8 m breed en het 'n diepgang van 13 m. Hy word aangedryf deur twee A4W reaktors wat vier stelle "General Electric" stoomturbines aandryf. Die turbines lewer 280 000 skeepsperdekrag gesamentlik. Dié krag kan 'n topspoed van 33 knope verseker. Hy dra meer as 90 vliegtuie en helikopters. Vir selfbeskerming is hy toegerus met grond-tot-lugmissiele.



</doc>
<doc id="75615" url="https://af.wikipedia.org/wiki?curid=75615" title="Krestofski-eiland">
Krestofski-eiland

Krestofski-eiland (Russies: Крестовский остров, "Krestofski ostrof") is ’n eiland van 4,2 km in Sint Petersburg, Rusland, wat in die delta van die Newarivier lê tussen die Klein- en die Middel-Nefka. Dit val in die administratiewe distrik Petrograd. Die eiland is met ’n paar brûe verbind aan Petrogradski-, Jelagin- en Kamenni-eiland. Dit kan ook bereik word deur die Krestofski Ostrof-moltreinstasie.

Die naam "Krestofski ostrof" kan vertaal word as "Kruiseiland". Daar is verskeie verhale oor waar die naam vandaan kom. Een is dat daar voor die stigting van Sint Petersburg ’n kapel met ’n groot kruis gestaan het. ’n Ander is dat toe Pieter die Grote se suster, Natalia, ’n huis daar laat bou het, ’n groot kruis in die grond gekry is. Dit kan ook sy naam kry van die meer in die middel van die eiland wat die vorm van ’n kruis het.

In die Sowjet-tyd het die eiland saam met Kamenni- en Jelagin-eiland die Kirof-eilande gevorm.

Die eiland het in die 18de eeu aan die howeling graaf Kirill Razoemofski behoort en is in 1803 deur prins Aleksander Michailowitsj Belosselski-Belozerski gekoop, wie se familie dit tot met die Russiese Rewolusie van 1917 besit het. Hulle het ’n huis daarop laat bou wat later in ’n klein paleis omskep is.

Die oostelike deel van die eiland het sedert die 1900's verstedelik. Tans is verskeie projekte vir duurder behuising aan die gang.

Die eiland het ’n tradisie van sport en ontspanning. ’n Nuwe stadion, wat die tuiste sal wees vir die Zenit Sint Petersburg-sokkerklub, word tans in die westelike deel van die eiland gebou in die plek van die ou Kirof-stadion. Dit het nog nie ’n naam nie en word voorlopig in Russies "die stadion in die westelike deel van Petrofski-eiland" genoem. Dit sal waarskynlik in 2015 klaar wees, nadat die datum verskeie kere uitgestel is, en sal plek hê vir 62 000 mense. Daar is ook heelwat tennis-, boot- en roeiklubs.



</doc>
<doc id="75616" url="https://af.wikipedia.org/wiki?curid=75616" title="Kamenni-eiland">
Kamenni-eiland

Kamenni-eiland (Russies: Каменный остров, "Kamenni ostrof") is ’n eiland van 10,6 km in Sint Petersburg, Rusland, wat in die delta van die Newarivier lê tussen die Groot- en die Klein-Newa. Dit is een van die mooiste en groenste dele van Sint Petersburg.

"Kamenni ostrof" kan vertaal word as "Klipeiland". Volgens legende het ’n groot klip aan die suidkus van die eiland op die bodem van die Newa gelê wat bo die water uitgetroon het, vandaar die naam.

In die Sowjet-tyd het die eiland saam met Krestofski- en Jelagin-eiland die Kirof-eilande gevorm.

Pieter die Grote het die eiland geskenk aan graaf Gavriil Golofkin, kanselier van die Russiese Ryk. Nadat hy in onguns geraak het, het die eiland gegaan aan sy opvolger, graaf Aleksei Petrowitsj Bestoezjef-Rjoemin. ’n Dekade later het keiserin Elisabeth dit aan haar susterskind en opvolger, keiser Pieter III, gegee.

In die 19de eeu was die eiland die tuiste van somerhuise ("datsjas") van die Russiese adel. Aan die oostekant van die eiland staan die Kamennoostrofski-paleis wat vir keiser Paul gebou is, en die Neo-Gotiese Kerk van Sint Johannes van Jerusalem wat gebou is ter viering van die oorwinning in die Slag van Tsjesma. Dit is dikwels deur Aleksander Poesjkin besoek en ’n paar van sy laaste gedigte dateer uit dié tydperk.

Na die westekant lê verskeie wonings uit die begin van die 20ste eeu en van die beste Art Nouveau-geboue in die stad. In die Sowjet-tyd was daar regeringshuise op Kamenni-eiland en dit is vandag nog die geval.




</doc>
<doc id="75617" url="https://af.wikipedia.org/wiki?curid=75617" title="Aptekarski-eiland">
Aptekarski-eiland

Aptekarski-eiland (Russies: Аптекарский остров, "Aptekarski ostrof") is ’n klein eiland van sowat 2 km in Sint Petersburg, Rusland, wat in die noordelike deel van die Newarivierdelta lê. Dit word van Petrogradski-eiland geskei deur die Karpofka-rivier, van Kamenni- en Krestofski-eiland deur die Klein-Nefka en van die Wiborg-streek deur die Groot-Nefka. Verskeie brûe verbind die eiland met dié streke.

Die oorspronklike Finse naam was "Korpisaari" ("Eiland met die digte woud") of "Korppisaari" ("Kraai-eiland"). Die moderne naam beteken "Apteekeiland".

In 1714 het tsaar Pieter die Grote opdrag gegee dat die eiland in ’n mediese hoofkantoor omskep word. Aan die suidoostelike kant is ’n tuin aangelê vir medisinale kruie. Mettertyd het dit die Sint Petersburgse Botaniese Tuin geword en eindelik is die Komarof- Botaniese Instituut hier gestig. Mediese toerusting is later hier vervaardig ná die stigting van die eerste laboratorium vir mediese toerusting. Die laboratorium het intussen die maatskappy Krasnogwardejets geword.

Tydens die bewind van keisers Paul en Aleksander I van Rusland het die eiland ’n vakansieoord geword vir die Russiese adel, wat huise gebou en tuine soos die Lopoechinski-tuin aangelê het. Met die industrialisasie van die eiland is woonstelle vir die werkers hier gebou wat deur bekende Russiese argitekte ontwerp is.

Groot opvoedingsinstellings op die eiland sluit in die Sint Petersburgse Elektrotegniese Universiteit, Chemiese Farmaseutiese Akademie en die Instituut vir Instrumentele Medisyne van die Russiese Akademie vir Mediese Wetenskap. ’n Kompleks is ook in die Sowjet-tyd gebou vir Leningrad-TV, onder meer die TV-toring, die hoogste konstruksie in die stad.


 Hierdie artikel is vertaal uit die 


</doc>
<doc id="75619" url="https://af.wikipedia.org/wiki?curid=75619" title="Petrogradski-eiland">
Petrogradski-eiland

Petrogradski-eiland (Russies: Петроградский остров, "Petrogradski ostrof") is die derde grootste eiland in die delta van die Newarivier in Sint Petersburg, Rusland. Saam met Zajatsji- Aptekarski- en Petrofski-eiland vorm dit die Petrogradskaja-kant (Russies: Петроградская сторона).

Petrogradski-eiland lê tussen die Newa en sy sytak die Groot-Nefka. Dit word van die Aptekarski-eiland in die noorde geskei deur die Karpofka-rivier, van Krestofski-eiland in die weste deur die Klein-Nefka, van Petrofski-eiland in die suide deur die Zjdanofka-rivier en van Zajatsji-eiland in die suidooste deur die Kronwerkski-straat. Dit word deur verskeie brûe met dié dele verbind.

Finse en Sweedse plase het ’n groot Russiese nedersetting geword nadat die gebied deur Rusland beset is en het in die 17de eeu aanhou ontwikkel. In 1703 het Pieter die Grote die fondament van die Fort van Petrus en Paulus op die nabygeleë Zajatsji-eiland gelê. In dié tyd het hy naby die huidige Troitskaja-plein gewoon in die suidooste van die eiland, wat toe as Gorodskoi-eiland bekend was. Ná Pieter se dood in 1725 is dit hernoem na Peterboergski-eiland.

Die administratiewe sentrum van Sint Petersburg is in die 1720's na Wasiljefski-eiland verskuif en in die 1730's het die eiland ’n residensiële voorstad geword. Een van die grootste lane, wat uit dié tyd dateer, is die Bolsjoi-prospekt, wat van die noordooste na die Toetsjkof-brug in die suidweste loop. Verskeie regimente was toe op die eiland gehuisves en die pad het hulle almal verbind. Perdekarre het mense in die 1860's op die eiland vervoer, gevolg deur trems in 1908 en trembusse in 1948.

Die ander hoofpad is Kamennoostrofski-prospekt, wat Bolsjoi-prospekt in die noorde kruis en na die huidige Troitski-brug loop. Die laan is in die 18de eeu na Kamenni-eiland gebou. In die 1870's het perdekarre die laan begin gebruik en in 1909 is ’n elektriese tremspoor aangelê. In 1903 is die laan uitgebrei tot by Troitskaja-plein.

Toe Sint Petersburg in 1914 hernoem is na Petrograd, het die eiland sy huidige naam gekry.

Petrogradski-eiland is die administratiewe sentrum van die Petrogradski-distrik en huisves ’n aantal universiteite, navorsingsentrums en kulturele, historiese en ontspanningsgeriewe. Een van die belangrikste bakens is die kruiser Aurora, ’n simbool van die Oktober-rewolusie. Dit is sedert 1956 ’n museum en lê voor anker in die Groot-Nefka.

Op die eiland is ook die Lenfilm-rolprentateljees, die Joebileini-sportpaleis,
die Sint Peterburgse Planetarium
en die Leningrad-dieretuin.



</doc>
<doc id="75620" url="https://af.wikipedia.org/wiki?curid=75620" title="Soetrissie">
Soetrissie

Die soetrissie is die vrug van 'n kultivar van die "Capsicum annuum". Ander kultivars van dieselfde spesie lyk heel anders en staan ook bekend as brandrissies. Die spesie kom oorspronklik uit Suid-Amerika, maar het in Europa bekendheid verwerf in Hongarye en Turkye. Rissiesaad is in 1493 na Spanje versprei en daarvandaan na ander lande in Europa, Afrika en Asië. China is tans die wêreld se grootste rissieprodusent, gevolg deur Meksiko en Indonesië.

Engelse name sluit in "bell pepper", "sweet pepper" of net "pepper" (in Brittanje en Ierland) en "capsicum" (in Indië, Australië en Nieu-Seeland). Dit is 'n kultivargroep van die spesie "Capsicum annuum". Kultivars van die plant produseer vrugte in verskillende kleure: rooi, geel, oranje, groen, asook bruin, ivoor, lig- en donkerpers.

Soetrissies het 'n redelike hoë vitamien A-inhoud. Verder bevat dit ook vitamien B, riboflavien,vitamien C, vitamien E, kalium en mangaan.


</doc>
<doc id="75621" url="https://af.wikipedia.org/wiki?curid=75621" title="Petrofski-eiland">
Petrofski-eiland

Petrofski-eiland (Russies: Петровский остров, "Petrofski ostrof") is ’n eiland in Sint Petersburg, Rusland, wat in die delta van die Newarivier lê tussen die Klein-Newa, Zjdanofka, Klein-Nefka en die Golf van Finland.

Voordat Rusland die gebied oorgeneem het, was die Finse naam Patsassaari-eiland ("Pilaareiland") en die Russiese naam Stolbovoi-eiland. Dit was waarskynlik vanweë die lang vorm daarvan. Die moderne naam is sedert 1713 bekend.



</doc>
<doc id="75623" url="https://af.wikipedia.org/wiki?curid=75623" title="Zajatsji-eiland">
Zajatsji-eiland

Zajatsji-eiland (Russies: Заячий остров, "Zajatsji ostrof"), wat vertaal kan word as "Haaseiland", is ’n eiland in Sint Petersburg, Rusland, wat in die breedste deel van die Newarivierdelta lê. Dit word van Petrogradski-eiland in die noorde geskei deur die Kronwerkski-straat en daarmee verbind deur die Kronwerkski- en die Ioannofski-brug.

Die eiland bied ’n prentjiemooi uitsig op die stad se historiese sentrum en die Newa.

Zajatsji-eiland was vir die grootste deel van sy geskiedenis ’n moerasagtige, onbewoonde eiland tot in 1703, toe Pieter die Grote sy Fort van Petrus en Paulus daar begin bou en self die eerste stene van die fondament gelê het.
Tot in die 19de eeu was daar drie kanale in die fort, wat die eiland in vier verdeel het. Die kanale is in die laat 19de eeu opgevul.

Tydens die Rooi Terreur ná die totstandkoming van die Bolsjewistiese regering was die eiland die terrein van moorde op die vyande van die staat. Lyke is opgegrawe tydens die onlangse bou van ’n pad. Volgens sommige skattings is honderde mense doodgemaak en volgens ander moontlik duisende.


</doc>
<doc id="75637" url="https://af.wikipedia.org/wiki?curid=75637" title="Groot-Newarivier">
Groot-Newarivier

Die Groot-Newarivier of Bolsjaja Newa (Russies: Больша́я Нева́) is die grootste sytak van die Newarivier. Dit begin min of meer by die Strelka, die mees oostelike punt van Wasiljefski-eiland.

Die rivier is 3,5 km lank en tot 12,8 meter diep, en die breedte wissel van 200 tot 400 meter. Sy sytakke is die Fontanka, Moika en Nowo-Admiralteiski-kanaal.

Daar is twee brûe oor die Bolsjaja Newa, Paleis- en Blagowesjtsjenski-brug.


</doc>
<doc id="75638" url="https://af.wikipedia.org/wiki?curid=75638" title="Klein-Newarivier">
Klein-Newarivier

Die Klein-Newarivier of Malaja Newa (Russies: Ма́лая Нева́) is die tweede grootste sytak van die Newarivier. Die Newa verdeel naby die Strelka, die mees oostelike punt van Wasiljefski-eiland in Sint Petersburg, in die Bolsjaja Newa (die suidelike tak) en die Malaja Newa (die noordelike tak).

Die rivier is 4,25 km lank en tot 7 meter diep, en die breedte wissel van 200 tot 400 meter. Sy sytakke is die Smolenka en Zjdanofka. 

Daar is twee brûe oor die Malaja Newa, Beurs- en Toetsjkof-brug.


</doc>
<doc id="75639" url="https://af.wikipedia.org/wiki?curid=75639" title="Klein-Nefkarivier">
Klein-Nefkarivier

Die Klein-Nefkarivier of Malaja Nefka (Russies: Ма́лая Не́вка) is die suidelike sytak van die Bolsjaja Nefka. Laasgenoemde verdeel naby die mees suidelike punt van Kamenni-eiland in Sint Petersburg in die Malaja Nefka (die suidelike tak) en die Srednaja Nefka (die noordelike tak).

Die rivier is sowat 5 km lank en tot 7 meter diep, en die breedte wissel van 120 tot 300 meter. Sy sytakke is die Krestofka, Karpofka en Zjdanofka. 

Daar is vier brûe oor die Malaja Nefka: Kamennoostrofski-, Lazarefski-, Groot Krestofski- en Groot Petrofski-brug.


</doc>
<doc id="75640" url="https://af.wikipedia.org/wiki?curid=75640" title="Groot-Nefkarivier">
Groot-Nefkarivier

Die Groot-Nefkarivier of Bolsjaja Nefka (Russies: Больша́я Не́вка) is een van die sytakke van die Newarivier. Dit skei die Wiborg-kant van Sint Petersburg, Rusland, van die Petrograd-kant.

Die Bolsjaja Nefka vertak op sy beurt naby die mees suidelike punt van Kamenni-eiland in die Malaja (die suidelike tak) en Srednaja Nefka (die noordelike tak). Die rivier is sowat 8,5 km lank en tot 8,5 meter diep, en die breedte wissel van 50 tot 360 meter.

Die kruiser Aurora, ’n belangrike simbool van die Oktober-rewolusie, lê in die Bolsjaja Nefka by Petrogradski-eiland voor anker. Daar is verskeie brûe oor die rivier.


</doc>
<doc id="75641" url="https://af.wikipedia.org/wiki?curid=75641" title="Middel-Nefkarivier">
Middel-Nefkarivier

Die Middel-Nefkarivier of Srednaja Nefka (Russies: Сре́дняя Не́вка) is een van die sytakke van die Newarivier by Sint Petersburg, Rusland.

Dit is geleë tussen Jelagin-, Kamenni- en Krestofski-eiland en vloei uit in die Newa-baai. Die rivier is sowat 2,6 km lank en tot 8,4 meter diep, en die breedte wissel van 100 tot 230 meter. Die 1ste en 2de Jelagin-brug loop oor die Srednaja Nefka.


</doc>
<doc id="75658" url="https://af.wikipedia.org/wiki?curid=75658" title="Fontanka">
Fontanka

Fontanka (Russies: Фонтанка) is ’n sytak van die Newarivier wat deur die hele Sentrale Sint Petersburg in Rusland loop. Dit is 6 700 m lank, tot 70 m breed en tot 3,5 m diep. Eertydse wonings van die Russiese adel staan ingeryg op die Fontanka-oewer.

Die rivier, een van 93 riviere en kanale in Sint Petersburg, was eens bekend as die "Naamlose Spruit" (Безымянный ерик). Dit het in 1719 sy huidige naam gekry omdat die rivier water verskaf vir die fonteine van die Somertuin.

Tot in die middel van die 18de eeu is die Fontanka beskou as die suidelike grens van Sint Petersburg. Die adel het hul huise en paleise op die oewer gebou – die grootste hiervan is die Somer- en Anitsjkof-paleis. In 1780–1789 is die oewers met sement uitgepleister.

Van die Barok-wonings aan die ower is die Sjeremetjef-, Beloselski-Belozerski- en Sjoewalof-paleis en die Kerk van Sint Panteleimon. Die Neoklassieke strukture uit die 18de eeu sluit in die Katharina-instituut en die Joesoepof-paleis. Van die huise bevat vandag museums van die skrywers en komponiste wat daar gewoon het, soos Aleksander Poesjkin, Anna Achmatowa en ander.

Daar loop 15 brûe oor die Fontanka, onder meer die 18de-eeuse Lomonosof en die uitspattige Egiptiese Brug. Nefski-prospekt loop oor die bekendste van die brûe, die Anitsjkof-brug.



</doc>
<doc id="75659" url="https://af.wikipedia.org/wiki?curid=75659" title="Suman Sahai">
Suman Sahai

Suman Sahai is 'n Indiese aktivis en die stigter van "Gene Campaign".

Sahai het 'n Ph.D. van die Indian Agricultural Research Institute (1975). Sy het gewerk aan die Universiteit van Alberta, Universiteit van Chicago, en die Universiteit van Heidelberg, waar sy haar habilitasie in menslike genetika gedoen het. Volgens die Web of Science het Sahai meer as 40 artikels gepubliseer, meestal oor beleidkwessies met betrekking tot geneties-gemodifiseerde organismes, wat meer as 150 keer aangehaal is (h-indeks = 7).


In April 2013 is aangedui dat Sahai plagiaat gepleeg het in haar habilitasie-tesis, wat ingedien was aan die Universiteit van Heidelberg in 1986. Verder is sy beskuldig dat sy haarself as 'n professor van daardie universiteit voorgegee het, sonder dat sy ooit werklik so 'n posisie beklee het. Op 14 April 2013 het die Universiteit van Heidelberg bevestig dat plagiaat plaasgevind het, dat Sahai geen reg het om haarself 'n professor van die Universiteit van Heidelberg te noem nie, en dat haar habilitasie teruggetrek is.


</doc>
<doc id="75660" url="https://af.wikipedia.org/wiki?curid=75660" title="Moika">
Moika

Die Moika (Russies: Мо́йка) is ’n klein rivier wat om die sentrale deel van Sint Petersburg, Rusland, loop en dit in werklikheid ’n eiland maak. Die rivier, wat aanvanklik Mia genoem is, het dié naam gekry van die Ingriese woord vir "modder" of "slyk". Dit is 5 km lank en 40 m breed.
Die rivier vloei van die Fontanka naby die Somertuin verby die Marsveld oor Nefski-prospekt en die Krjoekof-kanaal tot in die Newarivier. In 1711 het Pieter die Grote gelas dat die rivier versterk word. Nadat die Krjoekof-kanaal dit met die Fontanka verbind het, het die water so helder geword dat die naam verander is van Mia na die huidige Moika, wat vebind word met die Russiese woord vir "om te was".

Vier brûe het aanvanklik oor die Moika geloop: die Blou, Groen, Geel en Rooi brug. Die Blou Brug van 99 m breed, wat nou skaars gesien kan word onder Sint Isak-plein, is steeds die breedste brug in die stad. Daar is tans 15 brûe.

Van die weelderige 18de-eeuse geboue aan die oewer sluit in die Stroganof-, Razoemofski- en Moika-paleis, die Nieu-Holland-boog, Ronde Mark en Aleksander Poesjkin-museum.




</doc>
<doc id="75671" url="https://af.wikipedia.org/wiki?curid=75671" title="Marsveld">
Marsveld

Die Marsveld of Marsowo Polje (Russies: Ма́рсово по́ле) is ’n groot park in die middel van Sint Petersburg, Rusland, wat na die god Mars uit die Romeinse mitologie genoem is. Dit beslaan sowat 9 ha. In die noorde grens die veld aan die Marmerpaleis, Soeworowa-plein en die Betskoi- en Saltikof-wonings. Aan die westekant is die kasernes van die Pawlofski-regiment. Die Moikarivier vorm die grens in die suide.

Die geskiedenis van die Marsveld begin in die eerste jare van Sint Petersburg se bestaan, toe dit die Groot Veld genoem is. Later is vierings van die Russiese oorwinning in die Groot Noordelike Oorlog daar gehou en is dit hernoem na die Plesierveld. In die 1740's is die Plesierveld vir ’n kort rukkie verander in ’n wandelpark met paadjies, grasperke en blomme. Sy volgende naam, die Tsarinaveld, is begin gebruik nadat die Somerpaleis vir keiserin Katharina I gebou is. Na aan die einde van die 18de eeu het die Tsarinaveld egter ’n militêre paradegrond geword waar monumente opgerig is ter viering van die oorwinnings van die Russiese leër.

Een van die generaals wat daar vereer is, was Aleksander Soeworof, wat uitgebeeld is as die Romeinse god Mars. In 1805 is die Tsarinaveld amptelik hernoem tot die Marsveld. Ná die Februarie-rewolusie het die Marsveld sy funksie as militêre paradegrond verloor en het dit ’n gedenkteken geword. In die somer van 1942 is die Marsveld toegeplant met groente om kos te verskaf tydens die Beleg van Leningrad.

Op 23 Mei 1917 is deelnemers aan die Februarie-rewolusie daar begrawe. Altesaam 184 van die 1 382 burgers wat tydens die rewolusie dood is, is daar ter ruste gelê in een gesamentlike graf. In 1917 tot 1919 is ’n monument ter ere van "vegters van die rewolusie" daar opgerig. In 1918 is die plein se naam verander na Plek van Slagoffers van die Rewolusie, maar in 1944 is die naam terugverander.

Op 6 November 1957 is ’n Ewige Vlam, die eerste in Rusland, in die middel van die Marsveld aangesteek. Van hier is die vlam in 1967 na Moskou geneem en naby die Kremlinmuur op die Graf van die Onbekende Soldaat geplaas. Die vlam van die Marsveld brand ook by ander gedenktekens in Sint Petersburg.




</doc>
<doc id="75672" url="https://af.wikipedia.org/wiki?curid=75672" title="Lisburn">
Lisburn

Lisburn (Iers-Gaelies: "Lios na gCearrbhach") is 'n stad in Noord-Ierland wat suid-wes van Belfast aan die Laganrivier geleë is. Lisburn maak deel uit van die metropolitaanse gebied van Belfast, met 'n bevolking van 71 465 volgens die sensus van 2011. Lisburn se groter "council area", die tweede grootste in Noord-Ierland na Belfast, het 'n groeiende bevolking van sowat 114 000.

Lisburn is in die Laganvallei geleë, en alhoewel dit lankal tot 'n besige voorstad van Belfast gegroei het, het die stad sy 18de eeuse argitektoniese erfenis van historiese geboue en strate in die middestad bewaar. Die nabygeleë M1-snelweg en die A1-grootpad verbind die stad met Belfast en Dublin.

Lisburn was oorspronklik 'n "borough", maar het in 2002 as deel van koningin Elizabeth II se Goue Jubileumfeesvierings stadstatus ontvang. Dit is die derde grootste stad in Noord-Ierland en die sesde grootste op die eiland Ierland.

Lisburn is in die vroeë 17de eeu gestig. Sy Ierse naam, Lios na gCearbhach of Lisnagarvey, beteken "fort van die dobbelaars". Die eerste verwysing na die naam "Lisburn" verskyn in 'n doopboekinskrywing gedateer 11 Januarie 1662. Die dorpsnaam is moontlik van Lisnagarvey na Lisburn gewysig nadat die nedersetting tydens die opstand van 1641 aan die brand gesteek is. Tans dra baie plaaslike sportklubs nog die stad se oorspronklike naam. Vanaf die eerste helfte van die 18de eeu het Lisburn tot 'n belangrike sentrum van die Ierse linnebedryf gegroei.


</doc>
<doc id="75673" url="https://af.wikipedia.org/wiki?curid=75673" title="Nefski Prospekt">
Nefski Prospekt

Nefski Prospekt of Nefskilaan (Russies: Не́вский проспе́кт) is die hoofstraat van Sint Petersburg, Rusland. Dit is aanvanklik deur Pieter die Grote beplan as die begin van die pad na Nowgorod en Moskou, en loop van die Admiraliteitsgebou tot by die Moskou-stasie in Sint Petersburg. Daarna maak dit ’n draai by Wosstanija-plein en loop tot by die Aleksander Nefski-lawra.

Die hoofattraksies sluit in die Stroganof-paleis, Kazan-katedraal, Dom Knigi ("Boekhuis"), Elisejef-handelsentrum, ’n halfdosyn 18de-eeuse kerke, ’n monument vir Katharina die Grote, ’n enorme 18de-eeuse inkopiesentrum, ’n middel-19de-eeuse afdelingswinkel, die Russiese Nasionale Biblioteek en die Anitsjkof-brug met sy perdestandbeelde. Die besige lewe in die laan is deur Nikolai Gogol beskryf in sy verhaal "Nefski Prospekt". Fjodor Dostojefski het die laan dikwels as agtergrond gebruik in sy boeke, soos in "Misdaad en Straf".

In die vroeë jare van die Sowjetunie (1918–'44) is die laan se naam verander na Proletkoelt-straat "(Oelitsa Proletkoelta)" ter ere van dié Sowjet-kunstenaarsorganisasie. Ná die ondergang van die organisasie is die naam verander na Laan van 25 Oktober ("prospekt 25-go Oktjabrja") na aanleiding van die dag van die Oktoberrewolusie.

Vandag is die grootste deel van Sint Petersburg se winkels en naglewe in of naby Nefski Prospekt, asook die stad se duurste woonstelle. Verskeie moltreinroetes loop daarheen.



</doc>
<doc id="75676" url="https://af.wikipedia.org/wiki?curid=75676" title="Nikolai Gogol">
Nikolai Gogol

Nikolai Wasiljewitsj Gogol (Russies: Никола́й Васи́льевич Го́голь, Oekraïens: Мико́ла Васи́льович Го́голь; – ) was ’n Oekraïens gebore Russiese skrywer van toneelstukke, romans en kortverhale.

Hy is deur sy tydgenote beskou as een van die voortreflike figure van die natuurlike skool van Russiese letterkundige realisme, hoewel latere kenners in Gogol se werke ’n fundamentele romantiese aspek gevind het, met tekens van surrealisme en die groteske ("Die Neus", "Wi", "Die Jas", "Nefski Prospekt"). Sy vroeëre werke, soos "Aande op ’n Plaas naby Dikanka", is beïnvloed deur sy Oekraïense opvoeding en die Oekraïense kultuur en folklore. Sy latere werke het gehandel oor politieke korrupsie in die Russiese Ryk ("Die Regeringsinspekteur", "Dooie Siele") en dit het gelei tot sy eindelike verbanning.

Van sy ander bekende werke is die roman "Taras Boelba" (1835), die toneelstuk "Huwelik" (1842) en die kortverhale "Dagboek van ’n Kranksinnige", "Die Verhaal van hoe Iwan Iwanowitsj gestry het met Iwan Nikiforowitsj", "Die Portret" en "Die Koets".

Nikolai Wasiljewitsj Gogol is in die stad Sorotsjintsi in Oekraïne gebore. Nadat hy sy gimnasiumopleiding ('n soort hoërskool met 'n sterk klassieke grondslag) voltooi het, het hy na Sint Petersburg vertrek om as justisieamptenaar te werk. In 1829 het hy op eie koste sy eerste werk, "Hans Küchelgarten," gepubliseer. Weens die spottende kritiek wat dit uitgelok het, het hy die hele oplaag teruggekoop, dit verbrand en besluit om na Amerika te verhuis. 'n Paar weke later was hy egter terug in Sint Petersburg.

In die daaropvolgende jare het hy 'n paar verhale in tydskrifte gepubliseer en goed bevriend geraak met Poesjkin. In 1831/'32 het die 8 romantiese, folkloristiese vertellings "Aande op ’n Plaas naby Dikanka", wat in Oekraïne afspeel, in twee dele verskyn. Dit het groot byval gevind. Die beroemde toneelstuk "Die hersiener" is in 1836 vir die eerste keer opgevoer. Dit handel oor 'n dorp waar 'n jong man verkeerdelik as die regeringsinspekteur aangesien word en munt slaan uit die mense wie se gewetens hulle pla. Die stuk was ook baie geslaag, maar Gogol was ontsteld toe hy agterkom hy word slegs as skrywer van sosiale satires beskou is en nie as die profeet wat hy gemeen het hy was nie. Hy het weer na die buiteland gevlug, waar hy met kort tussenposes tot in 1841 gebly het. Sy meesterstuk, "Dooie siele" (1842), wat reeds in 1835 begin is, is ook in die buiteland (Rome) voltooi. Dit is 'n meesleurende, bont skets van bisarre mense, onsinnige situasies en gesprekke met die mees absurde detail, afgewissel deur liriese beskrywings. Dit was besonder suksesvol maar het ook skerp kritiek ontlok. Met die gevoel dat hy heeltemal misken is en misluk het, het hy 'n derde keer buiteland toe vertrek en wanhopig probeer om inspirasie vir 'n tweede deel van "Dooie siele" te kry. Hierin sou die goeie kante van die mens na vore kom sodat die publiek hom uiteindelik as skrywer en profeet sou erken.

In 1847 het Gogol 'n versameling briewe gepubliseer waarin hy op 'n aanvallende wyse sy idees oor godsdiens, die samelewing en kuns uiteensit. Die boek het groot verontwaardiging gewek, veral omdat die publiek weer 'n humoristiese werk verwag het en allermins 'n verdediging van onder meer Iyfeienaarskap en outokrasie.

In 1848 het Gogol, ná 'n reis deur Palestina, na Rusland teruggekeer, waar hy hom heeltemal oorgegee het aan 'n vroomheid wat al hoe groter afmetinge aangeneem het. Enkele dae voor sy dood in Moskou het hy, uitgeput en half kranksinnig ná onder meer 'n vastyd, die tweede deel van sy roman "Dooie siele" verbrand. Dié werk was toe, ná 10 jaar, byna voltooi. 





</doc>
<doc id="75712" url="https://af.wikipedia.org/wiki?curid=75712" title="Fahrenheit">
Fahrenheit

Fahrenheit (meer presies, grade Fahrenheit) is 'n eenheid vir die meet van temperatuur. Grade Fahrenheit word afgekort as °F. Om grade Fahrenheit na grade Celsius om te skakel, gebruik die formule: C = 5/9 x (F − 32).

Op die Fahrenheit-skaal:



</doc>
<doc id="75715" url="https://af.wikipedia.org/wiki?curid=75715" title="NG gemeente Deben">
NG gemeente Deben

Die NG gemeente Deben is, hoewel net meer as 'n eeu oud, die oudste gemeente van die Nederduitse Gereformeerde Kerk in 'n deel van die Kalahari wat dorpe soos Kuruman, Kathu, Olifantshoek en Postmasburg insluit. Die kern van die gemeente is op die dorpie Dibeng geleë, 25 km per pad (R380) noordwes van Kathu en 53 km per pad suid van Hotazel.

Die Kaapse regering het in 1906 die plaas Deben, 'n vervorming van die Tswana-naam Dibeng, aan ene John Sutherland toegeken. In Tswana beteken die naam "drinkplek" of "eerste drinkplek". Dit is so genoem omdat dit in dié dorre streek die eerste drinkplek vir die reisiger was op pad vanaf Kuruman, amper 70 km hiervandaan. Ene Hendrik de Villiers het op Dibeng 'n huisie vir sy gesin gebou waarin die besoekende predikant van Griekwastad dikwels tuisgegaan het in die dae toe dié streek nog deel was van dié moedergemeente, wat op 17 Desember 1881 gestig is en waarvan die middelpunt op die dorp Griekwastad meer as 170 km suid van hier af geleë is.

Dit was in hierdie huisie van De Villiers dat die gemeente Deben op 15 Mei 1909 gestig is. Die gemeente het indertyd 'n gebied groter as die Oranje-Vrystaat beslaan en is in drie wyke verdeel: Deben, Olifantshoek en Kuruman. Op Postmasburg, halfpad tussen Dibeng en Griekwastad en in latere jare ook 'n gemeente in die Ring van Deben, was van 1883 af, toe dit nog Blinkpan geheet het, 'n sentrum van die Gereformeerde Kerke in Suid-Afrika en is dan ook na die grondlegger van dié kerkverband, ds. Dirk Postma, genoem. Die NG gemeente Postmasburg is eers in 1923 gestig, 50 jaar na die plaaslike Gereformeerde gemeente.

Met die stigting van die NG gemeente Deben was daar in dié dorre en afgeleë wêreld nog geen kerkgebou nie sodat kerkdienste op Dibeng en Olifantshoek in 'n tent gehou moes word en op Kuruman in die magistraatskantoor, terwyl Nagmaalsdiente ook onder die seringbome langsaan gehou is. Die stigting van die gemeente Deben het dit moontlik gemaak vir die NG Kerk om sy lidmate in dié streek beter te bedien en het slegs sewe jaar later, in 1916, tot die stigting van sowel die NG gemeente Kuruman as die NG gemeente Olifantshoek aanleiding gegee.

Ná die gemeentestigting het ds. P.T. Stroebel van Griekwastad as die konsulent en bygestaan deur eerw. D.J. Krynauw, voortgegaan om die gemeente geestelik te bedien. Ds. Stroebel het in 1904 die beroep aanvaar na die NG gemeente Griekwastad, waar hy bly tot in 1911. Op Griekwastad was hy die konsulent van die dogtergemeente Deben en het gereeld die sowat 170 km hierheen met kar en perde afgelê om die kerklike voorregte na lidmate in dié deel van die Kalahari te bring. Hy is in 1900 gelegitimeer en sterf in die amp op Herbertsdale op 5 Januarie 1938. Intussen was hy, soos Deben se latere ds. D.J. Erasmus van 1920 tot '31 en van 1946 tot '56, van 1911 tot 1927 leraar van die NG gemeente Komga. Ds. Stroebel het hom in die tydelike pastorie op Rietkloof, die plaas van die lidmaat Koot van der Merwe, kom vestig wanneer hy die meer as 100 myl met kar en perde van sy standplaas afgelê het om dienste waar te neem, die sakramente te bedien, huwelike te bevestig en ander kerkwerk te verrig.

Op 'n kerkraadsvergadering op 4 Februarie 1911 is die jong gemeente se eerste beroep uitgebring, en wel op prop. T.J. van Wyk, maar sonder welslae. Hierna is ds. J.N. Geldenhuys van die NG gemeente Bulawayo in die destydse Suid-Rhodesië op 15 Mei beroep, wat hy dan ook aanvaar. Hoewel ds. Geldenhuys nie lank in die gemeente gearbei het nie, het hy in sy dienstyd die Kuruman-deel van die moedergemeente op afstigting voorberei. Hy is bevestig op 12 Augustus 1911 by die winkel van Van Druten, om die punt van die berg naby Olifantshoek

Op sy eerste kerkraadsvergadering, op 27 Januarie 1912 op Olifantshoek, verklaar ds. Geldenhuys: "Wij moet stil en bezadigd in ons spreken sijn, de leiding van Gods Geest steeds afvragende." Op hom het 'n reuse taak gewag, want die driekoppige gemeente het uit drie groot wyke bestaan. Die afstand tussen Kuruman en Olifantshoek was 11 uur te perd en dié tussen Deben en Kuruman agt. Met 'n Nagmaalsviering in 1913 was die gesamentlike opkoms meer as 1 7 siele. Meer as 600 kinders was versprei in "100 kleine Zondagscholen".

Kort ná sy koms het die kerkraad besluit dat ds. Geldenhuys op Kuruman moet woon omdat dit destyds al die hoofdorp en die setel van die magistraat was. Vanhier kon die predikant die gemeente makliker bedien. Al was daar net een leraar en dit op Kuruman, het die begeerte na 'n eie kerkgebou sterk in elke wyk geleef, op Kuruman veral sedert 1910. Dié dorp is ook die oudste van die drie nedersettings. Die eerste blanke, ene Johan M. Kok, het hom in 1800 hier kom vestig om sendingwerk onder die swart bevolking te doen. Tswanas het hom in 1808 vermoor by die huis wat hy vir hom naby die Oog gebou het.

Die eerste sendingpoging is toe gestaak tot Robert Moffat in 1824 'n sendingstasie kom aanlê het, 4,8 km onderkant die Oog. Hier het die Londense Sendinggenootskap om 1838 die eerste kerk vir die plaaslike Tswanas (vroeë Betsjoeanas genoem) gebou. In dié gebou, want in 1939 tot 'n nasionale gedenkwaardigheid verklaar is, het Moffat die Nuwe Testament wat hy in Setswana vertaal het, op sy eie drukpers gedruk. In 1827 het hy die water uit die Oog gekeer in twee vore weerskante van die vallei waardeur 257 ha grond besproei is, waarskynlik die eerste besproeiingskema in Suid-Afrika.

Die dorpie Kuruman is eers in 1887 uitgemeet en in 1895 is die eerste magistraat, ene mnr. Bam, op Kuruman aangestel. Kuruman het eers in 1913 'n dorpsbestuur gekry en in 1916 munisipale status, twee jaar ná die stigting van die dorpie Deben. Die derde wyk, Olifantshoek, het sy ontstaan te danke aan die inboorlingreservaat wat in 1886 in die omgewing gestig is. Die dorpie het begin as 'n polisiepos en die naam is gegee omdat olifantbeendere hier naby gekry is, aan die rant van die Kalahari.

Die Ring het aanvanklik oorweging aan die aankoop van die ou Moffat-kerkie as aanbiddingsplek vir die lidmate op Kuruman geskenk, maar hoewel die plaaslike lidmate ook ten gunste van die idee was, is dit nie verwesenlik nie. Aan die begin van 1912 het die kerkraad van Deben 'n kommissie benoem wat moes ondersoek instel na die bou van 'n kerk vir elk van die drie wyke. Op elk van die daaropvolgende gemeentevergaderings op Deben, Olifantshoek en Kuruman is eenparig besluit dat elke plek sy eie kerkgebou moes kry.

Die planne vir die bou van 'n kerkgebou op Kuruman het die flinkste gevorder en ds. Geldenhuys kon al op 11 April 1914 die hoeksteen van die gebou lê. Dié kerkie is op 25 Julie 1914 as die eerste NG kerkgebou in die uitgestrekte gemeente ingewy toe ds. Geldenhuys die deur oopsluit en kort daarna sy eerste kind tydens die plegtige seremonie doop. Dié kerkie, op die hoek van Hoof- en Kerkstraat, is later aan die Nederduitsch Hervormde Kerk verkoop, wat dit vandag nog gebruik. Die Hervormde gemeente Kuruman is op 9 April 1954 gestig en sluit Hotazel, Black Rock en Severn in met 'n totale lidmaattal in 2012 van 41 waarvan ses dooplidmate was. Einde 2016 was dit onderskeidelik 39 en nege. Deben en Olifantshoek is albei deel van die Hervormde gemeente Kathu, wat op 17 Julie 1976 gestig is, dieselfde dag as die gemeente Postmasburg. Albei dié gemeentes het in 2012 136 lidmate gehad. Die Gereformeerde Kerk het 'n veel ouer geskiedenis in dié wêrelddeel: Postmasburg se Doppergemeente is in 1883 gestig, Kuruman s'n in 1919, net drie jaar ná die NG gemeente en Olifantshoek in 1921. Kathu se Gereformeerde gemeente is in 1968 gestig (as Sishen), vergeleke met die NG gemeente daar in 1975, hoewel Sishen reeds op 11 Desember 1965 'n NG gemeente gekry het.

Ds. Geldenhuys het heel gou besef die kerkraad sou moes werk in die rigting van afstigting. Die "Kerkbode" berig byvoorbeeld op 6 Januarie 1916: "Vele menschen, vooral uit den Vrystaat, trokken het land binnen en spoedig werd de noodzakelykheid gevoeld de gemeente in drieen te verdelen." Die gemeente het met stigting 400 lidmate gehad en die jaar daarna het dit gegroei tot 800. In 1914 was die gemeente Deben die vyfde grootste in Kaapland, met ’n sieletal van 4 400 en 1 600 lidmate. Dié groei was daaraan te danke dat baie mense uit die Vrystaat en die Kaapse Kolonie hulle hier kom vestig het, want grond was goedkoop en maklik bekombaar.

Met die inwyding van die kerkie op Kuruman nog vars in die gebeure, neem die kerkraad die besluit om die gemeente in drie gemeentes op te sny en die Ring te versoek om by die stigting van die twee nuwe gemeentes die kerkrade toe te laat om tydens die eerste jaar geen beroep uit te bring nie, maar vir eers gesamentlik van die teenwoordige leraar gebruik te maak, maar tydens 'n buitengewone kerkraadsvergadering op 15 Junie 1915 op die plaas Kathu, kondig ds. Geldenhuys aan dat hy die beroep na Mafeking aanvaar. Nou vra hy die kerkraad moet besluit of hulle weer gesamentlik gaan beroep en of Kuruman of Olifantshoek gaan afstig sodat elke deel as afsonderlike gemeente ook afsonderlik kan beroep. Nou neem die kerkraad die geskiedkundige besluit om die Ring van Dutoitspan se toestemming tot die afstigting van Kuruman sowel as Olifantshoek te vra.

Met die Sinodesitting van die Kaapse Kerk in die Moederstad vergader die Ring op 15 November 1915 in die konsistorie van die Groote Kerk en behandel die versoek van die gemeente Deben. 'n Memorielys met meer as 300 handtekeninge van lidmate in die wyk Kuruman het voor die vergadering gedien.

Op 3 Maart 1916 kom die Ringskommissie van die Ring van Dutoitspan weer byeen, maar dié keer in die kerkgebou op Kuruman. Teenwoordig was ds. Geldenhuys, die vorige leraar wat as leraar van Mafeking steeds lid van dié Ring was, ds. J.A. van Blerk van Warrenton en ds. J.J. Wessels van Griekwastad. By dié geleentheid is die NG gemeente Kuruman amptelik gestig. Die ander twee lede van die Ringskommissie is na Olifantshoek vir die stigting op 7 Maart 1916 van die NG gemeente Olifantshoek. So verdeel die toe skaars sewe jaar oue gemeente Deben in drie dele, waarvan Kuruman, wat lidmaattal betref, nagenoeg so groot soos die ander twee dele saam was. In 1930 byvoorbeeld, toe Deben 'n sieletal van 1 125 en Olifantshoek 1 094 gehad het, was Kuruman se sieletal 2 400. In 2012 het Deben net 149 belydende lidmate gehad en Olifantshoek 252, maar die twee Kurumanse gemeentes (Die Oog is in 1965 van die moedergemeente afgestig) saam 1 501.

Die eerste leraar van Deben, sonder Kuruman en Olifantshoek, was ds. A.R. Albertyn, wat nog as proponent op 28 April 1917 op Deben bevestig is, "gedeeltelik onder den bloote hemel en de doornbomen want de kerktenten bevatte niet een derde van die opgekomen schare". Hy het kort ná sy aankoms, op 28 Julie daardie jaar, die hoeksteen van die saalkerk op Deben gelê. Die opskrif van die hoeksteen is: Eben-Haëzer. Boumateriaal is vanaf Taung met ossewaens en donkiewaens vervoer. Op Saterdag 27 en Sondag 28 Oktober 1917 is die kerk ingewy. Met banke en al het dit £1 250.

Ds. Albertyn bly tot 1919 en word opgevolg deur prop. D.J. Erasmus, wat op 1 Mei 1920 hier bevestig word. In sy dienstyd word die restant van Deben A aangekoop en staan voortaan as die Kerkdorp bekend. Die kerkraad word ook die eienaars van die hotel en die winkel. Eersgenoemde word ingerig as pastorie.





</doc>
<doc id="75722" url="https://af.wikipedia.org/wiki?curid=75722" title="Vlae van Oseanië">
Vlae van Oseanië

Die artikel gee ’n oorsig van internasionale en nasionale vlae in Oseanië.


</doc>
<doc id="75723" url="https://af.wikipedia.org/wiki?curid=75723" title="Harland and Wolff">
Harland and Wolff

Harland & Wolff Heavy Industries is 'n Noord-Ierse swaaringenieurswese-maatskappy met skeepsbou en windkragsentrales as sy kernbedrywighede. Die hoofkwartier is in Belfast gesetel.

'n Groot verskeidenheid skepe is in "Harland and Wolff" se werf in die ooste van Belfast se middestad gebou, waarvan "RMS Olympic", "RMS Titanic" en "Britannic", drie reusepassasierskepe uit 'n sewentigtal wat in opdrag van die "White Star Line"-redery gebou is, die Koninklike Vloot se "HMS Belfast", "Royal Mail Line" se "Andes", "Shaw Savill" se "Southern Cross" en "P&O" se "SS Canberra" die bekendstes is. Die werf was drie dekades lank, tussen 1900 en 1930, die belangrikste werkgewer in Belfast. In die tyd van die Tweede Wêreldoorlog het dit werk verskaf aan 35 000 mense. Vanaf die 1950's het die onderneming agteruitgegaan weens die toenemende mededinging van skeepswerwe in Japan en Suid-Korea en die vervanging van oseaanskepe deur stralervliegtuie op transatlantiese en ander oorsese roetes. Die maatskappy se amptelike geskiedenis, "Shipbuilders to the World", is in 1986 gepubliseer.

Die groeiende vraag na windkragsentrales in kusgebiede het van hierdie segment intussen die belangrikste bedrywigheid van "Harland and Wolff" gemaak wat driekwart van hul aktiwiteite verteenwoordig. So het die onderneming in November 2016 'n kontrak van "Scottish Renewables" ter waarde van £20 miljoen gewen om staalfondasies vir die uitbreiding van die "East Anglia One"-windplaas langs die kus van East Anglia, Engeland te verskaf. Die onderneming doen daarnaas herstel- en ombouwerk aan skepe en veerbote. Sy geriewe word onder die grootstes in Europa gereken en is in staat om van die grootste seevaartuie te hanteer.

Die skeepsboumaatskappy "Harland and Wolff" is in 1861 in Belfast, Noord-Ierland deur Edward Harland gestig. Harland, die seun van 'n dokter in Yorkshire, het geweier om in die regte te studeer en in plaas daarvan 'n ingenieursloopbaan gekies. In 1846 is hy op die ouderdom van vyftien as vakleerling by die "Robert Stephenson and Company"-skeepswerf te Newcastle upon Tyne in diens geneem. Robert se vader, George Stephenson, 'n vroeë baanbreker van die spoorwegbedryf wat een van die eerste lokomotiewe gebou het, en Harland se pa was ou vriende. 

Stephenson se skeepswerf het destyds baanbrekerswerk met die bou van die eerste ysterrompskepe gedoen sodat Harland sy beroepsopleiding in een van die mees gesofistikeerde werkswinkel ter wêreld kon ontvang. 'n Ander vriend van sy familie, die Duits-gebore finansier Gustav Christian Schwabe uit Liverpool, was behulpsaam by die soek na 'n eerste vaste aanstelling. Harland is uiteindelik deur die Clydebank-gebaseerde enjinmaker "J. & G. Thompson" as handwerksman aangestel. Hier is hy tot die posisie van hooftekenaar bevorder.

In 1853 is Harland 'n pos as bestuurder van Thomas Toward se skeepswerf in Newcastle aangebied. Een jaar later het hy na Belfast gegaan waar hy as bestuurder op Robert Hickson se werf aangestel is. Met sy energie en dryfkrag het Harland nog eens 'n verskil gemaak. Met sy vaste bestuurstyl het hy vir dissipline in die werkplek gesorg, maar werkers het 'n staking begin wat die werf in finansiële moeilikhede gedompel het. Desondanks is 'n reeks belangrike projekte voltooi. 

In 1858 het Harland Hickson uitgekoop en die werf oorgeneem. Gustav Schwabe se neef, Gustav Wolff, het drie jaar later as vennoot toegetree, en "Harland and Wolff" is gebore. Alhoewel Wolff tot en met sy aftrede 'n belangrike rol in die maatskappy sou speel, het Harland steeds as senior vennoot opgetree en is die meeste belangrike strategiese besluite deur hom geneem.

Omstreeks 1860 was Belfast met slegs 'n handjievol klein werwe nog allesbehalwe 'n skeepsbousentrum. Die stad het nòg oor die nodige ondersteunende infrastruktuur nòg oor opgeleide mannekrag beskik. Maar Harland het dit as 'n voordeel beskou - in elk geval vir homself. Vir sy doelwitte as entrepreneur was Belfast 'n onbeskrewe blad waarop hy gemaklik sy eie ontwerp van 'n hoogs moderne en gesofistikeerde skeepsbouwerf kon teken, en hy was nie genoodsaak om oorgelewerde gebruike en werkpraktyke in ag te neem nie. Goedkoop ongeskoolde mannekrag was plaaslik beskikbaar, terwyl opgeleide tegnici en voormanne in bestaande skeepsbousentra soos dié van Tyneside en die Clyderiviergebied gewerf kon word.

Harland kon daarnaas ook weer eens voordeel trek uit persoonlike betrekkinge. Gustav Schwabe was 'n belangrike aandeelhouer van die Liverpool-gebaseerde redery "John Bibby & Sons", en kort nadat Harland die Hickson-werf in 1858 oorgeneem het, het Bibby 'n bestelling vir drie ysterromp-skepe geplaas. In 1860 het die reder 'n verdere bestelling vir ses skepe ingedien, en ander klante het Bibby se voorbeeld gevolg. Ondanks 'n ekonomiese afswaai kon "Harland and Wolff" in die tydperk tussen 1861 en 1864 sestien skepe van stapel stuur.

Nadat "Harland and Wolff" se Noorse moedermaatskappy in 2018 in finansiële moeilikhede ondervind het, is die besluit geneem om die werf te verkoop. In Julie 2019 het werkers saam met die vakbonde Unite en GMB 'n beroep op die Britse regering gedoen om die werf te nasionaliseer en sodoende die laaste 130 werksgeleenthede te red. Regeringsverteenwoordigers het daarop gewys dat die werf se sluiting 'n suiwer kommersiële saak is.

Die werf sou oorspronklik reeds op 31 Julie onder administrasie geplaas word. Die Amerikaanse belegger Michael Flacks se onderneming Flacks Group het volgens nuusberigte daarin belang gestel om die werf te oorneem. Die groep besit met "Pleuger Industries" 'n onderneming in Hamburg wat in 'n verwante bedryf werksaam is.

Nogtans het die Noorse moedermaatskappy Dolphin Drilling nie daarin geslaag om die werf te verkoop nie. Harland and Wolff is derhalwe onder administrasie deur die besigheidsadviseurs BDO geplaas. Die Britse regering het na Europese wetgewing verwys waarvolgens die werf nie deur middel van staatsubsidies gered mag word nie en H&W se bankrotskap as 'n suiwer kommersiële saak beskou moet word. Gegewe die feit dat die Verenigde Koninkryk van voorneme is om die Europese Unie op 31 Oktober 2019 te verlaat, het vakbonde en werkers die Londense regering se standpunt bevraagteken.

Volgens persberigte is doemprofete, wat die einde van Harland & Wolff voorspel het, verkeerd bewys nadat verskillende partye hul belangstelling getoon het vir die oorname van die werf. Werfarbeiders en hul vakbonde het die stryd vir die werf en sy werksgeleenthede met vasberadenheid voortgesit.

Op 1 Oktober 2019 het "InfraStrata", 'n Britse onderneming met hoofkwartier in Londen wat op gevorderde energie-infrastruktuurprojekte fokus en op die wêreldmark besig is, aangekondig dat hulle Harland and Wolff vir £6 miljoen sal oorneem. Alle 79 werknemers, wat nie voortydig afgetree het nie toe die werf onder administrasie geplaas is, sal hul werk behou. Volgens die nuwe eienaars sal honderde nuwe werkgeleenthede in die toekoms geskep word.


</doc>
<doc id="75725" url="https://af.wikipedia.org/wiki?curid=75725" title="Jacobus Nicolaas Geldenhuys">
Jacobus Nicolaas Geldenhuys

Ds. Jacobus Nicolaas Geldenhuys (22 Januarie 1875 – Strand, 5 Augustus 1941) was 'n baanbreker-predikant van die Nederduitse Gereformeerde Kerk in die destydse Suid-Rhodesië. Soos die naam van ds. P.A. Strasheim, die stigter van die eerste NG gemeentes in dié gebied, is ook ds. Geldenhuys s'n onlosmaaklik verbonde aan die groei en bestendiging van al die gemeentes gedurende die eerste dekade van die 20ste eeu; daarom is hy dan ook destyds die "Apostel van Rhodesië" genoem.

Niks is uit die beskikbare bronne oor sy jeugjare bekend nie. Hy is in 1903 as predikant in die NG Kerk gelegitimeer nadat hy sy studie aan die Kweekskool op Stellenbosch voltooi het. In 1904 neem hy 'n beroep aan na die toe nege jaar oue NG gemeente Bulawayo. Die gemeentes van die hedendaagse Zimbabwe het aanvanklik onder die Ring van Hopetown sorteer, maar dié ring het ontwikkel in die Ring van Dutoitspan. Aan dié ring is die taak opgedra om 'n leraar vir Rhodesië te kry. Vrugtelose pogings is aangewend totdat prop. Geldenhuys oorgehaal is om ses maande in die gemeente Bulawayo, wat toe die sterkste eenheid van die NG Kerk in die gebied was, te gaan arbei.

Geldenhuys is in April 1904 by geleentheid van die nagmaalsviering deur di. P.J. de Vaal (van die NG gemeente Kimberley en W.F.P. Marais (leraar van die NG gemeente Dutoitspan) bevestig. Die gemeente het besluit om £50 vir sy salaris vir die ses maande by te dra. Die voorsitter van die ring, ds. Marais, het ook Livingstone en Waterval besoek, waar hy onderskeidelik 60 en 50 mense behorende tot die NG Kerk teëgekom het. Hulle kon by dié geleentheid vir die eerste keer benoorde van die Zambezi 'n erediens in hul eie taal aanhoor.

Reeds in sy studiejare het prop. Geldenhuys verklaar dat sy hart na die "uitgewekene van my volk" trek en noordwaarts staan. Met die versoek om in Rhodesië te gaan arbei, is sy begeerte vervul en ná die tydperk van ses maande het hy baie beslis geweet dat hy in dié gebied wou aanbly. So beroep die gemeente Bulawayo hom amptelik en is hy in November 1904 as die eerste predikant deur die lidmate van Bulawayo beroep, georden.

Die jong predikant se gemeente was die grootse in suidelike Afrika, maar dit het hom nie gestuit nie. Die Bulawayo-wyk van die gemeente het gestrek van Francistown in Betsjoeanaland tot noord van Livingstone in Noord-Rhodesië. Met die uitsondering van Enkeldoorn (die teenswoordige NG gemeente Chivhu, was al die gemeentes herderloos, onder meer Salisbury, Umtali en Melsetter. Dié gebied het sowat 1,1 miljoen km² beslaan, so groot soos Suid-Afrika met die uitsondering van KwaZulu-Natal. Vervoer in dié gebied is daardeur vergemaklik dat die treinspoor toe al gestrek het tot op Beira, Portugees-Oos-Afrika, in die ooste en die Victoria-waterval in die noorde.

Buiten die uitgestrektheid, is ds. Geldenhuys se taak bemoeilik deur die lidmate se gebrekkige godsdienssin. Hy het gekla die NG lidmate gee nie om by watter kerklike gemeenskap hulle aansluit of waar hulle hul kinders laat doop nie. "Die susters neem meestal aan die Avondmaal deel," het hy geskryf; "die broeders verkies om weg te bly." Volgens hom het "broederlike liefde gekwyn, min geduld is beoefen, en ewe min sigbare belangstelling in die Christelike werksaamhede" is opgemerk. Elkeen het geblyk besig te wees met sy eie sake, en veral vind hy die taal van die jongmense in die verafgeleë distrikte "zeer onkies".

Op onderwysgebied het dit hom ontstel dat geen Hollands aan die NG kerkskooltjie gegee is nie en hy het dadelik stappe gedoen om ander onderwysers te kry sodat met die onderwys nie net in die Bulawayo-wyk nie, maar in al die gemeentes in Suid-Rhodesië, 'n vaste koers ingeslaan kon word. Mettertyd het hy daarin geslaan om vrywillige vrou te kry om uit die Suide na Rhodesië te gaan.

Ds. Geldenhuys het in 1905 na Salisbury gegaan waar hy die gemeente en kerkraad opgebreek en verspreid aangetref het. Hy het dadelik die mense bymekaargebring, 'n gemeentevergadering belê, 'n kerkraad laat kies en 'n leraar beroep. 'n Jaar later het ds. D. du P. Steyn daarheen gegaan.

Op Melsetter was sake nie veel beter daaraan toe nie. Ds. Geldenhuys het as voorsitter van die vakante gemeente se kerkraad opgetree om 'n leraar te beroep en ds. J.J. Wessels is die volgende jaar daar bevestig. Al die gemeentes is in dié tyd in die Ring van Dutoitspan opgeneem. Ds. Geldenhuys se vernaamste werk was om die kerklike sake in Rhodesië in die reine te bring en om sy landgenote in die Suide bewus te maak van die toedrag van sake benoorde die Limpopo. So het hy op 'n groot skaal en deur elke moontlike middel reise, preke, boodskappe, artikels in die koerante en tydskrifte, pleidooie en toesprake op Rings-, Sinode- en ander vergaderings die belange van die NG Kerk in Rhodesië onder die aandag van die gewone kerkgangers in die Suide te bring. Dit was veral danksy dié onophoudelike bewusmakingsveldtogte sowel as sy besonderse liefde en visie vir die land suid en noord van die Zambesie dat hy die naam "Apostel van Rhodesië" gekry het.

Ds. Geldenhuys het, buiten die onderwyseresse wat hy in die distrikte Bulawayo en Gwelo geplaas het, hom veral die lot van die behoeftige kind aangetrek. Om 'n verenigde front op onderwysgebied te vorm is in 1906 ná die eerste gemeentevergadering op Enkeldoorn besluit om 'n onderyskommissie, bestaande uit di. Geldenhuys, Steyn en Wessels, aan te stel wat 'n wakende oog oor die skoolsake van die NG Kerk se kinders in Rhodesië moes hou. Die kommissie het dadelik opgetree en die kerkskooltjies op gesonde voet geplaas.

Ds. Geldenhuys het hom toe beywer vir die oprigting van 'n nywerheidskool in Bulawayo, maar die koste was te hoog. Op die Sinode van 1906 en weer op die onderwyskonferensie was daar sprake van moontlike geldelike hulp van die Sinode, maar daar het nisk verder van die nywerheidskool-gedagte gekom nie.

Die Vrouesendingbond (VSB) en Afrikaanse Christelike Vrouevereniging (ACVV) het tydens ds. Geldenhuys se dienstyd in Rhodesië en veral Bulawayo getoon. Die VSB het twee werksters na Bulawayo gestuur en ook 'n hulpprediker vir sy eerste jaar in die kolonie gesalieer. Eerw. A.J. Botha moes ees met huisbesoek en diens tot in die Noorde help, maar daarna meer bepaald met die onderwys.

Eerw. Botha moes ds. Geldenhuys help met die stigting van 'n kinderhuis vir die weeskinders van die NG Kerk en hy het gou ná sy koms so 'n huis gekry wat gou vol geword het. Ds. Geldenhuys het dié weeshuis amptelik in 1911 geopen nadat sy idee van 'n nywerheidskool deur die mat geval het. Eerw. Botha was die eerste huisvader en het nog dié amp beklee toe die huis so gegroei het dat dit na Daisyfield moes verskuif. Dié inrigting is later Bothashof genoem ter ere van eerw. Botha.

Ds. Geldenhuys was ook 'n baanbreker van die streek wat later Zambië sou word, want hy was die eerste NG leraar wat doelbewus vir die belange van dié gebied probeer behartig het. Omdat sy werkkring reeds so groot was, kon hy nie veel doen nie, maar hy het wel langs die spoor en verder met 'n fiets die mense opgesoek, sakramente bedien en die pad vir sy opvolger oopgemaak. In Noord-Rhodesië moes hy en sy reisgenoot ook van 'n kano op die Zambezi gebruik maak en die gevare van krokodille trotseer. Toe hulle een aand langs die oewer van die rivier moes oornag, het 'n leeu hulle bekruip wat op vyf tree van die vuur af verwilder is.

Ná 'n dienstyd van sowat agt jaar, ontvang ds. Geldenhuys 'n beroep na die toe twee jaar oue NG gemeente Deben in die Unie. In 'n pioniersland soos Rhodsië het die ywerige predikant 'n besonderse plek in die gemoed van sy geloofsgenote verower. Veral by die kinders en die verspreide lidmate was hy gelief. Hy word beskryf as 'n "diep geestelike" wat hom afgesloof het om besoek aan al die lidmate te bring.

Hy het duisende kilometer op sy trapfiets afgelê, met sy pakkie klere en kos op sy rug, oor gebaande geweë, op voetpaadjies die wildernis in tot ver in die Belgiese Kongo. Daar het hy op die voetspore van die grootwildjagters gereis, hulle opgesoek en bemoedig, altyd "besiel met 'n hartstogtelike liefde vir die kinders van sy volk". Gereeld was 'n boomstam sy kussing en meer dikwels het hy gepreek in hutte, huise en onder bome as in kerkgeboue. TOe hy ds. Kotze in 1911 as leraar van Salisbury bevestig, het hy vir hom gesê: "Hy sal spoedig in aanraking kom met die Afrikanerdom se skoolvraagstukke en 'n mens mag ook hier nie bang word nie; dog my broeder, wees maar gewapen, want stig jy vir jou 'n skool, dan stig jy vir jou moeilikhede."

Hy was toe nog ongetroud, want eers in 1913, toe hy al 37 of 38 jaar oud was, tree hy in die huwelik met 'n nooi Pretorius van Taung.

Ds. Geldenhuys bly net tot 1915 in Deben, want hy vertrek in daardie jaar na Mafeking en in 1919 na Deben se moedergemeente, NG gemeente Griekwastad.

Terwyl ds. Geldenhuys die leraar op Griekwastad was, het die gemeente Gwelo in die aand van 6 November 1920 as eerste afstigting van die Ring van Bulawayo tot stand gekom. Dié gemeente het dadelik ná die afstigting sy eie leraar probeer kry, maar al die pogings was aanvanklik vrugteloos totdat die ou Rhodesiese veteraan, ds. J.N. Geldenhuys, op 2 Junie 1922 as eerste leraar van die jong gemeente bevestig is. Dieselfde aand van sy bevestiging is besluit om 'n pastorie te bou vir omtrent £1 200 en daarvoor is baie milde bydraes uit die Unie en veral die Vrystaat ingesamel.

Ds. Geldenhuys het net drie jaar op Gwelo gearbei, maar alles gou op 'n gesonde grondslag georganiseer gekry omdat hy 'n intieme kennis gehad het van die landsomstandighede sowel as die moeilikhede en probleme van 'n nuwe gemeente. Hy het gou weer kans gekry om sy troetelkind van destyds, Daisyfield, wat in 1914 in die gemeente ontstaan het, onder sy vlerk te neem. Hy het juis ses of wat jaar vantevore na Suid-Rhodesië gereis om op 20 Augustus 1914 die hoeksteen van Daisyfield (die latere Bothashof) se eerste hoofgebou te gaan lê.

Hy het hom beywer om vir Gwelo so 'n selfstandige gevoel moontlik te gee. Hoewel hy kon terugkyk met 'n gevoel van tevredenheid op sy aanvoorwerk in die eerste gemeentes, het hy besef die geldkwessie was met sy tweede verblyf in dié kolonie nog ewe brandend. Dit was egter op die geestelike deel van sy werk dat hy hom met dubbel ywer toegelê het en so het hy die gemeente op 'n hoër peil geplaas.

Ná net drie jaar op Gwelo aanvaar ds. Geldenhuys in 1925 'n beroep na Plooysburg, vroeër bekend as Duplooysburg, 'n klein gemeente wat destyd amper net uit boere bestaan het en in 1920 van die NG gemeente Dutoitspan afgestig is. Voor sy vertrek uit Rhodesië het ds. Geldenhuys gevra dat die Algemene Armesorg die toelae aan die hulpbehoewende gemeente Gwelo moes aanhou betaal sodat die kerkraad daarmee van sy skuld kon delg.

Ook in Duplooysburg het ds. Geldenhuys nie lank gebly nie, want ná sowat vier jaar aanvaar hy 'n beroep na die gemeente Niekerkshoop, eweneens in Noord-Kaapland.

Dit was sy laaste gemeente, want hy aanvaar sy emeritaat in 1935, waarna hy en sy vrou hulle in die Strand gaan vestig. Hier het ds. Geldenhuys stil heengegaan in Augustus 1941.



</doc>
<doc id="75768" url="https://af.wikipedia.org/wiki?curid=75768" title="Castillo de Bellver (skip)">
Castillo de Bellver (skip)

Die Spaanse olietenkskip Castillo de Bellver het op 5 Augustus 1983 met 'n vrag van 252 000 ton ruolie aan boord voor die weskus van Suid-Afrika aan die brand geslaan. Dit het een van die wêreld se grootste oliebesoedelingsrampe tot gevolg gehad.

Op 6 Augustus dryf die skip weg, breek in twee en die agterste gedeelte slaan om op ongeveer 40 km van Saldanhabaai. Die sleepboot John Ross sleep die boeggedeelte verder weg en blaas dit op. 'n Reusagtige olielaag op die see dryf aanvanklik in die rigting van die land. 'n Buiten-normale suidoosterwind waai die oliekol weg van die kus in die noordwes-vloeiende Benguela-stroom. Hierdie fratswind voorkom 'n reuse ekologiese en besoedelingsramp.

Ten spyte van die groot hoeveelheid olie wat gestort is, bly die omgewingsinvloed beperk. 'n Beperkte hoeveelheid oplosmiddel is op die kol gespuit. In die etmaal na die voorval het “swart reën” (bestaande uit fyn oliedruppels) oor die graanlande en weiding aan die Weskus uitgesak. Ongeveer 1 500 seevoëls is besmet deur die olie.



</doc>
<doc id="75769" url="https://af.wikipedia.org/wiki?curid=75769" title="HMS Swift">
HMS Swift

Die HMS "Swift" was 'n torpedojaer van die Britse Vloot tydens die Eerste Wêreldoorlog. Hy het gedien as 'n flotielje-leier tydens die oorlog. Maar as gevolg van sy ontwerp kon hy egter nie die onstuimige Noordsee baasraak nie en het diens gedoen verder suid in die omgewing van Dover. Hy het hom onderskei gedurende nagaksie in 1917 toe hy twee Duitse torpedojaers gesink het. Hy was op daardie stadium toegerus met een 6-duim kanon wat later vervang is met twee 4-duim kanonne.

Hy het 2 170 ton water verplaas en was aangedryf deur twee stoomturbines wat gesamentlik 30 000 skeepsperdekrag gelewer en 'n topspoed van 35 knope verseker het. Hy was aanvanklik toegerus met een 6-duim, twee 4-duim, een 57-mm lugafweerkanonne en twee 18-duim torpedobuise. Die 6-duim kanon is later vervang met twee 4-duim kanonne.



</doc>
<doc id="75770" url="https://af.wikipedia.org/wiki?curid=75770" title="Breedsnekpas">
Breedsnekpas

Breedsnekpas of Maanhaarrandpas is 'n bergpas in die Noordwesprovinsie van Suid-Afrika. Dit is in die Magaliesberg Natuurgebied langs 'n ongenommerde sekondêre pad tussen die dorpe Magaliesburg en Marikana geleë. Die pas bied 'n pragtige uitsig oor die gebied en kan deur 4x4-bestuurders met gradering 'beginner' of 'intermediêr' aangedurf word. Die pas is ook gewild onder die bergfietsryers van Gauteng.



</doc>
<doc id="75772" url="https://af.wikipedia.org/wiki?curid=75772" title="HMS Sussex">
HMS Sussex

Die HMS Sussex was 'n "County"-klas swaarkruiser van die Britse Vloot tydens die Tweede Wêreldoorlog. Hy is gebou onderhewig aan die Washingtonooreenkoms; dit het waterverplasing en slaankrag beperk. Hierdie klas kruiser was ontwerp om die handelsroetes te beskerm en het 'n groot brandstofvoorraad gedra.

Hy het 9 730 ton water verplaas en sy stoomturbines van gesamentlik 80 000 skeepsperdekrag het 'n topspoed van 32,5 knope verseker. Hy was toegerus met agt 8-duim kanonne, agt 4-duim lugafweerkanonne en agt 21-duim torpedobuise.



</doc>
<doc id="75774" url="https://af.wikipedia.org/wiki?curid=75774" title="Gustav Christian Schwabe">
Gustav Christian Schwabe

Gustav Christian Schwabe (* 10 Mei 1813; † 10 Januarie 1897) was 'n Duitse boorling en Britse koopman en finansier wat ondernemings soos "John Bibby & Sons", "Harland and Wolff" en die redery "White Star Line" van kapitaal voorsien het.

Schwabe, 'n boorling van Hamburg, Duitsland, het hom in 1838 in Liverpool gevestig waar hy die grootste deel van sy beroepslewe sou deurbring. Later het hy meer tyd in sy huis in Londen deurgebring en in 1893 afgetree.

Gustav Schwabe is in Hamburg as seun van Philipp Benjamin Schwabe, 'n Joodse koopman, en sy tweede vrou, Rosalie Levi, gebore. Gustav het drie broers en 'n halfbroer, Ludwig Philipp uit sy pa se vorige huwelik, gehad. In Junie 1819, toe Gustav ses jaar oud was, is die gesin gedwing om die Lutherse geloof aan te neem, en Gustav het die Christelike doop ontvang.

Op 1 Januarie 1834 het Schwabe 'n vennoot van "Boustead and Company" geword, 'n handelsmaatskappy met belange in Singapoer en Suidoos-Asië, en die onderneming is hernoem tot "Boustead, Schwabe and Company". Schwabe was veertien jaar lank by dié maatskappy betrokke. In 1838 het hy hom in Liverpool gevestig en met Edward Little 'n vennootskap in 'n onderneming van kommissie-agente begin. Little is in die volgende jaar oorlede en het sy huis en boedel blykbaar aan Schwabe bemaak.

In Mei 1842 het Schwabe met Helen Dugdale getrou, 'n boorling van die Wirral-skiereiland in Noordwes-Engeland en dogter van John Dugdale, 'n sakeman met belange in Liverpool en Manchester. Schwabe het vervolgens in 'n vennootskap met sy skoonvader, Benjamin Rutter, en Adam Sykes getree om die handelsfirma "Sykes, Schwabe & Co." te stig. Hierdie vennootskap is op 31 Desember 1853 ontbind.

In die 1840's het Schwabe 'n junior vennoot by die Liverpool-gebaseerde redery "John Bibby & Sons" geword. In dieselfde tydperk het Schwabe ook met Edward Harland ontmoet wat destyds sy beroepsopleiding by "Robert Stephenson and Company" in Newcastle upon Tyne ontvang het. Schwabe het aan Harland 'n aanstelling by "J. & G. Thompson" besorg, 'n mariene ingenieursfirma wat skepe vir "John Bibby & Sons" gebou het.

Gustav Wilhelm Wolff, Schwabe se neef wat later in 'n vennootskap met Harland sou tree, het Hamburg in 1849 verlaat om met Schwabe in Liverpool saam te woon. In 1858 het Schwabe Edward Harland finansieel ondersteun sodat hy Robert Hickson se skeepswerf op Queen's Island in Belfast kon oorneem.

Saam met Thomas Henry Ismay het Schwabe in 1867 die "White Star Line"-redery gekoop nadat dit bankrot moes speel. Toe hulle in 1869 saam biljard gespeel het, het Gustav Schwabe 'n sake-ooreenkoms met Thomas Henry Ismay gesluit waarvolgens hy "White Star Line" van kapitaal sou voorsien mits hulle hul skepe deur "Harland en Wolff" laat bou. Schwabe het Ismay daarnaas oorreed om met die "Cunard"-redery op Noord-Atlantiese passasiersroetes mee te ding. 'n Ander reder, wat deur Schwabe finansieel ondersteun is, was Albert Ballin, besturende direkteur van die Duitse "HAPAG"-redery.

In Oktober 1886 het Schwabe 128 skilderye aan die "Kunsthalle Hamburg", 'n kunsmuseum in sy geboortestad Hamburg, geskenk. Hamburg het nog in dieselfde jaar ereburgerskap aan hom toegeken. Aangesien die museumsgebou destyds te klein was om al sy skilderye te huisves, het Schwabe ook 120 000 mark vir die uitbreiding van die "Kunsthalle" bygedra. Twee jaar later is 'n borsbeeld van Schwabe in Hamburg onthul.

Schwabe het in sy latere lewe begin om minder tyd aan sy sakebelange in die tekstiel- en skeepsboubedryf te spandeer en meer tyd in sy huis in Londen deurgebring. In 1893 het hy afgetree.

Op 10 Januarie 1897 is Gustav Schwabe in sy huis in 19 Kensington Palace Gardens, Londen oorlede. Aangesien hy geen kinders agtergelaat het nie, is sy boedel onder sy niggies en newe verdeel.


</doc>
<doc id="75825" url="https://af.wikipedia.org/wiki?curid=75825" title="Anna Rita Del Piano">
Anna Rita Del Piano

Anna Rita Del Piano (gebore as Anna Rita Viapiano op 26 Julie 1966 in Cassano delle Murge, Apulië, Italië) is
'n Italiaanse aktrise.



</doc>
<doc id="75829" url="https://af.wikipedia.org/wiki?curid=75829" title="HMS King George V">
HMS King George V

Die HMS "King George V" was destyds die nuutste geslag slagskip van die Britse Vloot tydens die Tweede Wêreldoorlog. Sy was 'n bietjie kleiner en stadiger as die "Bismarck" maar was dikker gepantser op die regte plekke gebaseer op ondervinding uit die Eerste Wêreldoorlog. Die konsep het sy waarde bewys deurdat haar susterskip, die "HMS Prince of Wales" relatief min skade opgedoen het nadat sy getref is deur die "Bismarck" se 15-duim kanonne en die "Prinz Eugen" toe eersgenoemde gekelder is.

Sy het 36,830 ton water verplaas en was aangedryf deur vier turbines wat gesamentlik 122,000 skeepsperdekrag gelewer en haar aangedryf het teen 29,25 knope. Sy was toegerus met tien 14-duim kanonne en sestien 5.25-duim meervoudige kanonne. Die 14-duim kanonne was gegroepeer in drie skiettorings, een met vier kanonne op die agterste dek en twee skiettorings met vier en twee kanonne elk op die voordek. Sy was ook die eerste slagskip wat toegerus is met twee vliegtuie.



</doc>
<doc id="75830" url="https://af.wikipedia.org/wiki?curid=75830" title="Albert Ballin">
Albert Ballin

Albert Ballin (* 15 Augustus 1857; † 9 November 1918 in Hamburg) was 'n Hamburgse reder en een van die vernaamste sakepersoonlikhede van Joodse afkoms in die tyd van die Duitse Keiserryk. As besturende direkteur het hy van sy redery, die "Hamburg-Amerikanische Packetfahrt-Actien-Gesellschaft", kort "HAPAG", die grootste skeepvaartlyn ter wêreld gemaak. Hy word as die vader van moderne plesierboot-toerisme beskou.

Ballin was 'n vurige patriot en het aktief aan die politieke lewe deelgeneem. As vriend en raadgewer van keiser Wilhelm II het hy die monarg probeer oorreed om liewer met die Verenigde Koninkryk te koöpereer as om konfrontasie te soek. Die keiser het egter voortgegaan om die Britse regering met sy beleid van vlootuitbreiding uit te daag.

As gevolg van die Eerste Wêreldoorlog het Ballin die vernietiging van sy lewenswerk en die verlies van sy skepe in die gesig gestaar. Twee dae voor die einde van die oorlog het hy selfmoord gepleeg deur 'n oordosis slaappille te drink.


</doc>
<doc id="75831" url="https://af.wikipedia.org/wiki?curid=75831" title="Conti di Cavour">
Conti di Cavour

Die Conti di Cavour was 'n slagskip van die Italiaanse Vloot. Sy was in diens gestel in 1915 en het min aktiewe diens gedoen tydens die Eerste Wêreldoorlog. Tussen 1933 en 1937 was sy herbou en verbeter. Daar is weg gedoen met die sentrale skiettoring, haar romp is verleng en die bowerk was oorgedoen. Na die verbeterings was sy 5 knope vinniger as in 1915. Sy was gedurende November 1940 by Taranto gekelder deur 'n torpedo van 'n vliegtuig van die Britse Vloot. Sy was later geberg en was nog onder herstelwerk toe Italië oorgegee het aan die Geallieerdes in 1943. Sy was later oorgeneem deur die Duitsers en finaal gekelder deur die Geallieerdes gedurende 1945.



</doc>
<doc id="75832" url="https://af.wikipedia.org/wiki?curid=75832" title="HMS Onslow">
HMS Onslow

Die HMS Onslow was 'n torpedojaer van die Britse Vloot tydens die Tweede Wêreldoorlog. Sy ontwerp was gebaseer op die "Kelly"-klas. Hy en sy drie susterskepe was betrokke by die beskerming van die konvooi JW51B.

Hy het 1 610 ton water verplaas en was aangedryf deur twee turbines wat gesamentlik 40 000 skeepsperdekrag gelewer en 'n topspoed van 36 knope verseker het. Hy was toegerus met vier 4,7-duim kanonne, een 4-duim lugafweer kanon en vier 21-duim torpedobuise.



</doc>
<doc id="75834" url="https://af.wikipedia.org/wiki?curid=75834" title="Redery">
Redery

'n Redery is 'n firma wat mense en goedere per skip vervoer, 'n skeepsvaartbedryf of die beheer en uitrus van skepe.

Daarteenoor is 'n reder 'n skeepseienaar. 'n Reder besit een of meer skepe, of het ten minste 'n beherende belang daarin.




</doc>
<doc id="75836" url="https://af.wikipedia.org/wiki?curid=75836" title="Belfast-hawe">
Belfast-hawe

Belfast-hawe (Engels: "Belfast Harbour" of "Port of Belfast") is 'n belangrike seehawe in Belfast, Noord-Ierland wat die Noord-Ierse ekonomie en in 'n toenemende mate ook dié van die Republiek Ierland bedien. Met jaarliks byna 1,4 miljoen passasiers, meer as 120 000 houers wat gehanteer word en 'n halfmiljoen vrageenhede is dit die tweede grootste hawe van Ierland.

Die Belfast-hawe is 'n belangrike nywerheids- en handelsentrum en speel 'n sleutelrol by logistiese aktiwiteite in Noord-Ierland. Sowat twee derdes van Noord-Ierland se seegebonde handel, en 'n kwart vir die hele Ierland, word deur die hawe gehanteer waar jaarliks 6 000 skepe aandoen. Die hawe is in die sentrum van Noord-Ierland se grootste nywerheids- en handelsone geleë, en twee derdes van die gebied se belangrikste werkgewers is binne 'n afstand van 15 kilometer van die hawe af gesetel.

Belfast-hawe is Ierland se leidende seehawe vir grootmaat-droëvrag (4,6 miljoen ton in 2012) en speel 'n oorheersende rol ten opsigte van invoere soos graan, veevoer, steenkool, kunsmis en sement. Meer as 95 persent van Noord-Ierland se ru-olie en olieprodukte word eweneens deur die hawe gehanteer.



</doc>
<doc id="75841" url="https://af.wikipedia.org/wiki?curid=75841" title="Cunard Line">
Cunard Line

Die Cunard Line, vroeër bekend as Cunard White-Star Line, is 'n Brits-Amerikaanse skeepvaartlyn wat sy hoofkwartier in Carnival-huis, Southampton in die Verenigde Koninkryk het. Die redery, wat deur "Carnival UK" bedryf word, spits hom al meer as 'n eeu op die Noord-Atlantiese passasiersroete toe.

Die redery se geskiedenis strek terug tot die eerste helfte van die 19de eeu. In 1839 is die eerste Britse transatlantiese poskontrak aan Samuel Cunard, 'n boorling van Halifax in Nova Scotia, toegeken wat in die volgende jaar die British and North American Royal Mail Steam-Packet Company gestig het. Vir die Liverpool-Halifax-Boston-roete is 'n destyds baanbrekende nuwe skeepstipe, raderstoomskepe, gebruik waarvan Cunard vier in diens gehad het. Cunard-skepe het vervolgens byna drie dekades lank die "Blou Lint"-kompetisie as vinnigste seevoertuie op die Atlantiese roete gewen.

In die 1870's het twee mededingers, "White Star Line" en "Inman Line", daarin geslaag om by "Cunard" verby te steek. Om dié kompetisie die hoof te bied, is die redery in 1879 geherorganiseer as "Cunard Steamship Company" om nuwe kapitaal in te win.

In 1902 het "White Star" tot die "International Mercantile Marine Co." toegetree, 'n redery-kartel onder beheer van J.P. Morgan, en die Britse regering het lenings vir die bou van twee groot plesierbote aan "Cunard" toegeken wat benodig is om sy mededingers die hoof te kan bied. Een van die twee passasierskepe, die "RMS Mauretania" wat in Wallsend gebou is, het die Blou Lint-kompetisie in die tydperk tussen 1909 en 1929 ononderbroke gewen. Die keldering van haar susterskip, die "RMS Lusitania", deur 'n Duitse duikboot in 1915 was een van die redes vir die Verenigde State se toetreding tot die Eerste Wêreldoorlog.

In die laat 1920's is "Cunard" deur nuwe mededinging in die gesig gestaar toe Duitse, Italiaanse en Franse skeepvaartlyne met die bou van groot luukse plesierbote begin het. Weens die Groot Depressie was "Cunard" genoodsaak om die bou van sy eie nuwe plesierboot, "Queen Mary", te staak. Die Britse regering het in 1934 lenings vir die voltoiing van dié skip en die bou van 'n tweede, die "Queen Elizabeth", aangebied mits Cunard met die "White Star Line", wat destyds onder moeilike finansiële omstandighede gebuk gegaan het, saamsmelt om die "Cunard White-Star Ltd." te vorm. "Cunard" het twee derdes van die nuwe redery se aandele gehou. In 1947 het "Cunard" ook "White Star" se aandele gekoop, en drie jaar later is die skeepvaartlyn se naam weer gewysig na "Cunard Line".

Winston Churchill het beraam dat die twee "Queens", wat troepe in diens van die Britse Vloot vervoer het, die Tweede Wêreldoorlog met ten minste een jaar help verkort het. Teen die einde van 1947 het Cunard sy posisie as grootste Atlantiese passasierslyn herwin. 

Teen die middel van die 1950's het "Cunard" 'n vloot van twaalf skepe op roetes na die Verenigde State en Kanada bedryf. Ná 1958 is transatlantiese passasiersroetes deur die mededinging van nuwe stralervliegtuie onder sterk finansiële druk geplaas. Cunard het sy gereelde dienste, wat dwarsdeur die jaar aangebied is, in 1968 ten gunste van plesiervaarte en transatlantiese seereise vir toeriste gestaak. Die twee oorspronklike "Queens" is deur die nuwe "Queen Elizabeth 2 (QE2)" vervang wat met die oog op die nuwe dubbelstrategie ontwerp is.


</doc>
<doc id="75843" url="https://af.wikipedia.org/wiki?curid=75843" title="HMS Warspite">
HMS Warspite

Die HMS "Warspite" was 'n slagskip van die Britse Vloot tydens die Tweede Wêreldoorlog. Sy was een van die bekendste slagskepe van die Britse Vloot en het bomskade opgedoen by Kreta, was beskadig deur sweeftuigbomme te Salerno en deur 'n seemyn beskadig in die Engelse Kanaal maar tog oorleef.

Sy het 30,600 ton water verplaas en was aangedryf deur vier turbines wat gesamentlik 80,000 skeepsperdekrag gelewer het om 'n topspoed van 24.5 knope te verseker. Sy was toegerus met agt 15-duim kanonne, agt 6-duim kanonne en agt 4-duim lugafweerkanonne.



</doc>
<doc id="75844" url="https://af.wikipedia.org/wiki?curid=75844" title="HMS Manchester">
HMS Manchester

Die HMS "Manchester" was 'n Southampton-klas kruiser van die Britse Vloot tydens die Tweede Wêreldoorlog.

Dié klas kruisers is gebou in antwoord op die Japannese kruisers en was in ontwerp 'n terugkeer na die groter kruisers. Hulle is die eerste kruisers van die Britse Vloot wat drie kanonne in die skiettoring gehad het en ook die eerste kruiser wat 'n vliegtuig kon gedra het.

Die skip het 9 400 ton water verplaas en is aangedryf deur vier turbines wat gesamentlik 82 500 skeepsperdekrag gelewer en 'n topspoed van 32 knope verseker het. Hy was toegerus met twaalf 6-duim kanonne, agt 4-duim kanonne, agt 4-duim lugafweerkanonne en ses 21-duim torpedobuise.



</doc>
<doc id="75846" url="https://af.wikipedia.org/wiki?curid=75846" title="Kroonjuwele van die Verenigde Koninkryk">
Kroonjuwele van die Verenigde Koninkryk

Die sambreelterm "Kroonjuwele" verwys na die regalia of koninklike ordetekens en gewade wat deur die monarg van die Verenigde Koninkryk tydens die kroningseremonie en by ander staatsplegtighede gedra word. Die term sluit die volgende voorwerpe in: die krone, septers (met respektiewelik die kruis of die duif), die ryksappel, swaarde, ringe, spore, "colobium sindonis", dalmatiek, "armills" ('n soort armbandjies) en die koninklike gewaad, tabberd of doodskleed in, asook verskillende ander voorwerpe wat met die kroningsplegtigheid verbind word. 

Baie van hierdie voorwerpe dateer uit die tydperk voor die Protestantse Hervorming en het 'n godsdienstige en sakrale betekenis. Die gewade, wat die monarg ná sy of haar salwing aantrek, toon byvoorbeeld baie ooreenkomste met die albe en dalmatiek wat deur biskoppe gedra word. Geleerdes verskil oor die presiese betekenis daarvan.


</doc>
<doc id="75847" url="https://af.wikipedia.org/wiki?curid=75847" title="Clarence Seedorf">
Clarence Seedorf

Clarence Clyde Seedorf (gebore op 1 April 1976 in Paramaribo, Suriname) is 'n voormalige Nederlandse sokkerspeler en afrigter. Hy het vir die Nederlandse nasionale sokkerspan uitgedraf.


</doc>
<doc id="75848" url="https://af.wikipedia.org/wiki?curid=75848" title="Vasilis Torosidis">
Vasilis Torosidis

Vasileios "Vasilis" Torosidis (Grieks: Βασίλης Τοροσίδης; gebore 10 Junie 1985 in Xanthi, Griekeland) is 'n Griekse sokkerspeler. Hy het vir die Griekse nasionale sokkerspan uitgedraf.


</doc>
<doc id="75889" url="https://af.wikipedia.org/wiki?curid=75889" title="Oceanos (skip)">
Oceanos (skip)

Die passasierskip Oceanos het op 5 Augustus 1991 'n 10 km van Koffiebaai aan die Transkeise Wildekus vergaan. Dit het een van die wêreld se mees dramatiese en suksesvolste reddingsaksies tot gevolg gehad.

Die skip van 14 000 ton is in 1952 in Frankryk gebou, kon 'n maksimum van 550 passasiers en 250 bemanningslede vervoer. Alhoewel die skip sedert 1976 as die Oceanos bekend was, het dit voorheen die name Jean Laborde, Ancona en Eastern Princess gehad. Vanaf 1976 was dit die eiendom van die Griekse maatskappy Epirotiki met Piraeus as tuishawe. Sedert 1988 het dit plesiertogte tussen Londen en Durban vir TFC Tours onderneem. Instandhoudingswerk aan die skip was helaas agterstallig.

Vroeg in Augustus 1991 was die skip van Kaapstad via Oos-Londen na Durban onderweg. Op 3 Augustus tydens 'n harde wind en 'n onstuimige see spoel seewater deur 'n reeds bestaande gat van 10 cm in die romp die masjienkamer binne en word die kragopwekkers uitgeskakel.

Skepe in die omgewing en helikopters van die Suid-Afrikaanse Lugmag het al die 571 opvarendes gered en by The Haven en Gat-in-die-muur ("Hole in the Wall") aan land gebring. Dat die kaptein en van sy bemanning glo eerste in die reddingsbote weggekom het en die ander skipbreukelinge aan hul lot oorgelaat het, het groot verontwaardiging by die publiek uitgelok. Die towenaar en ander vermaaklikheidskunstenaars het die leiding met die ontruiming van die sinkende skip geneem.

Kapt. Yiannis Avranas is deur 'n Londense geregshof van nalatigheid vrygespreek en het later weer as bevelvoerder op 'n skip opgetree.

Die wrak lê 5 km van die kus op 'n diepte van 90 m. Vir duikers is dit een van die moeilikste wrakke in die wêreld om te besoek.



</doc>
<doc id="75893" url="https://af.wikipedia.org/wiki?curid=75893" title="Noordelike Voorstede Tennisklub">
Noordelike Voorstede Tennisklub

Die Noordelike Voorstede Tennisklub is 'n tennisklub op die hoek van 23ste Laan en Meyerstraat in Rietfontein, Pretoria. Dit word omring deur huise, die "Tom Frates"-park, 'n sokkerveld (Hollandia Sokkerklub), klein winkelsentrum en die Potgieterpark-woonstelblok.

Geriewe sluit in: vyf bane, 'n oefenmuur, klubhuis en losstaande ablusiegeriewe. Twee van die bane is belig, terwyl 'n derde van slegs een kant af belig is. Die terrein word deur 'n hoë heining omring met 'n enkele motorhek wat toegang tot die parkeerarea verleen. Die hek word gegrendel as daar nie gespeel word nie.

Die klub is geaffilieer by die GNTA (Gauteng-Noord-tennisvereniging) en SATA (die Suid-Afrikaanse Tennisvereniging).



</doc>
<doc id="75900" url="https://af.wikipedia.org/wiki?curid=75900" title="Thulani Serero">
Thulani Serero

Thulani Caleb Serero (gebore op 11 April 1990 in Soweto) is 'n Suid-Afrikaanse sokkerspeler. Hy het vir die Suid-Afrikaanse nasionale sokkerspan uitgedraf.


</doc>
<doc id="75901" url="https://af.wikipedia.org/wiki?curid=75901" title="Ringgit">
Ringgit

Die Maleisiese ringgit is die geldeenheid van Maleisië. Een ringgit is 'n honderd "sen". Munte in sirkulasie is: 5, 10, 20, 50 sen en 1 ringgit. Die papiergeld is beskikbaar in 1, 5, 10, 20, 50 en 100 ringgit.


</doc>
<doc id="75903" url="https://af.wikipedia.org/wiki?curid=75903" title="Sophie Anna Everhard">
Sophie Anna Everhard

Sophie Anna Everhard (gebore 28 Augustus 1993 in Ventura County, Kalifornië) is 'n Amerikaanse aktrise. Sy het bekend geword vir haar rol as Dylan Marvil in "The Clique". Everhard speel ook in verskeie rolprente en het 'n gasrol in Zoey 101 vertolk.



</doc>
<doc id="75908" url="https://af.wikipedia.org/wiki?curid=75908" title="Japannese slagskip Kongo">
Japannese slagskip Kongo

Die Kongō was 'n slagskip van die Japannese Keiserlike Vloot tydens die Tweede Wêreldoorlog. Hy is in 1913 in diens geneem nadat hy in Engeland gebou is. Hy is as 'n kruiser gebou maar net voor die Tweede Wêreldoorlog omgebou na 'n slagskip. Hy is gedurende 1944 gekelder.

Die "Kongō" het 31 720 ton water verplaas en was aangedryf deur vier turbines wat gesamentlik 136 000 skeepsperdekrag gelewer en 'n topspoed van 30,5 knope verseker het. Hy was toegerus met agt 14-duim kanonne, veertien 4-duim kanonne en agt 5-duim lugafweerkanonne.



</doc>
<doc id="75911" url="https://af.wikipedia.org/wiki?curid=75911" title="Lwazi Mvovo">
Lwazi Mvovo

Lwazi Mvovo (gebore in Mthatha, 3 Junie 1986) is 'n Springbokrugbyspeler wat vir die Natal Haaie in die Curriebeker en die Sharks in Superrugby speel. Hy was ook deel van Suid-Afrika se span tydens die Rugbywêreldbeker 2015.

Hy matrikuleer te Maria Louw Hoërskool en maak sy debuut op 27 Junie 2008 in die Curriebekertoernooi vir die Natal Haaie teen die Boland in Durban.

Mvovo was die naashoogste driedrukker in die 2010 Curriebekertoernooi toe hy twaalf keer agter die pale gaan kuier het. Hy beïndruk weereens in die Superrugbykompetisie in 2010 waartydens hy ses drieë druk.



</doc>
<doc id="75916" url="https://af.wikipedia.org/wiki?curid=75916" title="Surrender Hill">
Surrender Hill

By Surrender Hill het die Vrystaatse Boeremagte in Julie 1900 een van die grootste terugslae tydens die Tweede Vryheidsoorlog beleef.

Surrender Hill (voorheen bekend as Slaapkrans) is 'n koppie langs die R711-pad 20 km oos van Fouriesburg, 42 km suid van Bethlehem, 10 km suidwes van Clarens en 2 km van die Lesotho-grens.

In Julie 1900 is 'n groot deel van die Vrystaatse magte in die Brandwaterkom (tussen Fouriesburg en Golden Gate) deur die Britse troepe omsingel. Genl. C.R. de Wet en ongeveer 2 000 man kon oor Slabbertsnek ontsnap. In die bergkom het hoofkommandant Marthinus Prinsloo die bevel oorgeneem en is daar met 4 314 man op 29 Julie tot oorgawe gedwing. Hierdie krygsgevangenes is na kampe op St. Helena, Bermuda en Ceylon gestuur. Op 9 Augustus het die Britte alle gebuite wapentuig en 6 miljoen rondes ammunisie by Surrender Hill vernietig. Die kaal kolle wat deur die brand en die ontploffende ammunisie veroorsaak is, is nog sigbaar.

Die terrein by Surrender Hill is in 1986 deur die Raad vir Nasionale Gedenkwaardighede tot monument verklaar.

Jaarliks word hier die Surrender Hill-maraton gehou. Dit is 'n uitdagende wedloop weens die hoogte wat tussen 2 000 m en 2 500 m wissel oor die 42 km-afstand.



</doc>
<doc id="75919" url="https://af.wikipedia.org/wiki?curid=75919" title="Pierre Vee">
Pierre Vee

Pierre Vee is 'n Suid-Afrikaanse sanger wat ligte Afrikaanse en Engelse liedjies sing. Hy word as Suid-Afrika se eie "Michael Bublé" beskryf. Sy eerste Afrikaanse musiekalbum, "Alles wat lieflik is" is in 2013 vrygestel.





</doc>
<doc id="75923" url="https://af.wikipedia.org/wiki?curid=75923" title="Spreuerhofstraße">
Spreuerhofstraße

Die Spreuerhofstraße is 'n stegie in Reutlingen, Baden-Württemberg, Duitsland, se ou middestad. Dit is slegs 50 meter lank en vurk by sy noordelike end na drie naburige huise, waar die westelike arm luidens die "Guinness Book of Records" die "smalste straat ter wêreld" is. Die breedte van die straat is gemiddeld 40 sentimeter, en sy nouste punt is 31 sentimeter breed.

Die spleet, of eerder, die wandelgebied naaste aan die gebou met die huisnommer 9, het 'n lengte van 3,80 meter. Omrede die stegie op munisipale grond geleë is, kan dit amptelik as 'n openbare pad gereken word. Vandaar die moontlikheid vir die titel as die smalste straat.

Die stegie is gebou ná die brand van 1726, waar bykans 80 persent van die woonhuise en die meeste openbare geboue vernietig is; dit is in 1820 as plaaslike pad met die straatnommer 72 aangewys. Die Spreuerhof was oorspronklik 'n graanpakhuis vir die Reutlingen-hospitaal en het vermoedelik as 'n ontsnappingsroete gedien. Ná pogings deur Reutlingen se Toerismebestuurderes van stadsbemarking word dit in 2007 as die smalste straat ter wêreld in die "Guinness Book of Records" aangeteken. Tevore dra Parliament Street in die Suid-Engelse stad Exeter hierdie titel. Tans is Spreuerhofstraße 'n besienswaardigheid van Reutlingen en dit is ook bewandel deur die voormalige Staatspresident van die Volksrepubliek van China, Hu Jintao.

Die aangrensende huis met die nommer 9 is tans in 'n bouvallige toestand. Weens die verrotte balke neig dit steeds toenemend tot versmalling van die stegie. Die afstand tussen die dakgeute en die aangrensende gebou is nou minder as een sentimeter. Omrede die eienaar die huis nie mag moderniseer nie en die rekordtitel deur sloping bedreig sal word, is daar tans die oorweging om die huis te verkoop. Private beleggers het reeds belangstelling getoon om die huis te koop en te restoureer.

Nadat meer as 20 van die bordjies gesteel is wat die rekord van die nouste straat ter wêreld aanwys, is die laaste een met spesiale verseëling eerder as eenvoudige skroewe gemonteer.



</doc>
<doc id="75935" url="https://af.wikipedia.org/wiki?curid=75935" title="Du Noon">
Du Noon

Du Noon is 'n informele nedersetting oos van Table View en noord van Killarney Gardens in Kaapstad, Suid-Afrika. Die mense wat hier woon is oor die algemeen arm en baie werk in die omliggende welgestelde buurte. Meeste praat Xhosa, terwyl Afrikaans die tweede grootste taal in die gebied is.

In 2013 was die buurt in die nuus nadat Afrikaanse kinders toegang tot skole in die omgewing geweier is.


</doc>
<doc id="75939" url="https://af.wikipedia.org/wiki?curid=75939" title="Toktokkie (speletjie)">
Toktokkie (speletjie)

Toktokkie is 'n speletjie wat veral vroeër jare deur stout kinders gespeel is.

Een persoon word gekies of uitgedaag om aan 'n huis se deur te gaan klop (of deurklokkie te lui), en dan so vinnig as moontlik weg te hardloop. Die ander kinders kruip dan weg om te sien of hy betyds wegkom en of hy uitgevang word. Die speletjie word dikwels in die aande in die skemer of donker gespeel. Die huis kan lukraak gekies word, maar soms word 'n kwaai oom of tannie se huis aspris geteiken.

Deesdae word die speletjie as te gevaarlik beskou en is dit nie meer algemeen nie. Kinders sit deesdae eerder in die aande voor die televisie of word dikwels nie meer in die aande op straat toegelaat nie.

As jy gereeld die deur oopmaak, en vind daar is niemand daar nie, is die kanse goed dat jy 'n slagoffer van die speletjie is. Die enigste alternatief is dan maar om vinnig by die deur uit te kom of om 'n kamera aan te bring.



</doc>
<doc id="75941" url="https://af.wikipedia.org/wiki?curid=75941" title="Marthinus Prinsloo">
Marthinus Prinsloo

Marthinus Prinsloo (1838 - 1903) was 'n Boeregeneraal tydens die Tweede Vryheidsoorlog. Hy is in 1838 gebore en word 'n Kommandant in die Winburgkommando in 1867. Gedurende die eerste fase van die Tweede Vryheidsoorlog was hy die aanvoerder van die Vrystaatkommando's in Natal. Hy is gekritiseer vir sy optrede tydens die Platrand-aksies. Later was hy die aanvoerder van die Vrystaatmagte in die Brandwaterkom. Op 30 Julie 1900, naby Fouriesburg, gee hy ook oor aan die Britse magte saam met 4 300 burgers, meeste by Surrender Hill. Hy sterf in 1903.




</doc>
<doc id="75942" url="https://af.wikipedia.org/wiki?curid=75942" title="White Star Line">
White Star Line

Die Oceanic Steam Navigation Company of White Star Line of Boston Packets, algemeen bekend as White Star Line, was 'n leidende Britse skeepvaartmaatskappy met sy hoofkwartier in Liverpool wat vandag veral bekend staan vir sy baanbrekende passasierskip "RMS Oceanic" wat in 1870 van stapel geloop het, asook die "RMS Titanic" en sy noodlottige nooiensvaart, en die "Titanic" se susterskip, "HMHS Britannic", wat gedurende die Eerste Wêreldoorlog op 'n seemyn geloop en gesink het. 

In 1934 het die redery met sy grootste mededinger, "Cunard Line", saamgesmelt wat tot en met 2005 as enkelmaatskappy bedryf is en tans deel uitmaak van "Carnival Corporation & plc". Tans gebruik "Cunard Line" se passasierskepe as 'n blywende herinnering aan die "White Star Line" die term "White Star Service" om na die hoë vlak van klantesorg te verwys wat van hulle verwag word.


</doc>
<doc id="75943" url="https://af.wikipedia.org/wiki?curid=75943" title="Kaapse kwarteltjie">
Kaapse kwarteltjie

Die Kaapse kwarteltjie ("Turnix hottentottus") is 'n endemiese, standvoël wat aan die suidkus van Suid-Afrika voorkom. Die voëltjie is 14–15 cm lank en weeg 40-60 gram en staan in Engels as "Hottentottus Buttonquail" bekend.

Die voëltjie leef in fynbos en strandveld op plekke wat oorheers word deur "Restio"-riete.




</doc>
<doc id="75946" url="https://af.wikipedia.org/wiki?curid=75946" title="Bosveldkwarteltjie">
Bosveldkwarteltjie

Die Bosveldkwarteltjie ("Turnix sylvaticus") is 'n standvoël wat in Suider-Afrika voorkom, behalwe in die Wes- en Oos-Kaap, suid- en sentraal-Vrystaat en suid-KwaZulu-Natal. In Engels staan die voël bekend as die "Common buttonquail".

Die voël leef van insekte en saadjies en woon op hoë grasvelde, ou landerye en oop savanne van die bosveld.

Hierdie klein kwarteltjie is werklik moeilik om raak te sien, aangesien hy bly sit in sy wegkruipplek en op die laaste oomblik laag sal opvlieg om te vlug. Hy het gestreepte sandbruin bo-dele, 'n dowwe onderkant, swart flankmerke en 'n vaal gesig. Die twee geslagte lyk eenders, maar jongelinge het meer kolletjies aan die onderlyf.

Die hennetjie roep met 'n diep "hoem-hoem-hoem" en die mannetjie antwoord met "kêk-kêk-kêk".

Die hennetjie begin die vlerksleepproses en bou dan 'n nessie op die grond. Die nessie is 'n klein pakkie gras wat in 'n natuurlike holte geplaas word. Die haantjie bebroei die gespikkelde eiers wat gewoonlik vier is; en versorg die kuikens, wat kan hardloop sodra hulle uitgebroei het. Die broeiseisoen is van Junie tot September.




</doc>
<doc id="75951" url="https://af.wikipedia.org/wiki?curid=75951" title="Benedicta Boccoli">
Benedicta Boccoli

Benedicta Boccoli (gebore op 11 November 1966 in Milaan, Italië) is 'n Italiaanse televisie- en teateraktrise.

Sy verhuis vroeg in haar lewe van Milaan na Rome saam met haar gesin. Sy het jonk begin optree op televisie; reeds in 1985. Haar suster is Brigitta Boccoli.








</doc>
<doc id="75974" url="https://af.wikipedia.org/wiki?curid=75974" title="Delicious Monster">
Delicious Monster

Delicious Monster is ’n sagtewaremaatskappy in Seattle, Washington wat die program Delicious Library ontwikkel en verkoop. Die stigters van die maatskappy is Wil Shipley, een van die mede-stigters van The Omni Group en Mike Matas wat as ’n koppelvlakontwikkelaar by The Omni Group gewerk het. Matas het Delicious Monster in 2005 verlaat om by Apple te gaan werk. Hy het in 2009 sy eie maatskappy, Push Pop Press begin.

Die maatskappy se naam is afgelei van die naam van ’n plant wat in die reënwoude van die Amerikaanse trope groei, genaamd "Monstera Deliciosa". Dit staan onder die plaaslike mense bekend as die "Switserse Kaas-plant".

In November 2004 het Delicious Monster die program Delicious Library vrygestel as ’n biblioteekkatalogiseringsprogram vir Mac OS X en het $250,000 in verkope gemaak. Die sagteware het verskeie Apple Ontwerpstoekennings gewen, insluitend Beste Mac OS X Gebruikerservaring en tweede plek in Beste Nuwe Produk vir Mac OS X in 2005 en Beste Mac OS X Leopard-program in 2007. Dit is tans beskikbaar in weergawe 3.


</doc>
<doc id="75975" url="https://af.wikipedia.org/wiki?curid=75975" title="Rotskuns">
Rotskuns

Rotskuns is 'n argeologiese term wat verwys na mensgemaakte tekeninge op rotse in die natuur. Dit verwys in besonder na afbeeldings wat in die oertyd gemaak is. Hierdie kunswerke kom tipies in grotte en onder oorhange in bergagtige gebiede voor.

Die presiese doel van die kunswerke is nie bekend nie. Daar word geglo dat dit nie bloot versierings in woongebiede was nie, omdat die plekke waar dit voorkom nie deurlopend bewoon is nie. Dit word ook dikwels in plekke wat nie maklik bereikbaar is nie aangetref. Van die teorieë is dat dit vir kommunikasie gebruik is, terwyl ander dink dat dit vir godsdienstige of seremoniële doeleindes gebruik is.

Die vroegste nie-figuratiewe rotskuns in Europa dateer terug tot ongeveer 40 000 jaar gelede en kan in die El Castillo-grot in Cantabria, Spanje gevind word. Die oudste figuratiewe rotskuns in Europa is ongeveer 30 000 tot 32 000 jaar oud en kom in die Chauvet-grot in Frankryk voor.

Die rotskuns in Afrika is gewoonlik uitbeeldings van diere of jagtonele. Die tekeninge is vol beweging en word op plekke waar rituele plaasgevind het gevind. Die figure is gestileerd en verteenwoordig lewende vorms. Menslike figure kom meer algemeen in die rotskuns van Afrika as in die van Europa voor.

Die Boesmanrotskuns in die Drakensberg Nasionale Park in Suid-Afrika is ongeveer 3 000 jaar oud. Die rotskuns is deur Boesman wat ongeveer 8 000 jaar gelede in die gebied gevestig het geskilder. Dit beeld meestal diere en mense uit.

Die rotskuns in die Apollo 11-grot in Namibië dateer terug tot 23 000–25 000 v.C.


</doc>
<doc id="75976" url="https://af.wikipedia.org/wiki?curid=75976" title="Powerscourt">
Powerscourt

Powerscourt (Iers: "Eastát Chúirt an Phaoraigh", Engels: "Powerscourt Estate") is 'n landgoed in Enniskerry in die graafskap Wicklow, Republiek van Ierland, sowat 20 km suid van Dublin, wat vir sy herehuis en landskapstuin bekend staan. Die landgoed beslaan tans 19 hektaar.

Die Powerscourt-herehuis het in die 13de eeu as kasteel ontstaan en is in die 18de eeu deur die Duitse argitek Richard Cassels in die Palladiaanse styl herbou. Nadat die huis in 1974 deur 'n brand vernietig is, is dit in 1996 herstel.

Die landgoed is tans in besit van die Slazenger-gesin. Dit is 'n gewilde toeristetrekpleister en sluit geriewe soos 'n gholfbaan, 'n restaurant en 'n hotel in.


</doc>
<doc id="75980" url="https://af.wikipedia.org/wiki?curid=75980" title="Spoor (slangklou)">
Spoor (slangklou)

By die begin van die stert het die luislang 'n paar horingagtige uitsteeksels. Hierdie sogenaamde "kloue" is die oorblyfsels van die agterste ledemate. Onder die vel het daar ook nog dele van die buikgordel behoue gebly.
Spore is die eksterne sigbare deel van die rudimentêre oorblyfsels van pote wat op weerskante van die kloaak by primitiewe slange, soos die boas en luislange, gevind word. Hierdie oorblyfsels van 'n bekken en dybeen, wat nie aan die ruggraat verbind is nie, "hang" eenvoudig in die spiermassa rond. Die dybeen steek by die pens uit en lyk soos 'n spoor of klou. Dit is die dybeenpunt en die mannetjie s'n is gewoonlik groter en meer gepunt as die wyfie s'n. Dit word gebruik om tydens paring vas te klou en te prikkel, maar ook om ander mannetjies van dieselfde spesie mee te bestry.

Ongeveer 70 miljoen jaar gelede het party grawende slange die aardoppervlak bestyg en het so as die voorlopers van die 2 000 spesies geword wat vandag bestaan, waarvan baie nog besig is om te evolueer. Party, soos die boas en luislange, het so te sê niks verander nie en het as verwysing na hul akkedis-voorsate steeds agterpootoorblyfsels. Die meeste ander slange (behalwe party grawende soorte soos die "Typhlops"- en die "Leptotyphlops"-spesies) het reeds hierdie rudimentêre ledemate verloor.


</doc>
<doc id="75981" url="https://af.wikipedia.org/wiki?curid=75981" title="Crown Liquor Saloon">
Crown Liquor Saloon

Die Crown Liquor Saloon is 'n kroeg in Belfast, Noord-Ierland. Die drinkplek in Great Victoria Street, wat in 1826 saam met die eerste spoorverbinding tussen Belfast en Lisburn geopen en in 1885 van sy meubilering van die hoogste standaard voorsien is, is 'n uitstekende voorbeeld van 'n Victoriaanse "gin palace" ("jenewer-paleis") en tans een van Noord-Ierland se bekendste kroeë.

Die kroeg is oorspronklik deur Felix O'Hanlon as "The Railway Tavern" geopen en later deur Michael Flanagan gekoop. Sy seun het dit hernoem en in 1885 opgeknap.
Die "Crown" het sy fyn afgewerkte teëls, gekleurde glas en houtversierings aan Italiaanse ambagsmanne te danke wat deur Flanagan oorreed is om in hul vrye tyd aan die kroeg te werk. Die ambagsmanne het destyds na Ierland gekom om by die bou van nuwe kerke in Belfast betrokke te raak. Die hoë gehalte van hul werk het aan die "Crown" sy reputasie as een van die mooiste Victoriaanse "gin palaces" van sy tyd gegee.

In 1978 is die "National Trust" deur belangstellendes soos die bekende Britse digter en televisiepersoonlikheid Sir John Betjeman oorreed om die historiese kroeg aan te koop en te restoureer. Ná drie jaar se herstelwerk, wat teen 'n koste van £400 000 uitgevoer is, is die drinkplek in sy oorspronklike Victoriaanse glorie heropen. Verdere herstelwerk teen 'n koste van £500 000, wat deur die "National Trust" gedra is, is in 2007 voltooi. Hierdie restourasiewerk word in 'n dokumentêr behandel wat deur "BBC Northern Ireland" vroeg in 2008 onder die titel "Jewel in the Crown" gebeeldsend is.

As een van Belfast se bekendste bakens is die kroeg as coulisse vir 'n verskeidenheid rolprent- en televisie-produksies gebruik, waaronder Carol Reed se "Odd Man Out" (1947) en David Caffrey se "Divorcing Jack" (1998). Die "Environment and Heritage Service" het aan die "Crown" die status van 'n graad A-gelyste gebou toegeken.

Die kroeg se buitefasade is met veelkleurige teëls versier, insluitende 'n mosaïek van 'n kroon op die vloerteëls by die ingang. Die binnekant van die "Crown" is eweneens met teëls en ingewikkelde mosaïeke verfraai. Vir die kroegtafel, wat in 'n kenmerkende "altaar-styl" uitgevoer is en oor 'n verwarmde voetbank beskik, is rooi graniet as afwerkingsmateriaal gebruik. Dit word deur gaslampe verlig wat aan houtbeklede mure aangebring is. Die mure is met houtsnykuns versier.

Die "Crown" beskik oor tien houthokke of "snugs" waarin gaste gesellig kan saamkuier. Hulle is oorspronklik in die strenge Victoriaanse tydperk gebou om die kroeg se meer terughoudende gaste te akkommodeer en beskik nog oor die oorspronklike metaalplate waaraan vuurhoutjies aangesteek kan word en 'n antieke stelsel van klokkies waarmee die personeel geroep kan word. Om privaatheid te beskerm is die kroeg oorspronklik van geëtste en gekleurde glasvensters voorsien wat met geskilderde doppe, elwe, pynappels, fleur-de-lis en harlekyne versier is.



</doc>
<doc id="75984" url="https://af.wikipedia.org/wiki?curid=75984" title="Geskiedenis van Andorra">
Geskiedenis van Andorra

Andorra is die laaste onafhanklike oorblywende van die Marca Hispanica, die bufferstate deur Karel die Grote geskep, om die Islamitiese More se opmars te stuit na Christelike Frankryk. Volgens oorlewering het Karel die Grote 'n oktrooi aan die Maltese inwoners toegestaan vir hulle bydrae met die gevegte teen die More. In die 9de eeu, benoem Karel die Grote se kleinseun Karel die Kale, die Graaf van Urgell as opperheer oor Andorra. 'n Afstammeling van die graaf gee later die grond aan die Bisdom van Urgell, deur die Biskop van Urgell gelei.

In die 11de eeu, met vrese van militêre optrede deur naburige landhere, plaas die biskop homself onder die beskerming van die Heer van Caboet, 'n Katalaanse edelman. Later het die Graaf van Foix 'n erfgenaam geword van die Heer van Caboet deur die eg, en 'n dispuut ontstaan tussen die Franse Graaf en die Katalaanse Biskop oor Andorra.

In 1278,is die konflik opgelos met die ondertekening van 'n paragium, wat daarvoor voorsiening maak dat Andorra se soewereiniteit gedeel word tussen die Graaf van Foix en die "Biskop" van La Seu d'Urgell (Katalonië, Spanje). Die paragium, 'n feodale instelling wat die beginsel van gelyke regte gedeel deur twee heersers, erken, verleen aan die klein staat sy grondgebied en politiek samestelling. In ruil daarvoor betaal Andorra 'n jaarlikse tribuut of "questia" aan die medeheersers, bestaande uit vier hamme, veertig snye brood, en 'n aantal wyn. Tot met die jaar 2012, het Andorra se grense onveranderd gebly sedert 1278.

Andorra was twee keer kortstondige geannekseer deur die Kroon van Aragon, in 1396 en 1512.

In 1505, trou Germaine van Foix met Ferdinand V van Castile, en bring daardeur die heerskappy van Andorra onder die Spaanse oppergesag. Met die oorname van die koninkryk in 1519, vergun Keiser Karel V die leenheerskap van Les Valls, soos dit destyds bekend gestaan het, aan Germaine van Foix se nageslagte vir ewig. Hendrik III van Navarre, wat ook die graaf van Foix was, bestyg in 1589 die Franse troon as Hendrik IV, en 'n edik van 1607 vestig die Franse staatshoof tesame met die biskop van Urgell, as medeprinse van Andorra.

In 1793, weier die Franse rewolusionêre regering die tradisionele Andorrese tribuut, omrede die feodale verbintenis en sweer die susereiniteit af, ten spyte van die Andorrese se aandrang op Franse beskerming en hul poging om 'n eksklusiewe Spaanse invloed te verhoed.

Andorra bly neutraal gedurende die Napoleontiese Oorloë. Napoleon herstel die medeprinsdom in 1806 na aandrang van die Andorrese. Die Franse titel tot die prinsdom word gevolglik oorgedra van die konings na die president van Frankryk. In die periode van 1812–1813, annekseer die Franse Ryk Katalonië en verdeel dit in vier departemente. Andorra word ook geannekseer en word deel gemaak van die distrik van Puigcerdà (département van Sègre).

In 1933 beset Frankryk Andorra na sosiale onrus voor verkiesings. Op die 12de Julie 1934, reik 'n avonturier genaamd Boris Skossyreff 'n proklamasie uit in Urgell, en verklaar homself as Boris I, soewereine prins van Andorra, en daarmee saam oorlog teen die biskop van Urgell. Hy is op 20 Julie gearresteer deur Spaanse owerhede en op die ou einde uitgesit uit Spanje. Van 1936 tot 1940 is 'n Franse afdeling in Andorra gestasioneer om die invloed van die Spaanse Burgeroorlog en Franco se Spanje te keer.

Gedurende die Tweede Wêreldoorlog, bly Andorra neutraal en dien as belangrike smokkelroete tussen Spanje en Frankryk. Die Franse Versetbeweging gebruik Andorra as deel van hulle roete om afgeskiete vlieëniers uit Frankryk te smokkel.

In 1943, voer Andorra sy eerste teregstelling uit sedert die 19de eeu, die van Antoni Arenis vir dubbele broedermoord deur middel van 'n vuurpeloton (want 'n opgeleide laksman was nie beskikbaar om die wettige metode toe te pas nie – Garrote).

In 1958, verklaar Andorra vrede met Duitsland, na hul vergeet is tydens die Verdrag van Versailles wat die Eerste Wêreldoorlog beëindig het en, die konflik uitgerek is weens die tekort aan 'n vredesooreenkoms, waarna hulle wettiglik in 'n staat van oorlog gebly het.

Vir lank 'n verarmde land met min kontak met ander nasies buiten die aangrensende Frankryk en Spanje, het Andorra na die Tweede Wêreldoorlog heelwat voorspoed begin geniet met 'n ontwikkelende toerisme bedryf. Hierdie ontwikkeling, ondersteun deur verbeterings in vervoer en kommunikasie, het die gevolg dat Andorra se isolasie gekwyn het en die Andorrese tot die hoofstroom van Europese geskiedenis gebring het. Openbare eise vir demokratiese hervormings het gelei tot die verlenging van die bestel tot vrouens in die 1970's en die instelling van nuwe en meer outonome regeringsorgane in die vroeë 1980's.

Andorra word in Mei 1993 formeel 'n parlementêre demokrasie na die goedkeuring van 'n nuwe grondwet deur middel van 'n referendum in Maart 1993. Die nuwe grondwet behou die Franse en Spaanse medeprinse maar met verminderde en eng gedefinieerde magte. Burgerlike regte is heelwat uitgebrei, insluitend die wettiging van politieke partye en vakbonde, en voorsiening is gemaak vir 'n onafhanklike regbank. Andorra tree in 'n doeane-unie met die Europese Gemeenskappe (nou die EU) in 1991 en is toegelaat tot die VN op 28 Julie 1993. Die land is sedertdien op soek na geleenthede om uitvoerpotensiaal te verbeter en ook om ekonomiese bande met sy Europese bure te verbreed. Die finansiële dienstesektor van die ekonomie is uiters belangrik, gegewe Andorra se status as 'n belastingparadys en die bankwese se geheimhoudingswette.




</doc>
<doc id="75985" url="https://af.wikipedia.org/wiki?curid=75985" title="Politiek van Andorra">
Politiek van Andorra

Die politiek van Andorra geskied binne die raamwerk van 'n parlementêre grondwetlike diargie, en 'n veelparty stelsel. Uitvoerende gesag word deur die regering uitgeoefen, met die Regeringshoof van Andorra as hoof uitvoerende beampte. Wetgewende gesag is in beide die regering en parlement gesetel. Die regbank is onafhanklik van die uitvoerende en wetgewende gesag.

Voor 1993, het Andorra se politieke stelsel geen duidelike skeiding gehad tussen die magte van die uitvoerende gesag, wetgewende gesag en regbank nie. 'n Grondwet bekragtig en goedgekeur in 1993, vestig Andorra as 'n soewereine parlementêre demokrasie wat die president van Frankryk en Biskop van Urgell behou as medeprinse en staatshoofde. Die regeringshoof behou egter uitvoerende gesag. Die twee medeprinse dien gelykmatig met beperkte mag wat 'n indiwiduele veto oor regeringsaktes uitsluit ('n wetsvoorstel kan in effek geveto word as beide van hulle dit nie onderteken nie). Hulle word elkeen in Andorra verteenwoordig deur 'n afgevaardigde.

Die fundamentele beweegkrag vir hierdie politieke transformasie was 'n aanbeveling deur die Raad van Europa in 1990, wat bepaal dat, indien Andorra streef na volle integrasie binne die Europese Unie (EU), hulle 'n moderne grondwet sal moet aanneem wat die regte waarborg van die mense wat daar werk en leef. 'n Drieledige kommissie – bestaande uit verteenwoordigers van die medeprinse, die Algemene Raad en Uitvoerende raad – is in 1990 gevorm, en finaliseer die konsepgrondwet in April 1991, wat die nuwe grondwet 'n werklikheid maak.

Een oorblywende en wel simboliese nalatenskap van Andorra se spesiale verhouding met Frankryk en Spanje, is dat die prinsdom geen eie posdiens het nie – Franse en Spaanse posdienste werk skouer aan skouer, alhoewel elkeen sy eie posseëls vir Andorra uitreik in stede van hul eie.

Onder die 1993 grondwet, behou die medeprinse hulle posisie as staatshoofde, maar die regeringshoof behou uitvoerende gesag. Die twee prinse dien gelykmatig met beperkte mag wat veto oor regeringsaktes uitsluit. Beide word verteenwoordig in Andorra deur 'n afgevaardigde, alhoewel Frankryk en Spanje sedert 1933 albei hul eie ambassades het. As medeprinse van Andorra, behou die President van Frankryk en die Biskop van Urgell die hoogste gesag by die goedkeuring van alle internasionale verdrae met Frankryk en Spanje, as ook al die wat te doen het met binnelandse veiligheid, verdediging, Andorrese grondgebied, diplomatieke verteenwoordiging en geregtelike en strafregtelike samewerking. Hoewel die instelling van die medeprinse deur sommige gesien word as 'n tydteenstrydigheid, beskou die meerderheid dit as 'n skakel met Andorra se tradisies asook 'n manier om die mag van Andorra se twee heelwat groter bure te balanseer.

Die manier waarop die twee prinses verkies word maak van Andorra een van die mees polities-unieke nasies op aarde. Een van die medeprinse is die man of vrou wat tans dien as die Franse President, op die oomblik Francois Hollande (dit was in die verlede enige staatshoof van Frankryk, ingesluit konings en keisers van die Franse). Die ander een is die huidige Rooms-Katolieke biskop van die Kataloniese stad La Seu d'Urgell, tans Joan Enric Vives i Sicilia. Omdat nie een van die prinse in Andorra bly nie is hulle rolle omtrent algeheel seremonieel.

In 1981, is die Uitvoerende raad, bestaande uit die Cap de Govern (staatshoof) en sewe ministers, gevestig. Elke vier jaar, na die algemene verkiesing, verkies die Algemene raad die staatshoof, wie dan op sy beurt, die ander lede van die Uitvoerende raad verkies.

Andorra se hoof wetgewende liggaam is die 28-lid Algemene raad (Parlement). Die sindic (president), die subsindic en die lede van die Raad word verkies in die algemene verkiesing wat elke vier jaar gehou word. Die Raad vergader regdeur die jaar op spesifieke datums, deur tradisie vasgestel, of soos nodig geag word.

Ten minste een verteenwoordiger van elke wyk moet teenwoordig wees vir die Algemene raad om te vergader. Histories, binne die Algemene raad, het vier afgevaardigdes stuks van elk van die sewe indiwiduele gemeentes verteenwoordiging verskaf. Die stelsel sorg dat gemeentes met so min as 350 kiesers dieselfde aantal verteenwoordigers het as groter gemeentes met tot 2,600 kiesers. Om die wanbalans te herstel, is voorsiening in die nuwe grondwet gemaak wat die samestelling en formaat wysig vir die verkiesing van Raadslede. Onder die nuwe formaat, word helfte van die verteenwoordigers verkies deur die tradisionele stelsel, en die ander helfte vanaf nasionale lyste.

'n Sindic en 'n subsindic word verkies deur die Algemene raad om hulle besluite te implementeer. Hulle dien 'n drie-jaar termyn en mag een keer herverkies word. Hulle ontvang 'n jaarlikse salaris. Sindic's besit bykans geen diskresionêre magte nie, en alle beleidsbesluite moet deur die Raad in geheel goedgekeur word.

Die regbank is onafhanklik. Howe pas die gebruiklike wette van Andorra toe, aangevul deur die Romeinse reg en gebruiklike Kataloniese reg. Siviele sake word eers aangehoor deur die hof van "Batlles" – 'n groep van vier regters, waarvan twee deur elk van die medeprinse verkies word. Appèlle word aangehoor in die Appèlhof. Die hoogste liggaam is die vyftallige Hoëgeregshof.

Andorra word gevorm deur sewe gemeentes (parròquies, enkelvoud – parròquia); Andorra la Vella, Canillo, Encamp, La Massana, Escaldes-Engordany, Ordino en Sant Julia de Loria.

Die Regering van Andorra onderhou 'n klein seremoniële Weermag, 'n goed toegeruste moderne Polisiemag, 'n Brandweerdiens, 'n Bergreddingsdiens en die GIPA, 'n paramilitêre eenheid opgelei in gyselaar- en teen-terrorisme rolle.

Andorra se jong demokrasie is in die proses om die politieke partystelsel te herdefinieer. Drie van die vyf partye wat die politieke landskap die laaste vyf jaar oorheers het, het ontbind. Die Liberale Unie (UL) (tans die staatshoof Forn se party) poog om hulself te hervorm en die naam te verander na die Liberale Party van Andorra (PLA), en sodoende offer hulle 'n politieke sambreel aan die klein partye en groepe wat nog nie hulle staanplek kon kry nie. 'n Ander party met die naam van die Sosiaal Demokratiese Party is gevorm en ontwerp om partye te lok wat hulle voorheen vereenselwig het met sosialistiese ideale. Gegewe die aantal partye en Andorra se relatiewe grootte, beheer nie een party die Algemene raad nie; derhalwe word wetgewende meerderhede gevorm deur koalisies. Sedert die 1993 grondwetlike bekragtiging is drie koalisieregerings gevorm. Die huidige regering verenig die UL, die CNA (Nationale Andorrese Koalisie) en 'n ander relatief klein party met Marc Forné Molné, 'n Liberale Unie-man, as Cap de Govern, of staatshoof.

Die regering het aangehou om heelwat langverwagte hervormings aan te spreek. Addisioneel tot die wettiging van politieke partye en vakbonde vir die eerste keer, is geloofsvryheid en vryheid van byeenkoms wettiglik gewaarborg. Mees beduidend is die herdefiniëring van die vereistes vir Andorrese burgerskap, 'n groot kwessie in 'n land waar net 13 000 van die 65 000 inwoners wettige burgers is. In 1995, is 'n wet wat burgerskap verbreed aangeneem, maar burgerskap bly steeds moeilik om te bekom, met slegs Andorrese landgenote wat burgerskap outomaties aan hulle kinders kan oordra. Wetsgehoorsame inwoners in Andorra wat Franse, Spaanse of Portugese burgers is, kan burgerskap bekom na tien jaar van residensie, ander nasionaliteite kom eers na twintig jaar in aanmerking. Kinders van inwoners kan Andorrese burgerskap kies na agttienjarige ouderdom indien hulle bykans hulle hele lewe in Andorra gebly het. Om gebore te wees in Andorra beteken nie outomaties burgerskap nie. Dubbele nasionaliteit word nie toegelaat nie. Nie-burgers word toegelaat om slegs 'n 33% aandeel te besit in 'n maatskappy. Slegs na 'n verblyf van 20 jaar in die land mag hulle 'n maatskappy 100% besit. 'n Voorgestelde wet om die jare van 20 na 10 te verminder word tans in die Parlement gedebatteer.

Met die skep van 'n moderne geregtelike raamwerk vir die land, het die 1993 grondwet Andorra toegelaat om te begin skuif van 'n ekonomie grootliks gebaseer op belastingvrye inkope tot een gebaseer op internasionale bankwese in finansies. Ondanks beloftes van nuwe veranderinge, is dit egter moontlik dat Andorra, ten minste vir die kort termyn, sal volhou om 'n aantal moeilike kwessies aan te pak wat voortspruit uit die groot instroming van buitelandse inwoners, en die behoefte aan die ontwikkeling van moderne sosiale en politieke instellings. Buiten die vrae rondom Andorrese nasionaliteit en immigrante beleid, sluit ander prioriteitskwessies in, die vryheid van assosiasie, die hantering van die behuisingskaarste en spekulasie in die eiendomsmark, die ontwikkeling van die toerismebedryf en die heronderhandeling van hul verhouding met die Europese Unie.




</doc>
<doc id="75986" url="https://af.wikipedia.org/wiki?curid=75986" title="John Betjeman">
John Betjeman

Sir John Betjeman [ˈbɛtʃəmən] was 'n Engelse digter, skrywer en televisie-aanbieder wat homself in "Who's Who" as 'n "digter en broodskrywer" beskryf het.

Betjeman was 'n stigtingslid van die "Victorian Society" en 'n vurige voorstander van Victoriaanse boukuns. Hy het sy loopbaan as joernalis begin om later een van die gewildste "Poet Laureates" en radio- en televisiepersoonlikhede in die Verenigde Koninkryk te word.


</doc>
<doc id="75987" url="https://af.wikipedia.org/wiki?curid=75987" title="Döbereinerlamp">
Döbereinerlamp

Die döbereinerlamp is 'n aflogistiese lamp (wat sonder 'n vlam brand). Dit word in 1823 as verbetering op die Fürstenbergerlamp deur die Duitse chemikus Johann Wolfgang Döbereiner ontwikkel en versprei tot so 1880. Hierdie ontdekking waar vuur gemaak word sonder vuursteen, tonteldoos of vuurhoutjie was 'n internasionale sensasie.

Die döbereinerlamp word vandag uitgestal in die Deutsches-museum, in die Stadsmuseum in Braunschweig, in die ou apteek in die Helderbergkasteel en die Museum Bayerisches Vogtland in Döbereiner se geboortestad.

In 'n glastoestel gevul met verdunde swaelsuur is 'n klokglas met 'n sinkfles. Die boonste deel van die klokglas is met 'n klep verseël wat deur 'n hefboom oopgemaak kan word, waarna die gas uit die klok ontsnap, die swaelsuur in die glasklok styg en met die sink reageer. Deur hierdie reaksie ontstaan waterstof wat deur die klep ontsnap en oor 'n "platinumspons" (fynverdeelde platinum) gelei word.

Deur platinum kataliseer die reaksie van waterstof met suurstof (2 H + O → 2 HO: Knalgasreaksie). Deur hierdie hitte vry te stel (eksotermiese reaksie) is die gasmengsel ontsteek en brand om water te vorm.

Los mens die hefboom, sluit die klep weer, die waterstofgas kan nie meer boontoe ontsnap nie en die suur word uit die glasklok terug in die reservoir gedruk.


</doc>
<doc id="75992" url="https://af.wikipedia.org/wiki?curid=75992" title="Mourne Mountains">
Mourne Mountains

Die Mourne Mountains [ˈmɔərn], ook die Mournes of Mountains of Mourne genoem, is 'n graniet-bergreeks in die graafskap Down in die suidooste van Noord-Ierland, 31 myl (50 km) suid van Belfast en 62 myl (100 km) noord van Dublin. Dit bevat die hoogste pieke in Noord-Ierland en die historiese Ierse provinsie Ulster. Die hoogste piek is Slieve Donard (850 m bo seevlak).

Die Mournes word as 'n landskap van buitengewone natuurlike skoonheid beskou, en daar is voorgestel om 'n nasionale park in die gebied te skep wat tans gedeeltelik in besit van die "National Trust" is en jaarliks 'n groot getal besoekers lok. Die bergreeks word deur deur 'n uitgebreide netwerk van paaie en staproetes deurkruis.

Die naam "Mourne" (wat vroeër "Morne" gespel is) is van 'n Gaeliese "clan" afgelei, die "Múghdhorna". Die bergreeks het wyer bekendheid verwerf danksy 'n liedjie, "The Mountains of Mourne", wat deur die Ierse kunstenaars en komponiste William Percy French en Houston Collisson in 1896 geskryf is.


</doc>
<doc id="75995" url="https://af.wikipedia.org/wiki?curid=75995" title="Newtownabbey">
Newtownabbey

Newtownabbey (Iers: "Baile na Mainistreach") is 'n groot nedersetting noord van Belfast in die graafskap Antrim, Noord-Ierland. Die M2-snelweg loop tussen die dorp, waarna soms as 'n voorstad van Belfast verwys word, en die res van die stad.

Volgens die Sensus van 2001 het die stedelike gebied van Newtownabbey ("Newtownabbey Urban Area") 'n bevolking van 62 056 gehad wat van die dorp die vierde grootste nedersetting in Noord-Ierland maak. Die gebied maak in administratiewe opsig deel uit van "Newtownabbey Borough Council".

Newtownabbey funksioneer hoofsaaklik as residensiële dorp, maar is ook die setel van ondernemings uit die ingenieurswese- en rekenaarbedryf. Winkel- en ontspanningsgeriewe sluit die Abbey Centre, die Valley Leisure Centre, die Ballyearl Arts & Leisure Centre, die Glengormley Moviehouse, die Glengormley Sportsbowl en drie groot openbare parke in. Die hoofkampus van die Universiteit van Ulster is in die Jordanstown-buurt van Newtownabbey geleë.


</doc>
<doc id="75996" url="https://af.wikipedia.org/wiki?curid=75996" title="NG gemeente Barrydale">
NG gemeente Barrydale

Die NG gemeente Barrydale is 'n gemeente van die Nederduitse Gereformeerde Kerk met as middelpunt die dorpie Barrydale in die skilderagtige omgewing van die Langeberg aan die R62, 62,5 km suidoos van Montagu, 76 km suidwes van Ladismith en min of meer ewe ver (45 km) deur die Tradouwpas van Swellendam en Heidelberg. In 2014 het die gemeente 49 doop- en 211 belydende lidmate gehad. In daardie jaar was die leraar ds. W.J. van Zyl.

Die handelaarsfamilie Barry van Swellendam, wat so 'n belangrike rol in die ontwikkeling van die Overberg, Klein-Karoo en omstreke gespeel het, het die dorpie vroeg in die dekade ná 1880 as 'n handelspos en kerksentrum laat aanlê en dit genoem na hul stamvader in Suid-Afrika, Joseph Barry, die handelaar, boer, skeepseienaar en parlementslid. Dié gebied is vroeër deur die leraar van die NG gemeente Swellendam, gestig in 1798, en NG gemeente Montagu, gestig in 1854, bedien, maar op 8 September 1880 is oorgegaan tot die stigting van die NG gemeente Barrydale. (Die stigtingsjaar word egter tradisioneel aangedui as 1881.) Die eerste konsulent was ds. Servaas Hofmeyr van Montagu, maar vanweë 'n nuwe indeling van ringe kort daarna, word ds. George Murray van Swellendam in 1881 as konsulent aangestel. Hy is in 1885 opgevolg deur ds. A.B. Daneel van Heidelberg.

Nadat die gemeente enkele jare deur 'n godsdiensonderwyser, D.Z. de Villiers, bedien is, is die eerste leraar, prop. Pieter Johannes Pienaar, eers in Maart 1888 (1887 volgens "Ons gemeentelike feesalbum") bevestig. Hoewel hy net drie of vier jaar in die gemeente staan en toe na die NG gemeente Somerset-Wes vertrek waar hy werksaam was tot en met sy aftrede in 1936 (dis onbekend wanneer hy oorlede is, maar hy het nog gelewe met 1952-uitgawe van die "NG Jaarboek" en moes toe al sowat 90 jaar oud gewees het), "arbei hy met veel vrug en doen baie ter vorming en opbou van die gemeente", tot hy vertrek en in 1891 opgevolg word deur ds. J.F. Botha.

Dié boorling van Cradock het in 1893 na Uniondale vertrek en sy twee jaar in die gemeente Barrydale was selfs korter as sy voorganger se dienstyd. Daarna dien hy agtereenvolgens Richmond (van 1899), Potchefstroom (van 1905 nadat hy van 1903 sowat twee jaar uit die bediening was en vir die Bybelgenootskap gewerk het), Jeppestown (van 1908), Tarkastad (van 1912), Wellington (van 1918) en uiteindelik Molteno (van 1925 tot hy sy emeritaat aanvaar in 1935). Hy is op 9 Augustus 1945 op sy tuisdorp oorlede. Die ou kerk, wat later as sendingkerk gedien het, is waarskynlik in ds. Botha se tyd gebou.

Van 1893 tot 1905 arbei in Barrydale die geliefde ds. G.P. van der Merwe. Gedurende die Tweede Vryheidsoorlog (1899–1902) het hy vele liefdesdienste aan die gemeente bewys. Hy verlaat die gemeente ná 12 jaar van getroue arbeid, waartydens 'n netjiese en gerieflike pastorie opgerig is, om die Kerk in 'n ruimer arbeidsveld te dien as Sekretaris van die Britse en Buitelandse Bybelgenootskap. Hy sterf in die amp in 1914.

In 1905 verwelkom die gemeente Barrydale prop. Matthys Michielse du Toit as sy nuwe leraar. Hy het hom baie in belang van die sending beywer en het by die gemeente "veel liefde opgewek vir die saak van die grote Koning". Ds. Du Toit is 'n boorling van die omgewing, want hy is as oudste seun op 3 Desember 1874 op Montagu gebore. Na matriek het hy 'n tyd lank in sy pa se algemenehandelaarsaak gewerk voordat hy na Stellenbosch is waar hy in Desember 1904 tot die bediening toegelaat is. Hy was leraar hier en daarna op Reddersburg (1912–20), Excelsior (1920–21), Moria in Suidwes-Afrika (1921–22), Hopetown (1922–25) en uiteindelik Joubertina (1925–41). Op 13 Maart 1906 is hy met Anna Johanna le Roux (geb. 4 September 1879) getroud. Sy het op Sondagaand 17 Desember 1939 ná 'n lang siekbed van agt maande gesterf en is op Dinsdag 19 Desember 1939 te midde van groot belangstelling bokant die kerk op Joubertina begrawe. Ná sowat 16 maande as enkelouer het ds. Du Toit met die weduwee E.M. de Wet van Queenstown getrou.

Die nuwe kerkgebou, "so smaakvol en gerieflik ingerig", is tydens sy verblyf in die gemeente opgerig. Die kerkraad het die besluit om 'n kerkgebou op te rig en so die oue van 1877 te vervang, al in 1905 geneem en ook besluit die koste mag nie £5 000 oorskry nie. Van die 19 tenders wat ontvang is, was dié van die meesterbouers Moon & Ledbury die beste teen £4 518. Die gemeente het £300 daardeur bespaar dat geen argitek aangestel is nie. Uiteindelik het die boukoste £5 131 beloop. Die NG gemeente Montagu het £350 vir die boufonds geskenk en die NG gemeente Ladismith £176. Die gebou is binne drie jaar voltooi. Die hoeksteen is gelê deur ds. J.W. Louw van Ladismith op 28 Maart 1908. Die Engelse orrel, 'n Norman & Beard van 1908, is een van net drie in die land. Dit is reeds in 1997 vir R500 000 verseker.

Ds. Du Toit vertrek in 1912 na Reddersburg, waar hy bly tot 1920. Sy opvolger op Barrydale was ds. Willem Francois Petrus Marais, wie se eerste gemeente Dutoitspan van 1896 was tot sy koms na Barrydale in 1912, waar hy getroue en toegewyde diens lewer en "baie diep spore laat". Hy bly hier tot hy in 1928 'n beroep aanneem na die NG gemeente Albanie, toe nog gesetel op die dorpie Riebeek-Oos, maar later jare in Grahamstad. Ds. Willie Marais is op 25 April 1935 oorlede.

Barrydale verwelkom sy sesde leraar binne sowat 40 jaar met die bevestiging van dr. Gustav Kikillus in 1929. Dié boorling van Herbertsdale naby Mosselbaai se vader het omstreeks 1881 uit Oos-Duitsland na Suid-Afrika gekom as sendeling van die Berlynse Sendinggenootskap. Hy ontvang sy onderwys aan die Hoër Jongenskool op Mosselbaai en gaan in 1905 na Stellenbosch waar hy sy B.A.-graad aan die ou Victoria-kollege behaal. In 1908 gaan hy na die Normaal School, Kaapstad vir sy onderwysdiploma. Hierna was hy 11 jaar lank adjunkhoof op Tulbagh tot hy in 1919 na Stellenbosch terugkeer, aan die Kweekskool studeer en sy B.D. en kandidaatseksamen afgelê het. In 1922 vertrek hy na Nederland waar hy in 1924 sy teologiese doktorsgraad verwerf met die proefskrif "Die invloed van die Christendom op die ou Romeinse wetgewing ten opsigte van die sorg van die kind." Met sy terugkeer in Suid-Afrika het hy afgelos as hoof van die hoërskool op Klipdam en ook dienste daar waargeneem tydens die bediening van ds. D. Hugo op Barkly-Wes. In 1925 het hy 'n beroep aangeneem na die NG gemeente Nieuwoudtville en in 1929 na Barrydale.

Tydens ds. Kikillus se bediening is die reeds sierlike kerkgebou, die trots van die dorp en gemeenskap, nog verder verfraai deur die aanbring van die ringmuur om die kerk en veral die aanlê van die pragtige kerktuin, waarin veral die susters van die gemeente 'n groot aandeel gehad het. Mev. Kikillus het met haar aanleg en liefde vir en opleiding in mediese werk, in dié tyd 'n besonderse rol vervul. Ds. Kikillus was van die eerste ses leraars die een met die langste diens en verlaat die gemeente in 1950 vir die NG gemeente Bethanie in die destydse Suidwes-Afrika.

In 1951 is ds. Gysbert Du Toit Muller op Barrydale as die gemeente se sewende leraar bevestig, in wat reeds sy tweede gemeente was, nadat hy van 1948 af in die NG gemeente Caledon gestaan het. Hy verlaat Barrydale in 1958 vir Kaapstad se suidelike voorstede, waar hy tot 1965 leraar van die NG gemeente Rondebosch was. Ds. Muller is op 29 Mei 1924 op Bonnievale gebore en ontvang sy skoolopleiding op Calvinia. Hy studeer aan die Kweekskool op Stellenbosch en word einde 1947 gelegitimeer, waarna sy bediening as hulpleraar in die NG gemeente Worcester begin. Op 10 September 1948 is hy as leraar van die NG gemeente Caledon georden en bevestig. Ná Barrydale en Rondebosch was hy ook nog tot 1985 in die NG gemeente Franschhoek, waar hy op Sondag 3 Februarie 1985 sy afskeidsboodskap lewer. Hy is beskryf as 'n "besielende prediker, toegewyde pastor en bekwame gemeenskapsleier".

Barrydale se toe byna 90 jaar oue NG kerkgebou is in 1997 die derde keer buite en die tweede keer binne opgeknap. Die kerkraad het in 1996 op die grootskeepse opknapping besluit, aangesien dit in 1962 laas binne en buite, en in 1978, net voor die eeufeesviering, opnuut buite opgeknap en geverf is. 'n Vrystaatse bouaannemer, Koos du Plooy, van Deltex, het die taak met 'n span van agt werkers aangepak. Die buitekant van die kerksaal is ook opgeknap en die hele projek is binne twee maande afgehandel. Dit het sowat R110 000 gekos. 'n Boer van Barrydale, Johan Marais, het altesaam R22 000 onder die plaaslike gemeenskap ingesamel en die res het uit die kerkraad se reserwefonds gekom. Die kerkgebou se ingevoerde plafon van patroongedrukte staalpanele is in 1996 die eerste keer sedert die bou van die kerk geverf. Die hoogte van die kerkdak en -toring het die verfwerk bemoeilik, want die oprigting van die hoë steiers was tydrowend. Enkele dakteëls wat verweer was, is vervang. Ook die weerhaan wat met die jare ál skewer gestaan het, is herstel. Die staalpen waarop die haan staan, was voorheen in 'n houtbasis wat verweer het. Met die herstelwerk het die haan 'n staalvoetstuk gekry.






</doc>
<doc id="75997" url="https://af.wikipedia.org/wiki?curid=75997" title="Joseph Barry">
Joseph Barry

Joseph Barry (Hitchin, Hertfordshire, 1 April 1796 – Kaapstad, 26 Maart 1865) was 'n Suid-Afrikaanse handelaar, skeepseienaar, boer en parlementslid.

Barry het na die Kaap gekom as verteenwoordiger van 'n Londense wynhandelaar nadat hy die wynbedryf bestudeer het in Frankryk en Spanje. Die onderneming het misluk en hy is terug Engeland toe, maar vroeg in 1819 het hy hom metterwoon aan die Kaap kom vestig. Sy kennismaking met Dirk Gysbert van Reenen, 'n welgestelde boer met wie se kleindogter hy getrou het, het Barry bekendgestel aan die Overberg, 'n streek waarvan hy lewenslank die ongekroonde koning sou word.

Sy vernaamste sakebelange het gewentel om die goedere wat hy met sy eie vragbote na en van Port Beaufort aan die mond van die Breederivier vervoer het. Benjamin Moodie het dit reeds van 1817 af in vennootskap met Kaapse handelaars gedoen, maar Barry het 'n gereelde kontantmark in die Overberg geskep deur produkte ter plaatse te koop, pleks dat dit Kaap toe gestuur is om daar namens die produsent verkoop te word. Dit het gou produksie in die Suid-Kaap en die Klein-Karoo aangewakker en 'n verbintenis tussen die inwoners van dié reuse-gebied, en Barry en sy broerskinders Thomas en John geskep wie se handelsfirma van 1834 af as "Barry and Nephews" bekendgestaan het.

Intussen het Barry in 1827 'n tydelike terugslag beleef toe hy sy boedel moes afstaan weens 'n reeks skipbreuke, maar hy het gou weer op die been gekom deur harde werk en in verskeie hoedanighede, van wetsagent tot poskontrakteur en bouer.

Barry en Nephews, wie se hoofkantoor op Swellendam gesetel was, het sakehuise op dorpe dwarsdeur die uitgestrekte Overberg opgerig, tot sover as Mosselbaai. Die firma het selfs sy eie banknote uitgereik wat vrylik aanvaar is in dié deel van die land, en het 'n kantoor in sowel Kaapstad as Londen gehad.

Barry was terselfdertyd ook 'n vooruitstrewende boer en het, nes Van Reenen, merinoskape uit Frankryk ingevoer en medeboere aangespoor om ook so te maak. Hy het hom deurentyd vir die openbare belang beywer en veral belanggestel in munisipale en kerksake. In 1854 is hy verkies as lid van die pas gestigte Kaapse Wetgewende Raad en jare lank was daar 'n Barry in die ou Kaapse Parlement.

Hy het hom omstreeks 1857 in die Moederstad gaan vestig waar hy 'n meelewende lid van die Kamer van Koophandel was. Ná sy dood het sy nasate die dorpie Barrydale, wat hulle in 1882 aangelê het op 'n gedeelte van die plaas Tradouw Hoek as 'n handelspos en kerksentrum, na hom genoem.



</doc>
<doc id="75998" url="https://af.wikipedia.org/wiki?curid=75998" title="Bruintjieshoogte">
Bruintjieshoogte

Bruintjieshoogte is 'n bergreeks in die distrik van die Bloukraanroete Plaaslike Munisipaliteit tussen die dorpe Pearston en Somerset-Oos in die Oos-Kaap. Die R63-roete gaan via die Bruintjieshoogtepas oor dié berge.

Die bergreeks lê tussen die Sondagsrivier, Renosterberg, Winterhoekberge, Camdeboberg en die Sneeuberge en vorm die waterskeiding tussen die Klein Visrivier ('n boloop van die Groot-Visrivier) en aan die westekant die Blyderivier, 'n tak van die Sondagsrivier. Die hoogste piek bereik 1757m bo seevlak.

Tussen 1770 en 1780 het die eerste blanke vestiging in die gebied plaasgevind. In 1776 besoek die Sweedse natuurkundige Anders Sparrman die gebied en beskryf dit as die mooiste landstreek wat hy nog gesien het. Hy word in September 1778 gevolg deur goew. Joachim van Plettenberg. Alhoewel die VOC die bergreeks in 1770 as die oosgrens van die Kaapkolonie aangewys het, het dit nie die ooswaartstrekkende boere teengehou om hulle in die vrugbare vallei van die Klein Visrivier te vestig nie.

Die geskiedenis van hierdie streek word gekenmerk deur die stryd oor weiveld, veediefstalle, moorde en die weerstand teen regeringsgesag by die trekboere, Xhosa, Khoikhoi, Boesmans en die Britse bewindhebbers. Kort voor 1880 was die avonturier Coenraad Buys (Coenraad de Buys) hier bedrywig en het die skrywer John Barrow die gebied besoek. Laasgenoemde het hom nie vleiend oor die trekboere uitgelaat nie. In beide die Van Jaarsveld-rebellie van 1799 en die Slagtersnek-rebellie van 1815 het inwoners van die gebied 'n rol gespeel. Tydens die Vierde Grensoorlog was Bruintjieshoogte 'n strategiese punt.

Sedert 1991 vind jaarliks 'n marathon en fietstoer by Bruintjieshoogte plaas.



</doc>
<doc id="75999" url="https://af.wikipedia.org/wiki?curid=75999" title="Buitelandse betrekkinge van Andorra">
Buitelandse betrekkinge van Andorra

Sedert die totstandkoming van soewereiniteit met die bekragtiging van die grondwet in 1993, het Andorra voort beweeg om 'n aktiewe deelnemer van die internasionale gemeenskap te word. In Julie 1993 vestig Andorra sy eerste diplomatieke missie in die wêreld na die Verenigde Nasies. Vroeg in 1995 stel die Verenigde State en Andorra formele diplomatieke bande in. Andorra brei ook verhoudings uit met ander nasies.

Andorra onderhou ses ambassades buite sy grense: in Oostenryk, België, Frankryk, Spanje, Portugal en die Verenigde State (in New York). Die prinsdom se permanente missie na die Verenigde Nasies in New York dien ook as hulle ambassade na die Verenigde State, Kanada en Meksiko.

Frankryk, Spanje en Portugal het ambassades in Andorra. Switserland het 'n konsulaat-generaal in Andorra.

Buitelandse sake word na omgesien deur die Ministerie van Buitelandse sake (Katalaans: "Ministeri d'Afers Exteriors").

Andorra is 'n volle lid van die Verenigde Nasies (VN), Verenigde Nasies se Opvoedkundige, Wetenskaplike en Kulturele Organisasie (UNESCO), Verenigde Nasies se Konferensie insake Handel en Ontwikkeling (UNCTAD), Internasionale Strafhof (ISH), Internasionale Sentrum vir die Studie van die Bewaring en Restourasie van Kulturele eiendom (ICCROM), Internasionale Telekommunikasie Unie (ITU), Internasionale Rooi Kruis, Universele Kopiereg Konvensie, Raad van Europa, EUTELSAT, Wêreld Toerisme Organisasie, Organisasie vir Veiligheid en Samewerking in Europa (OVSE), Wêreld Doeane Organisasie (CCC), en Interpol. Sedert 1991 het Andorra 'n spesiale ooreenkoms met die Europese Unie.

Dispute – Internasionaal:
Geen

Op 8 Junie 2011 word Andorra die 97ste lidstaat van die Verenigde Nasies om die onafhanklikheid van die Republiek van Kosovo te erken. Die Kosovaarse Minister van Buitelandse Sake bevestig daarna dat die twee lande binnekort diplomatieke bande sal smee. Voor dit, in 2008, was Andorra huiwerig om die Republiek van Kosovo se onafhanklikheid te erken as gevolg van 'n moontlike presedent in die streek en as gevolg van druk vanaf Spanje. Andorra en Kosovo vestig diplomatieke bande op 14 September 2011.

Die Verenigde State vestig diplomatieke bande met Andorra op 21 Februarie 1995. Die twee lande het 'n uitstekende verhouding. Die Amerikaanse ambassadeur tot Spanje is ook geakkrediteer as ambassadeur tot Andorra. Amerikaanse Konsulaat-Generaal-beamptes in Barcelona gestasioneer, is verantwoordelik vir die dag-tot-dag uitvoer van betrekkinge met Andorra. Die destydse Permanente Afgevaardigde van Andorra tot die Verenigde Nasies, Carles Font-Rossell, is geakkrediteer as Andorra se eerste ambassadeur tot die Verenigde State vanaf 14 Maart 2008. Die huidige ambassadeur wat sedert 2 November 2009 diens doen, is Narcís Casal de Fonsdeviela.

Andorra het deel in die doeane-unie van die Europese Unie (EU) sedert 1991 hoewel dit landbouprodukte uitsluit. Andorra hou sy grensbeheer buite Schengen, alhoewel inwoners met 'n Schengen-visa gewoonlik ingelaat word. Andorra is die enigste dwergstaat wat die euro gebruik sonder 'n amptelike ooreenkoms, hoewel die land in samesprekings verkeer met die EU oor 'n ooreenkoms om hul eie munte te munt.




</doc>
<doc id="76001" url="https://af.wikipedia.org/wiki?curid=76001" title="Swartrugkwarteltjie">
Swartrugkwarteltjie

Die swartrugkwarteltjie ("Turnix nanus") is 'n standvoël wat voorkom aan die suidkus van KwaZulu-Natal, eSwatini en die verder noord kuslangs en onmiddellike binneland vanaf die noordkus van KwaZulu-Natal en ook sentraal Zimbabwe. In Engels staan die voël bekend as die "Black-rumped Buttonquail".

Die voël is tussen 14 – 15 cm groot en weeg tussen 40 – 60 gram. Hulle verkies vogtige grasveld, dikwels om watermassas en ook vogtige dele in heuwel- en bergwêreld om in te leef. Die voël se roep en sang is: "ooooop-ooooop".




</doc>
<doc id="76005" url="https://af.wikipedia.org/wiki?curid=76005" title="Eier (voedsel)">
Eier (voedsel)

Eiers word deur vroulike diere gelê, en sluit in visse, reptiele, amfibieë, en voëls. Eiers van meestal voëls word al vir millennia deur die mens as voedsel geëet. Voël- en reptieleiers bestaan uit 'n beskermende eierdop, albumien (eierwit), en vitellus (eiergeel), binne-in verskeie dun membrane. Gewilde keuses van eierverbruik is hoender, eend, volstruis, kwartel en selfs kaviaar, maar die eier wat verreweg die meeste verbruik word deur mense is hoendereiers. Die volstruis is die dier wat die grootste eiers lê.

Hoenders en ander eierlêers word wêreldwyd aangehou, en die grootskaalse produksie van hoendereiers is 'n globale industrie. In 2009 is 'n geskatte 62.1 miljoen metrieke ton eiers wêreldwyd van ongeveer 6.4 miljard lêhenne verkry.

Voëleiers is al eeue lank 'n waardevolle voedingsbron, beide tydens jagtogte en later vanaf gedomestikeerde pluimvee. Die hoender is waarskynlik makgemaak uit wilde pluimvee wat endemies was in tropiese en subtropiese woude in Suidoos-Asië en Indië voor 7500 v.C. In antieke Rome is eiers op verskeie maniere gepreserveer, en heelparty maaltye het met 'n eiergereg begin.

Die gedroogde-eierbedryf het in die 19de eeu ontwikkel, voor die ontstaan van die gevriesde-eierbedryf. In 1878 het 'n maatskappy in St. Louis, Missouri begin om eiergeel en eierwitte om te skakel in 'n ligbruin, meelagtige stof d.m.v. 'n drogingsproses. Die produksie van gedroogde eiers het aansienlik gestyg tydens die Tweede Wêreldoorlog, weens gebruik deur Amerikaanse soldate en die Geallieerdes.

In 1911 is die eierkarton ontdek deur Joseph Coyle in Smithers, Brits-Columbië, ná 'n voortslepende dispuut oor gebreekte eiers tussen 'n boer in Bulkley Vallei en die eienaar van die Aldermere Hotel. Die eerste eierkartonne was van papier gemaak.

Eiergeel koaguleer, of verhard, nadat dit 'n temperatuur van 65 tot 70 °C bereik het. Eierwit koaguleer teen effens hoër temperature (63 tot 73 °C).

Salmonella word onmiddellik gedood by 70 °C, maar word ook onaktief gestel teen ietwat laer temperature as dit lank genoeg daar gehou word.

Wanneer 'n gekookte eier oorkook word, vorm 'n groenerige ring rondom die eiergeel a.g.v. die yster- en swaelverbindings teenwoordig in die eier. Dit kan ook gebeur as oormaat yster in die kookwater teenwoordig is. Die groenerige ring affekteer nie die eier se smaak nie, maar dit verlaag die kwaliteit van die proteiën. Indien die gekookte eier vinnig in koue water afgekoel word mag die vorming van 'n groen ring om die geel kern voorkom word.

Die risiko van aterosklerosis verhoog wanneer eiers gekook word, a.g.v. die verhoogde oksidasie van cholesterol wat in die eiergeel voorkom.

Hoendereiers word wyd gebruik in verskeie soorte disse, beide soet en souterig, insluitend gebak. Sommige van die voorbereidingsmetodes sluit in gebakte eier, hard-gekook, sag-gekook en gepiekel. Hulle kan ook rou geëet word, alhoewel dit nie aan te beveel is vir persone wat vatbaar is vir salmonellosis, soos bejaardes, verswaktes en swanger vroue nie. Verder is die proteïen in rou eiers slegs 51% biobeskikbaar, terwyl dié van 'n gekookte eier byna 91% biobeskikbaar is; dus is die proteïen van gekookte eiers tweemaal beter opneembaar as die proteïen van rou eiers. As 'n bestanddeel vorm eiergeel 'n belangrike emulsifiseerder in die kombuis, en die proteiën in eierwitte laat dit toe om te skuim en belugte disse te vorm.

Die albumien, of eierwit, bevat proteïen, maar weinig of geen vet, en kan apart gebruik word in kookkuns. Eierwitte kan belug word of geklop word tot 'n ligte, sponserige tekstuur, dit word gereeld gebruik in poedings soos "meringue" en "mousse". Gemaalde eierdoppe word soms as byvoeding gebruik om meer kalsium te lewer. Alle dele van 'n eier is eetbaar, hoewel die doppe gewoonlik weggegooi word. Sommige resepte benodig onvolwasse of ongelegde eiers, wat geoes word nadat die hen geslag is, of binne-in die hoender gekook word.


</doc>
<doc id="76006" url="https://af.wikipedia.org/wiki?curid=76006" title="Afrikaanse kwartel">
Afrikaanse kwartel

Die Afrikaanse kwartel ("Coturnix coturnix") is 'n trekvoël wat feitlik dwarsoor Suid-Afrika en Namibië voorkom. In Engels staan die voël bekend as die "Common Quail". Die voël is klein en lig dofgeel met swart-en-wit strepe oor die rug. Hulle het ook prominente wit wenkbroue. Die mannetjie se keel is swart of rooibruin. Sy roep en sang is: "whit wit-wit" en skree "krwee-krwee" in vlug. Hulle verkies grasvelde en landerye om in te leef.




</doc>
<doc id="76018" url="https://af.wikipedia.org/wiki?curid=76018" title="Polisiemag van Andorra">
Polisiemag van Andorra

Die Polisiemag van Andorra (Katalaans: El Cos de Policia d’Andorra) is die nasionale polisie van Andorra. In 2007, het die mag 240 beamptes gehad wat 'n populasie van ongeveer 85 000 dien. 

Die Polisiemag bestaan uit die Direktoraat van Polisie, vier afdelings wat die verskeie opdragte van die polisie uitvoer en twee "funksionele groepe".

Die direktoraat van Polisie word saamgestel uit 'n direkteur, 'n adjunkdirekteur wat die rang van polisiekommissaris dra, 'n sekretaris, 'n beplannings- en menslike hulpbronne offisier en 'n administratiewe assistent. Dit lei polisie-aktiwiteite regoor die land. Die lede word genomineer deur die regering van Andorra, gebaseer op voorstelle vanaf die Ministerie van Binnelandse Sake. 

Daar is vier afdelings met die volgende verantwoordelikhede:





Ses groepe – vir die beskerming van BBP's, bomruiming, ordebeheer, noodgevalle, opleiding van snuffelhonde en bergredding – word opgemaak uit lede van die vier afdelings; word byeengeroep in reaksie op spesifieke behoeftes; en word bygestaan deur kollegas van naburige lande; veral met die saamstel van gesamentlike opleidingsprogramme.



</doc>
<doc id="76019" url="https://af.wikipedia.org/wiki?curid=76019" title="Soho Manufactory">
Soho Manufactory

Soho Manufactory was een van die eerste moderne fabrieke wat tussen 1762 en 1765 deur die Britse ondernemer Matthew Boulton en sy vennoot John Fothergill op Handsworth Heath in Soho, Smethwick (tans 'n stadsdeel van Birmingham, Engeland) opgerig is en tot en met 1842 bestaan het.

Die vervaardiger het enersyds bekendheid verwerf omdat hier vir die eerste keer konsekwent masjiene vir die massavervaardiging van goedere in 'n produksielynstelsel ingespan is, en andersyds vanweë die voorbeeldfunksie wat dit met sy beter werksomstandighede vervul het. Boulton het vir sy werkers woonhuise op die fabrieksterrein laat oprig, 'n skoon, helder en lugtige werksomgewing geskep, kinderarbeid (volgens destydse maatstawe) vermy en 'n sosiale versekering ingevoer wat op die solidariteitsbeginsel berus het.

Boulton was voor die oprigting van sy Soho Manufactory al 'n vervaardiger van handgemaakte sierware soos knope, gordelgespes en tabakdose. Die vervaardigingsproses was volgens die destyds heersende manier georganiseer: die verskillende dele van die werkproses is in ateljees verrig wat in die ambagsmanne se woonhuise gehuisves is. Sodra een stap voltooi was, is die goedere-in-bewerking vir die volgende stap in die werkproses na 'n ander werker se ateljee geneem.

Die onvoltooide produkte het dikwels uit silwer of ander kosbare materiale bestaan sodat veiligsheidwagte vir die vervoer daarvan benodig is, en so was hoë koste aan die vervaardiging verbonde. Weens die strawwe mededinging in die bedryf het Boulton planne gemaak vir 'n nuwe vervaardigingsgebou waarin alle ateljees en stappe in die werkproses gehuisves kon word – 'n idee wat hy van 'n plaaslike mededinger, John Taylor, oorgeeneem het. Taylor het sy eie werkprosesse reeds in 1759 in 'n enkele fabrieksgebou in Birmingham geherorganiseer.

Om die nuwe produksiestelsel te kan volg, het Bolton 'n geskikte fabrieksterrein benodig. In 1761 het hy 'n erf van vier hektaar in Handsworth, 'n dorp noord van Birmingham, gekoop. Die erf by Hookley Brook was teen 'n helling geleë, met 'n watermeul en waterregte vir die bedryf daarvan, 'n dam en enkele geboue daarop. Vir £1 000 het Boulton die pagkontrak, wat deur die vorige pagters vir 99 jaar aangegaan is, asook alle geboue gekoop. Die geboue het hy onmiddellik laat afbreek en begin om kleiafsettings op die erf te ontgin, 'n baksteenmakery opgerig en die stene gebruik om nuwe ateljees, woonhuise vir werkers en 'n nuwe watermeul op te rig.

Nog in dieselfde jaar was dit duidelik dat daar 'n behoefte aan bykomende kapitaal was, asook 'n inspekteur om die bedrywighede op die bouterrein te oorsien. Die entrepreneur John Fothergill het as vennoot toegetree en ₤5 394 s16 se kontant in die onderneming belê. Boulton se aandeel het bates ter waarde van ₤6 206 s17 d9 in kontant, materiale, erf en geboue beloop. Fothergill het in Soho House, die herehuis op die terrein, ingetrek wat reeds voltooi was en die boubedrywighede oorsien, terwyl Boulton by sy bestaande vervaardigingsgeriewe in Snow Hill gebly het om daar sake te bestuur.

Tussen 1762 en 1764 het 'n groot deel van die ateljees, werkerswoonhuise en masjiensale op die werksterrein ontstaan. Die geboue was almal helder en goed belug; later het Boulton die werksvloere gereeld laat skoonmaak en die geboue laat verf. Sy doelwit was om 'n gesonde en aangename werkatmosfeer te skep. Hy het bewus Rousseau se ideale van 'n menswaardige bestaan gevolg en sy fabriek as 'n verwesenliking daarvan aan die algemene publiek vertoon. Dit het groot aandag getrek, en hooggeplaaste persoonlikhede wat 'n indruk van die werkmetodes in die nywerheid wou kry, het hier kom besoek afgelê. Die positiewe publisiteit het in elk geval Boulton se sake bevorder en gehelp om uitvoere te verhoog.

Die sentrale hoofgebou met drie verdiepings, wat later 'n simbool van die fabriek sou word, het eers omstreeks 1764 ontstaan. Sy hoofkenmerke was die poort na die binnehof, wat twee verdiepings hoog was, en die agthoekige kloktoring. Die fasadeontwerp het klassisistiese voorbeelde van Andrea Palladio gevolg.

Die twee onderste verdiepings het masjiensale, werkwinkels en ateljees gehuisves, terwyl die boonste verdieping uit woonstelle vir leidende personeel bestaan het. Twee laer vleuels, wat die binnehof omsluit het, het eweneens werkwinkels gehuisves. In die hoofgebou se masjiensale is 'n verskeidenheid masjiene geïnstalleer wat die swaar werk gedoen en tegelykertyd 'n konstante hoë gehalte van produkte verseker het. Die rangskikking van werkwinkels en masjiene is so doeltreffend beplan dat 'n soort produksielyn ontstaan het soos dit tans in moderne fabrieke aangetref word. Die boukoste vir die hoofgebou het van 'n vooraf beplande £2 000 – destyds 'n buitengewoon hoë bedrag vir 'n fabrieksgebou – gestyg tot £10 000 by sy voltooiing. Die grootste deel van dié koste is deur 'n groot lening gedek wat deur die Londense uitgewer Jacob Tonson aan Boulton toegestaan is.

Toe Soho Manufactory sy deure in 1765 geopen het, is volgens Fothergill se gegewens 400 werkers en hul gesinne op die werksterrein gehuisves, terwyl die werkerstal volgens Boulton op 700 gestaan het. Fothergill se syfer word as meer betroubaar beskou. Waarskynlik het Boulton ter wille van positiewe publisiteit oordrewe getalle verstrek.


</doc>
<doc id="76022" url="https://af.wikipedia.org/wiki?curid=76022" title="Lionel Mapoe">
Lionel Mapoe

Lionel Mapoe (gebore in Port Elizabeth op 13 Julie 1988) is 'n rugbyspeler wat vir die Goue Leeus in die Curriebeker en die in Superrugby op vleuel speel. 



</doc>
<doc id="76023" url="https://af.wikipedia.org/wiki?curid=76023" title="Deon Stegmann">
Deon Stegmann

Deon Stegmann (gebore op Cradock op 22 Maart 1986) is 'n rugbyspeler wat vir die Blou Bulle in die Curriebeker en die Bulls in Superrugby op flank speel. 

Stegmann is die klassieke baljagter met 'n lae gravitasiepunt, wie voordeel trek uit die huidige spelreëls - en sy antisipasie en gehardheid is 'n groot aanwins vir die Bulls. Hy dra die nommer 6-trui sedert 2008 nadat hy in elke Super 14 wedstryd gespeel het, en die toekenning as "Bulls Voorspeler-van-die-jaar" in 2008 ontvang het. 

Hy is een van Superrugby se beste oopkant-flanke van 2008 to 2012.
Hy is een van die hardste werkers in die Bullsgroep, wat gereeld die voorloper is met duikslae, bal-omkeer en werkstempo-statistiek vir die Bulls. Sy tyd vir die 100 meter naelloop is 10.8 sekondes.

Vir die Bulls, speel Stegmann in 'n lostrio saam met Springbokflank Dewald Potgieter en sy kaptein en Springbok-agsteman, Pierre Spies. Hulle wen twee opeenvolgende Super 14 titels, sowel as die plaaslike Curriebeker.



</doc>
<doc id="76024" url="https://af.wikipedia.org/wiki?curid=76024" title="Dean Greyling">
Dean Greyling

Dean Greyling (gebore op Potgietersrus op 1 Januarie 1986) is 'n rugbyspeler wat vir die Blou Bulle in die Curriebeker en die Bulls in Superrugby op stut speel. 

Greyling was een van die uitblinkers in die 2004 Craven-week en speel vir die Blou Bulle se ouderdomsgroepe van 2005 tot 2007. Hy maak sy Superrugbydebuut vir die Bulle in 2008. Greyling word in Oktober 2010 vir die Springbokgroep van 39 spelers gekies om voor te berei vir die Europese toer in November 2010.

Greyling maak sy Springbokdebuut in die begin-vyftiental teen Australië op 23 Julie 2011 in Sydney. Hy speel sy tweede toets vir sy land die volgende week teen die All Blacks in Wellington. He word nie gekies vir die Rugbywêreldbeker 2011 nie.

Hy speel sy laaste toets (as plaasvervanger) op 15 September 2012 teen Nieu-Seeland in Dunedin, maar ná hy 'n geelkaart ontvang vir vuilspel in die 64 minuut, word hy nie weer oorweeg vir die Springbokke gedurende 2012 nie.



</doc>
<doc id="76025" url="https://af.wikipedia.org/wiki?curid=76025" title="Dewald Potgieter">
Dewald Potgieter

Dewald Potgieter (gebore in Port Elizabeth op 22 Februarie 1987) is 'n Suid-Afrikaanse rugbyspeler wat vir die Blou Bulle in die Curriebeker en die Bulls in Superrugby op flank speel.



</doc>
<doc id="76026" url="https://af.wikipedia.org/wiki?curid=76026" title="Brukkaros">
Brukkaros

Brukkaros (ook genoem Gross Brukkaros en Geitsi Gubib) is 'n rustende vulkaan op 'n 100 km afstand noordnoordwes van Keetmanshoop in Namibië.

Na die laaste fase van die opbreek van Gondwanaland in die Krytperiode was daar verskeie plekke in Suider-Afrika waar magma deur die aardkors gebars het. Hoewel hier by Keetmanshoop 84 miljoen jaar gelede 'n vulkaniese uitbarsting was wat maar slegs 'n jaar of dalk twee jaar aangehou het, is daar geen tekens van lawa nie. Toe die stygende magma met die grondwater in aanraking gekom het, was daar waarskynlik 'n reuse ontploffing van gasse wat die 2½ km wye caldera ('n ringberg) van sandsteen gevorm het. Die hoogste punt van 1 586 m bo seevlak is op die oostelike rand van die ring en dit is ongeveer 650 m bo die omringende landskap. Die kratervloer is 'n 350 m onder die kraterrand.

Tydens die Duitse bestuur van Namibië was daar 'n heliograafstasie op Brukkaros. Tussen 1926 en 1931 het die Smithsonian Institute 'n waarnemingspos op die westelike kraterrand gehad om sonuitstraling te bestudeer. Vir 'n periode was dr. Arthur Bleksley hier betrokke. Tans is daar 'n mas vir langafstandradioverkeer.

Onder die Nama het die berg bekend gestaan as Geitsi Gubib, omdat die voorkoms van die berg vir hulle ooreenkomste getoon het met die lendekleed gedra deur Khoikhoivroue. In Afrikaans is na die lendekleed verwys as 'n broek-en-karos, wat in Duits Brukkaros geword het.
Op die kratervloer groei baie kokerbome. Dit is moeilik om Brukkaros te besoek. Paaie is nie maklik begaanbaar nie en lang afstande moet gestap word. Drinkwater en telefoonkontak is nie beskikbaar nie. Kampeerplek is in die veld.

Berseba, 10 km suidwaarts, is in 1850 deur die Rynse sendeling Samuel Hahn gestig.



</doc>
<doc id="76027" url="https://af.wikipedia.org/wiki?curid=76027" title="Spaghetti">
Spaghetti

Spaghetti is lang, dun, silindriese pasta van Italiaanse en Sisiliaanse oorsprong. Spaghetti word gemaak van semolina of meel en water. Italiaanse gedroogde spaghetti word van durumkoring en semolina gemaak. In sommige lande word spaghetti sowel as durum-pasta asook as eierpasta aangebied. Vir die laasgenoemde word eiers by die pastadeeg gevoeg.

Spaghetti is rond in dwarssnee, met 'n deursnit van sowat twee millimeter in gekookte vorm. Tradisioneel was meeste spaghetti sowat 50 cm lank, maar korter stukkies het gewild geword in die laaste deel van die 20ste eeu; spaghetti is nou orals beskikbaar in lengtes van tussen 25 en 30 sentimeter.

Die term spaghetti is aan Italiaans ontleen. Dit het sy etimologiese wortel in die Latynse "spacus" ("snoer") waaruit die Italiaanse "spago" ontwikkel het. Die verkleinwoord daarvan, "spaghetto", word in die meervoud ("spaghetti") gebruik om na een bepaalde soort lang en dun pasta te verwys. In Italië word daar onderskeiding gemaak tussen besonder dik ("spaghettoni") en besonder dun spaghetti ("spaghettini"). "Capellini" is selfs nog dunner as spaghettini.

Spaghetti word in 'n groot kastrol met gesoute kookwater gekook en gedreineer in 'n kolander of vergiettes.

Jaarlikse verbruik van spaghetti in Italië het verdubbel van 14 kg per persoon voor die Tweede Wêreldoorlog tot 28 kg teen 1955. Italië produseer teen daardie tyd 1 432 990 ton spaghetti, waarvan 74 000 ton uitgevoer is, en het 'n produksiekapasiteit van 3 miljoen ton per jaar.


</doc>
<doc id="76029" url="https://af.wikipedia.org/wiki?curid=76029" title="Matthew Boulton">
Matthew Boulton

Matthew Boulton [ˈboʊltən] (* 3 September 1728; † 17 Augustus 1809) was 'n Engelse nyweraar en sakevennoot van die Skotse ingenieur James Watt. Gedurende die laaste kwart van die 18de eeu het die twee vennote honderde van Boulton & Watt-stoomenjins geïnstalleer wat die meganisering van fabrieke en meule moontlik gemaak het. 

Boulton het daarnaas nuwe tegnologieë op die slaan van munte toegepas, miljoene muntstukke vir Groot-Brittanje en ander lande geslaan en die Koninklike Munt ("Royal Mint") van nuwe toerusting voorsien.


</doc>
<doc id="76031" url="https://af.wikipedia.org/wiki?curid=76031" title="Gys Muller">
Gys Muller

Ds. Gysbert Du Toit Muller, noemnaam Gys, (Bonnievale, 29 Mei 1924 – Barrydale, 6 Februarie 2004) was 'n predikant in die Nederduitse Gereformeerde Kerk. Hy was die seun van 'n NG predikant, ds. Cornelis Muller, en het tussen 1948 en 1985 agtereenvolgens vier gemeentes bedien, naamlik Caledon, Barrydale, Rondebosch en Franschhoek, waar hy meer as die helfte van sy loopbaan deurgebring het. Sy vrou, gebore Margaretha Magdalena Geyer, was die dogter van die tweede redakteur van "Die Burger", dr. A.L. Geyer.

Die latere ds. Muller se vader, Cornelis Muller (geb. 15 Mei 1884), was van 1923 tot 1930, en dus ten tyde van sy vierde kind se geboorte, die eerste leraar van die NG gemeente Vandermerwe op Bonnievale. Ds. Muller sr. is in 1912 gelegitimeer en in 1914 as hulpprediker op Ceres bevestig. Sy eerste gemeente was Citrusdal van 1916 (hy was dié gemeente se eerste leraar) en daarna van 28 April 1923 staan hy op Bonnievale as die NG gemeente Vandermerwe se eerste leraar. Van 1930 is hy leraar op Nieuwoudtville en van 1932 tot in 1950 met sy aftrede van die NG gemeente Calvinia. Hy is oorlede op 12 Februarie 1959.

Ds. Muller sr. is in 1917 getroud met Christina (Stinie) du Toit, wat naby Ceres in die Koue Bokkeveld grootgeword het. Haar ouers het 'n groot rol in die kroos se kindertyd gespeel. Onder die ander kinders, tel Elise Muller (geb. 11 Maart 1919, oorl. 5 November 1985), wat in 1958 die Hertzogprys vir prosa gewen het, Helene, wat getroud was met ds. H.C. Kinghorn (oorl. 10 Julie 1988 en onder meer van 1960 tot 1965 en weer van 23 Januarie 1970 tot 17 Februarie 1981 leraar van die NG gemeente Pinelands) en Erik (gedoop George Frederick), 'n skoolhoof van die Hoërskool Outeniqua in George. Die jongste twee kinders was Christine en Lydia.

Nadat die gesin in 1930 na Nieuwoudtville vertrek het, ontvang Gys sy eerste skoolopleiding daar in 1931. In die winter van 1932, en wel op 25 Junie, neem hulle afskeid van die gemeente en verhuis na Calvinia waar ds. Muller sr. leraar was tot hy sy emeritaat in 1950 aanvaar het. Dié verhuising was, volgens ou ds. Muller: "nie omdat ons nie die gemeente liefgehad het nie, of omdat die gemeente ons nie liefgehad het nie, maar ons oortuig gevoel het, dat die Heere ons geroep het na die teenswoordige gemeente (Calvinia) en dat die Heere dit vir ons moontlik gemaak het, om met ons kinders by 'n hoërskool te wees".

Gys was van 1932 tot 1936 'n leerling aan die Laerskool Calvinia en van 1937 tot 1940 aan die Hoërskool Calvinia waar hy in die eerste klas gematrikuleer het. Sy kinderjare in die Hantam was gelukkige jare wat talle mense opgelewer het was sy lewe blywend verryk het.

Soos sy vader en oom ds. Jan Gysbert Muller (14 April 1988 – 2 April 1962), van 1919 tot 1924 tweede leraar van Robertson en van laasgenoemde jaar tot hy eervolle ontslag ontvang in Februarie 1952 leraar van Riviersonderend) voel die jong Gys hom ook geroepe om die Here as predikant in die NG Kerk te dien. Hy gaan gevolglik in 1940 na die Universiteit van Stellenbosch waar hy die graad B.A. behaal en in 1944 as student aan die Kweekskool aanvaar is. Einde 1947 is hy gelegitimeer. Op universiteit was Gys aktief betrokke by die Christen-Studentevereniging en het in die bestuur van die universiteitstak gedien. Met die stigting van die Kweekskoolkoor in 1946 was hy die eerste sekretaris.

Prop. Muller het aan die begin van 1948 as hulpleraar in die moedergemeente op Worcester begin werk en is op 10 September daardie jaar met handeoplegging in die NG gemeente Caledon in die Overberg bevestig. Dit was tydens sy bediening op Caledon dat hy op 8 April 1950 met Margaretha Magdalena Geyer getroud is. Sy was 'n onderwyseres wat die graad B.Sc. aan die Universiteit van Stellenbosch verwerf het en die enigste kind van dr. Albertus Lourens Geyer, die opvolger in 1923 van dr. D.F. Malan as redakteur van "Die Burger" en van Junie 1950 tot Junie 1954 Suid-Afrika se hoë kommissaris in Londen, en Anna Elizabeth Joubert, van Wellington, wat onder meer presidente was van die Afrikaanse Christelike Vrouevereniging en die skrywer van "Briewe uit Highveld" (1965), 'n samestelling deur M.E.R. van briewe wat mev. Geyer aan haar dogter geskryf het oor die egpaar se ervaringe in Suid-Afrika-Huis.

Tydens 'n oorsese besoek aan die Hoë Kommissariaat in Londen het die jong predikant uit die Overberg die geleentheid gekry om in die Nederlandse kerk Austin Friars, die oudste Hollandse Protestantse kerk ter wêreld, te preek. Uit sy huwelik met Magriet is drie kinders gebore: Anneli van Zyl, ten tyde van haar pa se dood woonagtig in Durbanville en getroud met 'n ingenieur, Gerrit; Christine (Tinie) Leuvennink, 'n dokter wat getroud is met Johan, verbonde aan die Universiteit Stellenbosch; en Neels, van Ceres, in 1983 getroud met Alba en adjunkhoof van die Hoërskool Charlie Hofmeyr.

Ds. Muller is op 28 April 1951 as leraar van die NG gemeente Barrydale bevestig. Op dié dorpie tussen die berge van die Klein-Karoo het hy en sy gesin sewe jaar deurgebring en onder sy leiding is die skoolkoshuis en die kerksaal gebou.

Van die rustige dorpie Barrydale is die Mullers na die NG gemeente Rondebosch waar ds. Muller op 15 Augustus 1958 as medeleraar van ds. D.J. Rabie bevestig is. Onder die lidmate van dié geskiedkundig belangrike gemeente het destyds onder meer ad. C.R. Swart, eerste staatspresident van Suid-Afrika, dr. H.F. Verwoerd, laaste eerste minister van die Unie van Suid-Afrika en eerste eerste minister van die Republiek, asook talle kabinetslede getel wat op die landgoed Groote Schuur binne die gemeentegrense gewoon het.

'n Laagtepunt tydens sy bediening in Rondebosch was toe sy medeleraar, ds. Daan Rabie, op 17 Desember 1963, 'n week nadat hy sy laaste kerkraadsvergadering gelei het, deur 'n hengelongeluk aan die kus naby Mosselbaai verlam is. Die Ringskommissie het op 22 Junie 1964 in die Argyleweg-pastorie die akte van emeritaat vir haar man aan mev. Rabie oorhandig in die teenwoordigheid van enkele kerkraadslede. Dr. Johan Heyns vervang ds. Rabie as ds. Muller se medeleraar en saam arbei hulle in die gemeente met sy toe 1 680 belydende lidmate tot ds. Muller op 25 Julie 1965 sy demissie kry om na Franschhoek te vertrek.

Op 7 Augustus 1965 is ds. Muller en sy gesin in die NG gemeente Franschhoek ontvang, die begin van 'n twee dekade lange verbintenis met dié Bolandse dorp. Die eerste groot projek tydens hul dienstyd op Franschhoek was die oprigting van die tehuis vir bejaardes Huis Fleur de Lis, waartoe die kerkraad op 10 Mei 1965 besluit het. Die kerkraad het 'n perseel agter die kerkgebou aan die ACVV beskikbaar gestel het teen die nominale bedrag van R2. Fleur de Lis is op 1 November 1969 in gebruik geneem.

Die tweede groot projek was die opknapping van die kerkgebou wat op 18 April 1847 in gebruik geneem en in 1883 vergroot is, maar teen die middel jare 60 het dit duidelik begin word die gebou moes noodsaaklike herstelwerk ondergaan. Ds. Muller was lid van die komitee wat op 17 Oktober 1966 opdrag gekry het om die kerkgebou heeltemal buite sowel as binne te restoureer. Ene B. Mansbergh is op 22 Mei 1967 as argitek aangestel en dr. A.C. Liebenberg as raadgewende ingenieur. Die koste van die projek is op R40 000 beraam. Die restourasie was so grondig, dit het in werklikheid daarop neergekom dat net die mure daarvan onveranderd gelaat sou word, maar ondanks al die veranderinge, sou die gebou by voltooiing dieselfde vertoon as voorheen.

Uiteindelik het die totale koste van die restourasiewerk op R60 000 te staan gekom. Die herstelde opgeknapte kerkgebou is in die naweek van 16 en 17 November 1968 feestelik in gebruik geneem. Minder as 'n jaar later, in September 1969, is die Boland deur 'n aardbewing getref wat reuse-skade op byvoorbeeld Tulbagh aangerig het, maar danksy die omvattende betonversterkings wat tydens die restourasiewerk in die mure van die Franschhoekse kerk aangebring is, was die skade aan die gebou gering die gebou is in 1972 tot Nasionale gedenkwaardigheid verklaar.

Ander hoogtepunte tydens ds. Muller se bediening op Franschhoek, was die installering van 'n luidsprekerstelsel in die kerkgebou in 1975, die ingebruikneming van die hersiene Psalm-en-gesangeboek op Hervormingsdag, 29 Oktober 1978, onder leiding van ds. Muller, die eeufeesdiens wat hy in 1981 gehou het met die oog op die honderdste bestaansjaar van die plaaslike munisipaliteit en uiteindelik ook die ingebruikbeming van die nuwe vertaling van die Bybel in Afrikaans op 2 Desember 1983.

Ds. Muller was verantwoordelik vir die 1979-uitgawe van "Uit die Beek", 'n versameling dagstukkies wat van 1925 af jaarliks die lig sien, van 1927 onder die huidige naam en van 1929 af in Afrikaans. "Uit die Beek" se opsteller van 1925 tot 1966 was ds. Attie van Wijk, die leraar van Franschhoek van 1919 tot 1943, wat ná sy aftrede op Franschhoek bly woon en hier oorlede is op 21 Augustus 1966 in die ouderdom van 94 jaar.

Ds. Gys Muller het, ná 'n loopbaan van 37 jaar, aan die begin van 1985 besluit om te emeriteer. Hy het die jaar vantevore 60 geword. So lewer hy op Sondag 3 Februarie 1985 sy afskeidsboodskap na aanleiding van Efes. 3:14-19: "Daarom kniel ek in gebed voor die Vader aan wie die hele gemeenskap van gelowiges in die hemel en op die aarde sy bestaan te danke het. Ek bid dat Hy deur sy Gees uit die rykdom van sy heerlikheid aan julle die krag sal gee om innerlik sterk te word, dat Christus deur die geloof in julle harte sal woon en dat julle in die liefde gewortel en gegrondves sal wees. Mag julle in staat wees om saam met al die gelowiges te begryp hoe wyd en ver en hoog en diep die liefde van Christus strek. Mag julle sy liefde ken, liefde wat ons verstand te bowe gaan, en mag julle heeltemal vervul word met die volheid van God."

Tydens sy byna vier dekades as predikant het hy die Kerk in verskeie Sinodale en Ringskommissies gedien. Vir Franschhoek se lidmate was hy 'n "besielende prediker, toegewyde pastor en bekwame gemeenskapsleier". Sy vrou het hom as volg beskryf: "Gys was nog van die outydse soort predikante, hy het die Woord helder en duidelik met baie liefde gebring, soos 'n herder wat sy skape by die naam ken. Hy het op sy kenmerkende manier liefde en warmte uitgestraal na ander." Hy het die plaaslike gemeenskap in talle komitees gedien, onder meer die skoolkomitee, skoolraad, boukomitee van Huis Fleur de Lis, die verhoudingskomitee, beheerraad van die Hugenote-Gedenkteken, koshuiskomitee en plaaslike Voortrekkerkommando.

Mev. Muller het eweneens haar plek in die gemeente en gemeenskap volgestaan en onder meer in 1983 leiding geneem met die ontbinding van die Vrouesendingbond en die stigting van die Vroueaksie, later bekend as die Vrouediens. Onder haar leiding het die Kinderkrans/Junior Kerkjeugaksie gebloei. Sy was ook onderhoofleidster van die Voortrekkers van 1974 tot 1981.

Die egpaar het hulle ná sy aftrede op die plaas Weltevrede naby Barrydale gaan vestig wat mev. Muller se ouers reeds in 1940 gekoop het toe haar vader, dr. A.L. Geyer, nog redakteur van "Die Burger" was. Hier het Gys en Magriet 'n aangename aftrede van by die 20 jaar deurgebring. Hy het hom besig gehou met skape, hoenders en 'n groentetuin. Hy het gereeld op Barrydale en in omliggende gemeente gepreek, ook in die Verenigende Gereformeerde Kerk en die Engelse interdenominale kerk op die dorp.

Laat in 2003 is kanker by ds. Muller gediagnoseer en hy sterf net vyf maande later op 6 Februarie 2004, op drie dae na 19 jaar ná sy aftrede. Prof. Bethel Müller het die dankdiens met sy begrafnis gelei. Magriet Muller is op 20 Junie 2006 oorlede.




</doc>
<doc id="76034" url="https://af.wikipedia.org/wiki?curid=76034" title="Bontkwartel">
Bontkwartel

Die Bontkwartel ("Coturnix delegorguei") is 'n voël wat voorkom in Zimbabwe, noordelike Namibië, noordelike Botswana en noord en sentraal Suid-Afrika. Die voël word 14 – 18 cm groot en weeg 68 - 90 gram. Die voël is donkerder as die Afrikaanse kwartel. Die voël leef in grasvelde, vogtige velde en savanne. In Engels staan die voël bekend as "Harlequin quail".




</doc>
<doc id="76041" url="https://af.wikipedia.org/wiki?curid=76041" title="Geografie van Andorra">
Geografie van Andorra

Andorra is 'n klein ingeslote land in suidwestelike Europa, geleë in die oostelike Pireneë-gebergte en begrens deur Spanje en Frankryk. Met 'n oppervlakte van 468 km² is dit die kleinste land in Europa maar ook die grootste van die Europese dwergstate.

Andorra is hoofsaaklik bergagtig, waarvan die hoogste die Coma Pedrosa is teen , en die gemiddelde hoogte van Andorra is . Die land word deursny deur drie nou valleie in 'n Y-vorm wat ineen vloei by die hoofstroom, die Gran Valira-rivier en die land verlaat vir Spanje (by Andorra se laagste punt van ).

Andorra se klimaat is soortgelyk aan die van sy bure se gematigde klimate, maar die hoër ligging beteken daar is gemiddeld meer sneeu in die winter, laer humiditeit, en dit is effens koeler in die somer. Daar is gemiddeld 300 dae per jaar sonskyn.

Fitogeografies behoort Andorra tot die Atlanties-Europese provinsie van die Sirkum-boreale streek binne die Boreale koninkryk. Volgens die WWF behoort die streek aan die Pirenese gemengde en naaldwoude eko-streek.

Grondverskuiwings en sneeustortings is die mees prominente natuurlike gevare. Daar is gereelde aardskuddings van onder 2 op die Richterskaal. Daar is geen historiese aantekeninge van enige skadelike aardskuddings in Andorra nie, maar die Andorrese regering het die moontlikheid van een in die toekoms ondersoek.

Die hele Andorra is bergland en daar is 65 bergspitse in totaal.

Die hoogste berg is Coma Pedrosa wat tot strek, in die noordweste van Andorra naby die Franse en Spaanse grense.

Langs die grens met Frankryk, van wes na oos, is die hoogste berge Pic de Médécourbe (), wat die westelike drieledige internasionale grens is van Andorra, Spanje en Frankryk, Pic de Cataperdis () en Pic de Tristaina (), Pic de Font Blanca () in die noordweste; Pic de Siguer (), Pic de la Serrera () en Pic d'Anrodat () in die noorde; en Pic de Noé (), Pic de la Cabaneta () en Roc Mélé () in die ooste.

Langs die grens met Spanje, van wes na oos, is die hoogste berge Pic de Médécourbe (), Pic de Coma Pedrosa (), Port de Cabús () en Pic dels Llacs () in die weste; Pic Negre (), Torre dels Soldats (), en Pic de la Portelleta () in die suide.

In die ooste, naby aan waar die grense van die drie lande ontmoet, lê Pic d’Envalira () en Pic dels Pessons (). 'n Meer, Estany de l'Estanyó, en 'n berg, Pic de l’Estanyó () lê net oos van El Serrat en kan net bereik word met 'n staproete.

Andorra word bykans algeheel gedreineer deur 'n enkele kom wie se belangrikste rivier die Gran Valira is, en die land verlaat in die suide naby die Spaans-Andorrese pad-grenskruising. Daar is twee belangrike sytakke en ses kleiner oop komme. Die komme het die naam voorsien waarvoor die streek tradisioneel bekend is, Die Valleie (Les Valls).

Die Valira del Nord is die noordwestelike sytak, en vloei naby aan El Serrat deur die nedersttings van Les Salines, Arans, La Cortinada, Sornàs, Ordino, en La Massana — waar dit ontmoet met die Tristaina River — en uiteindelik deur Les Escaldes waar dit die Valira d'Orient ontmoet en die Gran Valira vorm.

Die Valira d'Orient is die noordelike sytak, wat naby aan Grau Roig verby vloei deur Soldeu, Canillo, Encamp, en Les Escaldes waar dit die Madriu-rivier ontmoet en dan die Valira del Nord, vanwaar dit die Gran Valira word.

Daar is ook heelwat kleiner dreineringskomme wat oor Andorra se grense met Spanje en Frankryk span. Die vernaamste hiervan is die Pic de Maià-kom wie se belangrikste rivier, die Sant Josep, oostelik vloei uit die land uit in Frankryk in, en is 'n sytak van die Ariège-rivier.

Andorra het 172 mere, waarvan die grootste die Estanys de Juclar () is naby Pic de Noé in die noordooste.

Die klimaat in Andorra wissel grootliks met hoogte. Die valleie het 'n klimaat wat soortgelyk is aan die gematigde klimaat van sy bure, maar as gevolg van die hoër ligging, is die winters geneig om feller te wees, die humiditeit laer en die somers effens koeler. Streke bo die Alpe se boomgrens tussen ongeveer het 'n Alpynse klimaat en Alpynse toendra. Sneeu bedek die noordelike valleie in geheel vir etlike maande. Daar is gemiddeld 300 dae per jaar sonskyn. Gemiddelde daaglikse piek sonbestraling wissel vanaf 150 W/m in Junie tot 280 W/m in Desember.

Die gemiddelde jaarlikse temperature wissel van in Sant Julià de Lòria in die suide, tot in La Massana in die middel, en tot in Arcalis in die noorde. Die gemiddelde daaglikse maksimum en minimum temperature in Escaldes-Engordany is, respektiewelik, en in Julie, en en in Januarie.

Gemiddelde jaarlikse neerslag is vir die hele land, maar dit wissel regoor die land. Dit vermeerder met hoogte en van suid na noord. Die droogste gemeente is Sant Julià de Lòria ( per jaar) in die suide, en die natste is Canillo ( per jaar) in die noorde. Die jaarlikse neerslag kan oorskry op die hoogste berge. Die droogste maande is geneig om Januarie en Februarie te wees, en die natste Mei, Junie en November. Gedurende die somermaande is daar baie min reëndae, maar die reënval kan baie swaar wees aangesien dit gepaard gaan met donderstorms.

Ertslae van yster, lood, aluin, en bouklip is van die hulpbronne wat ontgin word in Andorra, alhoewel die ekonomie op 'n baie groter mate steun op toerisme. Andorra se bergagtige terrein lok jaarliks ongeveer 13 miljoen toeriste, primêr vir skisport en voetslaan. Die grootste aantal besoekers kom van Spanje en Frankryk – 10 743 201 en 3 723 869 onderskeidelik in 2007. Dit is ook 'n gewilde bestemming vir Britse toeriste, verantwoordelik vir een uit sewe van alle Britse pakketvakansies — meer as vir Switserland, Kanada en Amerika gesamentlik.

Daar is 'n risiko van sneeustortings van die middel van die winter tot vroeg somer. Sneeustortingbeheermetodes soos sneeuverwydering deur beheerde ontploffings, sneeunette, sneeuheinings, deflekters, vaste versperrings en sneeukompaksie word gebruik om gevaarlike sneeustortings te voorkom.

Die Arinsal sneeustorting van 1996 was 'n uitsonderlike kragtige poeiersneeu sneeustorting wat gevolg na 'n hele aantal dae van baie swaar sneeuval en sterk winde. Om 19:00 op 8 Februarie 1996, tref die sneeustorting die dorpie van Arinsal en vernietig of beskadig baie karre, geboue en hotelle ernstig, insluitend die Crest-hotel, die Rocky Mountain-kroeg en woonstelle bo-op, die Asterics-kroeg, met geringe skade aan drie woonstelblokke onder konstruksie deur 'n Russiese maatskappy, wat nog steeds onder konstruksie is; ontruiming van die inwoners en toeriste in die dorpie is 'n uur en 'n half voor die storting afgehandel, met die gevolg dat geen lewens geëis is nie, maar materiële en ekonomiese skade was groot. Na die tyd het die regering die oprig van 'n sneeudam gelas regoor die Arinsal-vallei om toekomstige sneeustortings te voorkom. Die Arinsal-sneeudam, wat hoog en wyd is, het 52 miljoen frank gekos het en grond en klip is gebruik.

Die 1970 Pas de la Casa sneeustorting was 'n poeiersneeustorting wat plaasgevind het na 'n hewige sneeustorm vars sneeu agter gelos het bo-op die bestaande sneeubedekking op die berghange bo Pas de la Casa. Die sneeustorting het begin teen 'n hoogte van op die boonste hange van die Pic d'Envalira (), afwaarts versnel teen die 35° helling en gespoel oor ses van die draaie van die ou CG-2 pad wat teen die berg af kronkel na die dorpie van Pas de la Casa toe, wat lê op 'n hoogte van . Daarna tref dit die dorpie en beskadig verskeie geboue, insluitend 'n reseptuurafdeling waar dit die lewe van 'n verpleegster eis. In 1970 het Pas de la Casa heelwat minder geboue gehad as deesdae, so die skade was redelik beperk. Later jare soos die ontwikkeling van die ski-oord voort gegaan het, is planne bestudeer vir sneeustortingbeheer, maar dit was eers in 1985 dat sterk beskermingstrukture soos windbrekers en sneeuheinings opgerig is. Die nuwe CG-2 loop deur die Envalira-tonnel, en vermy sodoende Pas de la Casa en die moontlikheid van sneeustortings.

Grondverskuiwings kom gereeld voor in Andorra; hulle is geneig om te volg na periodes van hewige reënval.

'n Grondverskuiwing gedurende spitsverkeer die aand van 25 Januarie 2008 stort los grond en klip bo vanaf die berghange af tot op die CG-3 hoofpad (Avinguda del Través de la Massana) tussen La Massana en Ordino, en versper dit vir drie dae, en bedek ook heeltemal 'n opelug parkade en heelwat karre. Die enigste skade was aan eiendom, niemand is beseer nie, maar die inwoners van 'n woonstelblok langs die grondverskuiwing moes ontruim word aangesien die gebou onveilig verklaar is. Die gebou staan steeds leeg. Die oorsaak van die grondverskuiwing is vasgestel as sakking van die aarde as gevolg van onvoldoende grondversterking met die uitgrawe en oprig van die parkade 30 jaar gelede.

Op 7 Julie 2009, val 'n rotsstorting tot op die CG-3 hoofpad tussen La Massana en Andorra La Vella, en versper die pad naby die ingang van die Pont Pla-tonnel vir drie ure. Skermnette op die berghange keer meeste van die rotsstorting, maar spoel oor die nette en val op die pad en sypaadjie.

Die Pireneë en Katalonië het gereelde en soms vernietigende aardbewings — die grootste tot nog toe aangeteken is die Katalaanse aardbewing van 1428 met 'n geskatte grootte van IX op die MSK-skaal, ekwivalent tot 6.0-6.5 op die Richterskaal. Nogtans is aardbewings met 'n episentrum binne Andorra geneig om kleiner as 2 te wees. 'n Aardbewing van grootte 4.2 op 5 Oktober 1999 in nabygeleë Bagnères-de-Luchon (Frankryk) is regoor Andorra gevoel en het openbare opskudding veroorsaak. Die Andorrese regering het die moontlikheid van skadelike aardbewings in Andorra bestudeer.




Hierdie artikel inkorporeer agtergrondnotas vanaf webwerwe of dokumentasie van die Verenigde State van Amerika se Staatsdepartement.


</doc>
<doc id="76043" url="https://af.wikipedia.org/wiki?curid=76043" title="Geologie van Andorra">
Geologie van Andorra

Andorra is geleë in die "Asgebied" van die sentrale Pireneë-berggebied in die suidweste van Europa. Dit beteken dat daar geweldige gevoude en gedrukte rots voorkom, gevorm tydens die Iberiese skiereiland se rotasie in die Europese vasteland in.

Rots vanuit die Kambriese of Ordovisiese tydperk kom voor in die vorm van konglomeraat, kalksteen, filliet, kwartsiet, en leiklip. Deurbrekings van leiklip uit die Siluriese tydperk kan gevind word in die Llavirsi plooidal naby Bixessarri in die suidweste. Gneis en skis kan gevind word in die kerne van plooirûens in die noordooste van die land. Die gneis bevat muskowiet. Die plooirûens is verbind met amper horisontale skeurgebiede, wat dekblaaie bevat van gemetamorfoseerde sedimente. Jonger oorliggende Paleosoïkum-gemetamorfoseerde sedimente word gevind regoor Andorra en is ook skerp gevou.

In die suidooste van die land kom 'n alkaliese graniet voor van 'n batoliet genoem Mt-Louis-Andorra Batoliet. Dit reik in Spanje in en dek 'n area van 600 km. Verskillende rotssamestellingsgebiede kom voor met monzograniet gevind in die middel, kwarts dioriet op die kant en granodioriet in die dele tussenin. Die batoliet het metamorfose tot gevolg gehad aan sy westelike kant. Die basis van die batoliet is blootgestel in die ooste van Andorra.

In die sentrale en oostelike Pireneë, wat Andorra insluit, is geen fossiele ouer as die Ordovisiese Karadok, 450-460 miljoen jaar gelede, gevind nie. 

Andorra is uitgebreid vergletser gedurende die Kwaternêr; gletsers het deur al die vername valleie van Andorra gevloei, en saamgevloei in een groot gletser by Escaldes-Engordany, wat in die koudste tydperk so ver suid as Pont de la Fontaneda gestrek het naby Santa Coloma. Andorra het heelwat gletsererosie-agtige terreinvorms, insluitend U-vormige valleie, keteldalle, mesrûe en roche moutonnées. Voorbeelde van keteldalle sluit in die Cirque de Pessons in die ooste, Llac de Tristaina in die noordweste, en die twee keteldalle teen 'n hoogte van ongeveer 2400 m op Pic de Casamanya (2740 m). Santa Coloma het 'n vergletserde eindmoreen.



</doc>
<doc id="76044" url="https://af.wikipedia.org/wiki?curid=76044" title="Gemeentes in Andorra">
Gemeentes in Andorra

Andorra bestaan uit sewe gemeenskappe bekend as gemeentes (parròquies, enkelvoud – parròquia). Tot relatief onlangs was daar slegs ses gemeentes; die sewende, Escaldes-Engordany, is in 1978 gestig.

Sommige gemeentes het verdere gebiedsindelings. Ordino, La Massana en Sant Julià de Lòria is onderverdeel in "quarts" (kwartiere), terwyl Canillo onderverdeel is in 10 "veïnats" (buurte). Dit stem meestal ooreen met dorpies, wat in al die gemeentes gevind kan word.

Elke gemeente het sy eie verkose burgemeester wat ook die nominale hoof is in die plaaslike regering, bekend as 'n "comú" in Katalaans.
"* Hoofstad van Andorra"


</doc>
<doc id="76045" url="https://af.wikipedia.org/wiki?curid=76045" title="Fesenjan">
Fesenjan

Khoresht-e fesenjān (Farsi: خورشت فسنجان), of kort fesenjān (فسنجان), is 'n gereg in die Persiese en Mesopotamiese kookkuns. Dit is 'n dik bredie met 'n soet-pikante smaak en Persiese granaatappelstroop, gemaalde okkerneute, advieh ('n Persiese speserymengsel wat soms deur kurkuma vervang word) en uie as sy basis. 

Tradisioneel word die bredie van hoender- of eendevleis berei, maar daar is ook variante van fesenjan waarvoor maalvleisbolletjies, lamvleis, beesvleis, vis of uitsluitlik vegetariese bestanddele gebruik word. Die smaak hang van die kookmetode af en kan soet of suur wees. Fesenjan word gewoonlik met Persiese wit of geel saffraanrys ("polo" of "chelo") bedien.


</doc>
<doc id="76048" url="https://af.wikipedia.org/wiki?curid=76048" title="Hamilton (dubbelsinnig)">
Hamilton (dubbelsinnig)

Die term Hamilton kan na een die volgende verwys:

Geografie:

Persone:

Sien ook:


</doc>
<doc id="76050" url="https://af.wikipedia.org/wiki?curid=76050" title="Derry">
Derry

Derry of Londonderry (amptelike naam) is die tweede grootste stad in Noord-Ierland (en die vierde grootste op die eiland Ierland) met 'n merendeels Rooms-Katolieke bevolking van 83 652 volgens die Sensus van 2012. Saam met die nabygeleë Letterkenny vorm Derry die ekonomiese middelpunt van Ierland se noordweste.

Derry is aan die Foylerivier se monding in die Lough Foyle naby die grens met die graafskap Donegal in die Republiek van Ierland geleë, 'n gebied waarmee die stad eeue lank nou bande gehandhaaf het. Sint Colmcille (ook bekend as Sint Columba), 'n heilige uit Tír Chonaill (die historiese naam vir Donegal) word tradisioneel as stadstigter beskou wat volgens oorlewerings hier omstreeks 546 'n klooster gestig het.

Derry staan vandag veral vir sy goed bewaarde stadsmuur bekend wat in die vroeë 17de eeu deur Londense handelmaatskappye opgerig is om die stad teen aanvalle deur Ierse hoofde te beskerm - van daar die bynaam "The Walled City".
Derry se stadsmuur, die enigste volledig bewaarde in Ierland, loop oor 'n afstand van 1,5 km rondom die historiese middestad en dien tans as 'n unieke staproete met verskillende uitsigpunte. Trappe bied toegang tot die 17de eeuse versterkings.

Die verskillende name en byname, waarmee na die stad verwys word, weerspieël sy geskiedkundige en argitektoniese erfenis. Die oorspronklike Ierse stadsnaam "Daire" of "Doire" beteken "eikebos" en is later verengels tot Derry. Derry is as eerste beplande stad in Ierland in 1613 deur Britse setlaars naby 'n ouer Ierse nedersetting gestig. Volgens 'n koninklike oktrooi, wat op 10 April 1662 aan Derry verleen is, is die voorsetsel "London" voor die stadsnaam gevoeg - 'n verwysing na die betreklik groot finansiële bydrae wat Londen se invloedryke gildes tot die setlaarskolonie gemaak het, ongeag die "City of London" se ambivalente houding teenoor die projek. Weens sy ondeurdringbare stadsmure, wat tydens die Beleg van Derry in 1688 en 1689 nie ingeneem kon word nie, is aan die stad later die bynaam "Maiden City" verleen. Terwyl dit vandag algemeen as Derry bekend staan, is Londonderry as die amptelike naam eweneens steeds in gebruik, veral onder Noord-Ierse Protestantse Unioniste. 
Gedurende die Tweede Wêreldoorlog het Derry vanweë sy strategiese ligging 'n belangrike rol as die Geallieerde magte se mees westelike vlootbasis in Europa gespeel. Op die hoogtepunt van die oorlog was 20 000 soldate van verskillende nasionaliteite hier gestasioneer. Die stad handhaaf steeds sy historiese bande met die Amerikaanse Vloot.

Gedurende die "Troubles", die tydperk van onluste tussen 1969 en 1998, was Derry een van die brandpunte van Republikeins-nasionalistiese verset teen die Britse administrasie van Noord-Ierland en die stasionering van Britse troepe. Ná die Goeie Vrydagooreenkoms het Derry 'n nuwe rol begin speel as kulturele en opvoedkundige sentrum van Noordwes-Ierland. Die vroeëre Ebrington Barracks, wat as openbare plein herskep is, en die nuwe "Peace Bridge" of Vredesbrug oor die Foylerivier versinnebeeld die vredesproses.


</doc>
<doc id="76051" url="https://af.wikipedia.org/wiki?curid=76051" title="House of Fraser">
House of Fraser

House of Fraser is 'n Britse luukse afdelingswinkelketting wat in 2018 59 winkels in die Verenigde Koninkryk en Ierland in bedryf het. Die jaarlikse omset beloop meer as £1,2 miljard (ZAR16,8 miljard).

Die onderneming is oorspronklik in 1849 in Glasgow, Skotland as "Arthur and Fraser" gestig. In 1891 het dit as "Fraser & Sons" bekend gestaan. Die maatskappy het in die vroeë 20ste eeu aanhou groei, maar eers ná die Tweede Wêreldoorlog het dit danksy 'n groot getal oornames tot 'n nasionale winkelketting uitgebrei. Tussen 1936 en 1985 is meer as sewentig ondernemings, hulle dogtermaatskappye nie ingereken nie, oorgeneem. Die onderneming is in 1948 vir die eerste keer op die Londense Effektebeurs genoteer en is uiteindelik by die FTSE 100-indeks ingesluit voordat dit in 2006 deur die Yslandse beleggingsmaatskappy "Baugur Group" oorgeneem is. 

Die onderneming se oornames het baie huishoudelike name uit die kleinhandelbedryf ingesluit waarvan sommige as deel van die ketting se langtermynstrategie om winkels onder die "House of Fraser"-handelsmerk saam te snoer nie meer gebruik word nie. "House of Fraser" het 'n aantal bekende winkels gekoop, waaronder "Army & Navy", "Beatties", "Dickins & Jones", "Jenners", die afdelingswinkel "Howells", "Kendals", "Rackhams", "Binns" en "Harrods of Knightsbridge" (tans in privaat besit). "D H Evans" se winkel in Londen se bekende Oxford Street-winkelstraat is in 2001 onder die naam "House of Fraser" heropen en dien tans as die ketting se vlagskipwinkel. Die grootste winkel van "House of Fraser" is in Birmingham geleë.

Ander maatskappye het 'n aantal pogings onderneem om die "House of Fraser"-groep oor te neem, soos byvoorbeeld "Boots" en "Lonrho", maar dit was die oorname deur "Baugur" wat die eienaarskap van "House of Fraser" onder die Britse publiek se aandag gebring het. Baugur het in Februarie 2009 bankrot gespeel, en "House of Fraser" het vervolgens van eienaar gewissel. Die aandele aan "House of Fraser" word tans deur die Britse sakeman Mike Ashley gehou nadat die ketting in Augustus 2018 onder administrasie geplaas is. Onderhandelinge is onder meer met verhuurders gevoer.

"House of Fraser" het sy oorsprong in 'n klein tekstielwinkel wat deur Hugh Fraser en James Arthur in 1849 op die hoek van Argyle en Buchanan Street in die middestad van Glasgow geopen is. Byna 'n eeu later, in 1941, was dit 'n ketting met 'n aantal winkels in Skotland wat "House of Fraser" as sy nuwe naam gekies het.

Gedurende die 1950's het die ketting, wat steeds in besit van die Fraser-Familie was, vinnig begin uitbrei. Met die oorname van 'n mededinger, die "Binns"-winkelketting (wat in die vroeë 19de eeu in Sunderland as tekstielhandel gestig is), het "House of Fraser" nuwe winkels dwarsoor Skotland, in Carlisle en die noordooste van Engeland gevestig. In die laat 1950's is die Londense luukse afdelingswinkel "Harrods" en "Dickins & Jones" deur "House of Fraser" oorgeneem. Die groeifase het tot in die 1970's voortgeduur toe bekende kleinhandelondernemings soos "Rackhams"," Army & Navy" en "Dingles" deel van "House of Fraser" geword het.

In 1985 het 'n ingrypende verandering plaasgevind toe "House of Fraser" vir £615 miljoen deur die Al Fayed-familie gekoop is. 'n Nuwe strategie is aangekondig waarvolgens kleiner winkels deur groter eenhede vervang sou word. In 19994 is aandele van "House of Fraser" vir die eerste keer op die Londense Effektebeurs verhandel - teen 'n markwaarde van £484 miljoen. "Harrods" is destyds afgesplits en vervolgens as die privaat eiendom van Al Fayed bedryf.

'n Oorname-aanbod deur die Skotse kleinhandel-entrepreneur Tom Hunter is in 2003 van die hand gewys, terwyl enkele filiale in Skotland verkoop of gesluit is. Net twee jaar later het die groep sy uitbreidingsprogram hervat met die oorname van 16 winkels wat onder die handelsmerk "Jenners and Beastties" bedryf is. Betreklik groot nuwe afdelingswinkels is in 2008 onder meer in Belfast, Bristol en die Westfield-winkelsentrum in Wes-Londen geopen. Die eerste oorsese winkel het sy deure in 2013 in die "World Trade Center"-winkelsentrum in Aboe Dhabi geopen.

In 2014 is "House of Fraser" deur die Chinese afdelingswinkelketting "Nanjing Xinjiekou Department Store Co" (ook bekend as "Nanjing Cenbest") oorgeneem. Strawwe mededinging deur aanlynwinkels en modewinkels het - net soos bestaande pensioenverpligtinge en hoë huurgelde in gewilde Britse winkelstrate - bygedra tot "House of Fraser" se stadige agteruitgang. 

In Junie 2018 het "House of Fraser" aangekondig dat 31 van die ketting se 59 afdelingswinkels in die Verenigde Koninkryk, insluitende die vlagskipwinkel in Londen se Oxford Street asook afdelingswinkels in Birmingham, Cardiff en Edinburg, as deel van 'n herposisioneringsplan gesluit sou word. Hieruit sou moontlik die verlies van sowat 6 000 werksgeleenthede gevolg het - 2 000 van "House of Fraser" se eie personeel en 'n verdere 4 000 in konsessiesake. Alhoewel die onderneming in die finansiële jaar tot 31 Januarie 2018 'n bedryfswins van £19,9 miljoen vermeld het, gaan dit gebuk onder 'n skuldlas van £390 miljoen waarvoor in 2017 £18,7 miljoen vir rente en skulddelging betaal moes word.

In Augustus 2018 het "House of Fraser" in ernstige finansiële moeilikhede beland nadat die Chinese eienaars nie daarin geslaag het om die ketting aan 'n ander Chinese onderneming, "C.banner", te vekoop nie. Die ketting is uiteindelik deur Mike Ashley, die eienaar van "Sports Direct" wat reeds in besit was van elf persent van die HoF-aandele, van bankrotskap gered deur 'n suksesvolle oorname-aanbieding van £90 miljoen. Mike Ashley beplan om 47 van "House of Fraser" se afdelingswinkels van sluiting te red. Vir 'n aantal winkels soos dié in Edinburg se Princes-straat kon geen ooreenkoms met verhuurders bereik word nie. Die webtuiste van "House of Fraser" was tydelik weens 'n geskil met leweransiers gesluit.


</doc>
<doc id="76054" url="https://af.wikipedia.org/wiki?curid=76054" title="Brzeg">
Brzeg

Brzeg is 'n dorp in die suidweste van Pole met 37 312 inwoners (2012), geleë in Silesië in die Woiwodskap Opole aan die linkeroewer van die Oderrivier. Dit is die administratiewe setel van die gelyknamige distrik ("Powiat Brzeski").



</doc>
<doc id="76056" url="https://af.wikipedia.org/wiki?curid=76056" title="Boerboel">
Boerboel

'n Boerboel is 'n Suid-Afrikaanse hond wat spesifiek vir waghonddoeleindes geteël is. Die honde is geskiedkundig aangehou vir beskerming teen aanvalle van wilde diere.

Boerboelle is die enigste honde wat uitsluitlik in Suid-Afrika geteel is as waghonde. Dit word algemeen aanvaar dat die ras se oorsprong 'n kruis is tussen inheemse honde uit Afrika en spesies wat ingevoer is tydens die Europese vestiging in die Kaap. De Beers het in 1928 bullmastiff honde ingevoer om die myne te bewaak, welke ras ook gekruis was met boerboelle. 

Hoewel daar verskeie verenigings bestaan wat boerboelle registreer, elk met hul eie rasstandaarde, is daar 'n algemene konsensus oor die mees opvallende aspekte. 

Die boerboel is ’n groot hond met 'n indrukwekkende en ontsaglike, kragtige voorkoms. Die hond het 'n prominente en goed ontwikkelde spierstelsel met veerkragtige beweging. Die vel is dik, los met matige plooie op die voorkop. Die pels is kort en glad, met ’n digte haarbedekking oor die hele hond. Die erkende kleure is alle skakerings van geel, bruin, briekwa, of swart. 

Die boerboel se kop is kort, breed, diep, blokkig en gespierd en met goed gevulde wange en kan swart gemaskerd wees.

Die mees gesogde karaktereienskap is die boerboel se getrouheid en gewilligheid om sy familie te beskerm (beskermingsdrang) as gevaar dreig. Ander eienskappe is gehoorsaamheid en intelligensie, met 'n selfversekerde en vreeslose houding.





</doc>
<doc id="76058" url="https://af.wikipedia.org/wiki?curid=76058" title="Boontjie">
Boontjie

'n Boontjie is die dikwels eetbare saad van enige spesie in die peulfamilie Fabaceae. Na bestuiwing ontwikkel die vrug in 'n peul wat van een tot etlike sade binne-in huisves en beskerm tot dit ryp geword het.

Rankboontjies ("Phaseolus coccineusis") plante wat gewysig is om deur slingering opwaarts te kan beweeg. Slingerplante het buigsame stamme, dikwels baie lank in verhouding tot hul dikte, wat spiraalvormig rondom enige ondersteuning draai. Die ondersteuning moet egter min of meer vertikaal wees en nie te dik nie.




</doc>
<doc id="76059" url="https://af.wikipedia.org/wiki?curid=76059" title="Skiepertjie">
Skiepertjie

'n Skiepertjie (Nederlands: "Schipperke") is 'n klein Belgiese hondjie met 'n oorsprong in die vroeë 16e eeu. 

Skiepertjies is klein hondjies met 'n dubbelpels van sagte dons aan die onderkant en growwer, langer hare aan die bokant. Die ras het 'n langhaar maan, wat met 'n punt hang teen die rug af, tot by die kruis. Hoewel hul meesal swart van kleur is, kom hul somtyds ook in ligbruin vooor.

Die hondjies is bekend vir hulle stoute, nuuskierige en somtyds hardkoppige temperament. Skiepertjies is baie energiek en benodig gereëlde oefening en kan veeleisend wees vir eienaars aangesien hulle nie altyd gehoorsaam is nie. Hulle is verder bekend vir hulle wakker geblaf as hulle van indringers bewus raak en maak dus goeie waghonde. 

Die naam Skiepertjie, kom van die Nederlands ""Schipperke"" wat "klein kapteintjie" beteken. Die hondjies het hul naam gekry aangesien hulle in België en Nederland op kanaalbote gewerk het, ondermeer as waghonde en muisvangers.

Die hondjie word geklassifiseer as 'n nutshond, 'n beskrywing vir nuttige honde wat vir verskillende doeleindes gebruik kan word.

Beatrix Potter se kinderverhaal "The Pie and the Patty Pan" bevat verwysings na 'n Skiepertjie genaamd "Duchess".


</doc>
<doc id="76061" url="https://af.wikipedia.org/wiki?curid=76061" title="Edward Smith (seekaptein)">
Edward Smith (seekaptein)

Edward John Smith (* 27 Januarie 1850; † 15 April 1912) was 'n reserwe-offisier in die Britse Koninklike Vloot wat as offisier in bevel op 'n verskeidenheid passasierskepe van die "White Star Line"-redery gedien het. Hy het veral bekendheid verwerf as die kaptein van die noodlottige "RMS Titanic" en het gesterf nadat dié skip op sy nooiensvaart in April 1912 'n ysberg getref en gesink het.

Edward John Smith is op 27 Januarie 1850 in Well Street, Hanley, Staffordshire as seun van Edward Smith, 'n pottebakker, en sy vrou Catherine Hancock (née Marsh) gebore. Sy ouers is op 2 Augustus 1841 in Shelton, Staffordshire getrou. Hulle het later 'n winkel bedryf.

Smith het tot op die ouderdom van dertien by die "British School" in Etruria, Staffordshire skool gegaan en daarna 'n stoomhamer by die plaaslike smitswinkel bedien. In 1867, toe hy 17 jaar oud was, het hy na Liverpool gegaan om in die voetspore van sy halfbroer Joseph Hancock, 'n kaptein op 'n seilskip, te volg. Hy het sy opleiding op die "Senator Weber" ontvang, 'n skip van die Liverpoolse redery A. Gibson & Co.

Op 13 Januarie 1887 het Smith in die St. Oswaldskerk te Winwick in Cheshire met Sarah Eleanor Pennington getrou. Uit die huwelik is op 2 April 1898 in Waterloo, Liverpool 'n dogter, Helen Melville Smith, gebore. Die gesin het destyds 'n indrukwekkende baksteenhuis, "Woodhead", in Winn Road, Highfield, Southampton bewoon.

In Maart 1880 is Edward Smith as vierde offisier op die "SS Celtic", 'n stoomskip van "White Star Line", aangestel. Hy het sy diens op skepe verrig wat roetes na Australië en New York bedien het en hier vinnig in sy loopbaan gevorder. In 1887 het hy vir die eerste keer as kaptein die kommando op 'n "White Star"-skip, die "Republic", gevoer. 

In 1888 het Smith sy Ekstra Meestersertifikaat ("Extra Master's Certificate") behaal en tot die Koninklike Vlootreserwe ("Royal Naval Reserve") toegetree. Hy was sodoende as volle luitenant gekwalifiseer en kon sy militêre rang as "RNR" agter sy naam skryf. In oorlogstye kon hy opgeroep word om in die Koninklike Vloot te dien. Vanweë sy militêre rang as kommandeur in die Vlootreserwe was Smith se skepe geregtig om die Blou Vaandel van die Koninklike Vlootreserwe te gebruik - in teenstelling met Britse handelskepe wat die Rooi Vaandel (ook bekend as "Red Duster") vertoon het.

Vanaf 1895 het Smith nege jaar as kaptein van die "SS Majestic" gedien. Toe die Boereoorlog in 1899 begin het, is "Majestic" opgeroep om troepe na die Kaapkolonie te vervoer. Smith het twee vaarte na Suid-Afrika onderneem wat sonder voorvalle verloop het, en vir sy dienste het koning Edward VII in 1903 die "Transport Medal" ("Vervoermedalje") met die "Suid-Afrika"-gespe aan hom toegeken.

Smith is vervolgens as 'n "veilige kaptein" beskou. Nadat hy jare lank ervaring op see opgedoen het, het hy by passasiers en bemanningslede 'n reputasie vir rustige gesofistikeerdheid verdien. Sommige passasiers het transatlantiese reise uitsluitlik op skepe onderneem wat onder kaptein Smith se bevel was. Hy het gaandeweg as die "miljoenêrs se kaptein" bekend gestaan omdat Engelse hoërklas-passasiers gewoonlik skepe onder sy kommando gekies het.

Vanaf 1904 was "White Star Line" se nuutste skepe op hulle nooiensvaarte onder beheer van kaptein Smith. In dieselfde jaar het die redery die kapteinskap oor die destyds grootste skip ter wêreld, die "Baltic", aan Smith toevertrou. Die "Baltic" het op 29 Junie 1904 vanaf Southampton-hawe vir haar nooiensvaart na New York vertrek en dit sonder voorvalle voltooi. Ná drie jaar as kaptein van die "Baltic" het Smith die bevel oor sy tweede groot skip, die "Adriatic", oorgeneem. Ook dié skip het sy nooiensvaart suksesvol voltooi.

Tydens sy kapteinskap oor die "Adriatic" het Smith die "Koninklike Vlootreserwe" se dekorasie vir langtermyndiens ontvang en is gelyktydig tot kommandeur bevorder. Vervolgens is na hom verwys as "Kaptein Edward John Smith, RD, RNR", waarby "RD" ""Reserve Decoration"" beteken.

'n Standbeeld ter nagedagtenis van kaptein Smith is in Beacon Park, Lichfield, Engeland opgerig. Die inskrif lees:


</doc>
<doc id="76067" url="https://af.wikipedia.org/wiki?curid=76067" title="Eed">
Eed

'n Eed is 'n plegtige verklaring dat mens iets sal doen (of nie sal doen nie). Soms word onderskeid gemaak tussen 'n kerklike eed (soos 'n gelofte) en 'n sekulêre eed. By die sekulêre vorm word daar verder onderskei tussen 'n "belofte" (dat mens iets sal doen of nalaat) en 'n "verklaring" (dat mens iets gedoen het of nagelaat het).

'n Eed word gewoonlik afgelê met die woorde: "Ek sweer dat ek..." of "Sweer u dat u...". Tydens 'n beëdigde eed word die twee voorste vingers van die regterhand opgesteek en verklaar: "So help my God". Iemand wat onder eed lieg pleeg "meineed", 'n oortreding wat onder die wet strafbaar is.

Al mens 'n belofte of verklaring in plaas van 'n eed aflê, begin mens met: "Ek beloof/verklaar dat ek..." en bekragtig dit dan met "Dit beloof ek" of "Dit verklaar ek". In die geval is dit nie nodig om die twee voorste vingers van die regterhand omhoog te hou nie.



</doc>
<doc id="76068" url="https://af.wikipedia.org/wiki?curid=76068" title="Derick Minnie">
Derick Minnie

Derick Minnie (gebore in Alberton, 29 Oktober 1986) is 'n Suid-Afrikaanse rugbyspeler wat vir die Goue Leeus in die Curriebeker en die Lions in Superrugby speel. Hy het in 2013 drie keer vir die Sharks oorsee uitgedraf, toe die Lions nie kon deelneem aan Superrugby nie. Hy speel op die flank-posisie.



</doc>
<doc id="76069" url="https://af.wikipedia.org/wiki?curid=76069" title="Piet Lindeque">
Piet Lindeque

Piet Lindeque (gebore op Winburg, 31 Januarie 1991) is 'n Suid-Afrikaanse rugbyspeler wat vir die Sharks in Superrugby op senter speel. Hy het ook in 2013 vir die Blou Bulle in die Vodacombeker gespeel.



</doc>
<doc id="76071" url="https://af.wikipedia.org/wiki?curid=76071" title="Elgar Watts">
Elgar Watts

Elgar Watts (gebore in Paarl, 24 September 1985) is ’n Suid-Afrikaanse rugbyspeler wat vir die Kings in Superrugby op losskakel speel. Hy het ook voorheen vir die Boland Kavaliers, die Pumas en die Vrystaat Cheetahs in die Curriebeker- en Vodacombekerreekse gespeel.



</doc>
<doc id="76072" url="https://af.wikipedia.org/wiki?curid=76072" title="Arktika">
Arktika

Arktika is 'n polêre gebied in die noordelikste deel van die Aarde wat bestaan uit die Arktiese Oseaan (of Noordelike Yssee) en dele van Denemarke (Groenland), Kanada, Rusland, Noorweë, die Verenigde State (Alaska), Swede, Finland en Ysland.

Die naam van die gebied is afgelei van die Griekse word "árktos" ἄρκτος vir beer. Die byvoeglike naamwoord "árktikós" "arkties"‚ "noordelik" het verwys ná die gebied onder die sterrebeeld Groot Beer. Die Poolster is byna loodreg oor die Noordpool en lê in die sterrebeeld Klein Beer.

Die naam "Arktika" kom van die Griekse woord ἀρκτικός ("árktikós": "naby die Beer, die noorde"), en dit kom weer van die woord ἄρκτος ("árktos" "beer"). Die naam verwys óf na die Groot Beer, ’n sterrebeeld wat prominent in die noordelike deel van die hemelsfeer is, óf na die Klein Beer, wat die noordelike poolster, Polaris, bevat.

Daar is ’n paar definisies vir die gebied wat as Arktika bekend staan. Die gebied kan gedefinieer word as noord van die Arktiese Sirkel (66° 33'N), min of meer die grens van die middernagson en poolnag. Volgens nog ’n definisie is Arktika die streek waar die gemiddelde temperatuur vir die warmste maand (Julie) onder 10 °C is; die noordelikste boomlyn volg die temperatuurlyn (isoterm) rofweg by die grens van dié gebied.

Arktika se klimaat word gekenmerk deur koue winters en koel somers. Sy neerslag is in die vorm van sneeu en is min; die grootste deel kry minder as 50 cm per jaar. Winde skep dikwels sneeu en dit wek die indruk van ’n voortdurende sneeuval. Gemiddelde wintertemperature kan net wees en die koudste opgetekende temperatuur is sowat . Die klimaat aan die kus is matiger danksy oseaniese invloede. Arktika word geraak deur aardverhitting en dit lei tot ’n krimping van die Noordelike Yssee, minder ys in die Groenland-yslaag en die vrystelling van metaan wanneer die ysgrond ontdooi.

Weens die noordwaartse verskuiwing van die planeet se isoterms (sowat 56 km per dekade in die laaste 30 jaar as gevolg van aardverhitting), word die Arktiese gebied (soos bepaal deur boomlyne en temperatuur) tans kleiner. Die grootste rede tot kommer is waarskynlik die krimping van die Noordelike Yssee. Daar is ’n groot variasie in voorspellings hieroor, met modelle wat ’n byna algehele tot algehele ysverlies in September tussen 2040 en 2100 toon. Sowat die helfte van die modelle wat ontleed is, dui op ’n byna algehele tot algehele ysverlies in September teen die jaar 2100.

Bekende diere wat hier voorkom, sluit in soogdiere soos die ysbeer ("Ursus maritimus"), muskusos ("Ovibos moschatus"), poolvos ("Vulpes lagopus"), rendier ("Rangifer tarandus"), seeroofdiere ("Pinnipedia"), walrus ("Odobenus rosmarus") en die witdolfyn ("Delphinapterus leucas"); asook voëls soos die swerfvalk ("Falco peregrinus"), Kanadese gans ("Branta canadensis"), grysstrandkiewiet ("Pluvialis squatarola"), Arktiese sterretjie ("Sterna paradisaea"), swartpootbrandervoël ("Rissa tridactyla"), mikstertmeeu ("Xema sabini"), langstertroofmeeu ("Stercorarius longicaudus"), Arktiese roofmeeu ("Stercorarius parasiticus"), steenloper ("Arenaria interpres") en die fluitswaan ("Cygnus columbianus").

Plantegroei bestaan uit dwergstruike, gras, kruide, korsmosse en mosse, wat almal redelik laag groei en ’n toendra vorm. Namate ’n mens noordwaarts beweeg, neem die hoeveelheid hitte wat vir plantegroei beskikbaar is aansienlik af. In die noordelikste gebiede is plante by hul metaboliese perke en klein verskille in die totale hoeveelheid somerhitte maak groot verskille in die hoeveelheid energie wat beskikbaar is vir onderhoud, groei en voortplanting.

Bome kan nie in die Arktiese streek groei nie; plante word in die warmer dele tot 2 meter hoog. Grasse en mosse kan dik lae vorm. In die kouer streke is ’n groot deel van die grond kaal; nievaatplante soos korsmosse en mosse oorheers die gebied saam met ’n paar verspreide grasse en weiveldkruide (soos die Arktiese papawer).


</doc>
<doc id="76074" url="https://af.wikipedia.org/wiki?curid=76074" title="Titanic II">
Titanic II

Titanic II is 'n beplande passasierskip wat as namaaksel van die befaamde "Olympic"-klas-stoomskip "RMS Titanic" ontwerp is. Die projek is in April 2012 deur die Australiese miljardêr-sakeman Clive Palmer aangekondig. "Titanic II" sal die nuwe vlagskip van sy "Blue Star Line"-redery wees en na verwagting in 2016 van stapel loop, 104 jaar nadat die oorspronklike "RMS Titanic" op sy nooiensvaart gesink het. "Titanic II" se eerste vaart sal van Southampton, Engeland na New York wees en dus dieselfde roete volg soos sy historiese voorloper.

Clive Palmer sal die projek self befonds. Die hoofontwerper van die skip, wat van die nuutste beskikbare navigasietegnologie voorsien sal word, is Markku Kanerva. "Titanic II" sal deur die Finse maatskappy "Deltamarin" ontwerp en deur "CSC Jinling", 'n Sjinese skeepsbouwerf met sy hoofkwartier in Nanjing, gebou word. Die koste van die projek word op VSA-$200 miljoen beraam.

Bruce Ismay, 'n nakomeling van die direkteur van die "White Star Line"-redery wat die oorspronklike "Titanic" laat bou het, het net soos 'n kleindogter van die Titanic-oorlewende Molly Brown aktief by die projek betrokke geraak. Palmer se planne het nogtans kritiek van ander nakomelinge van "Titanic"-slagoffers uitgelok, waaronder Pat Lacey, 'n agterniggie van "RMS Titanic" se kaptein Edward J. Smith, terwyl die tegniese vermoëns van "CSC Jinling" om so 'n gesofistikeerde luukse passasierskip te bou, deur sommige waarnemers in twyfel getrek is aangesien hulle tot dusver slegs vragskepe vervaardig het.


</doc>
<doc id="76076" url="https://af.wikipedia.org/wiki?curid=76076" title="Victoria Square, Belfast">
Victoria Square, Belfast

Victoria Square is 'n eiendomsprojek in Belfast, Noord-Ierland, wat winkelruimte, woonstelle en vermaaklikheidsgeriewe huisves. Die projek is deur "Multi Development UK" ontwikkel en teen 'n koste van £400 miljoen gebou. Die boutyd was ses jaar. Die projek met 'n oppervlakte van 75 000 m² is die grootste en ook een van die duurstes wat ooit in Noord-Ierland onderneem is. Dit het sy deure op 6 Maart 2008 geopen.

Die Victoria Square-winkelsentrum is een van die gewildstes in die Noord-Ierse hoofstad. Winkelruimte het op vier verdiepings ontstaan, waarvan twee vir restaurante gereserveer is. Die sentrum het 'n verskeidenheid nuwe handelsmerke uit die voedsel- en kleinhandelbedryf na Noord-Ierland gelok, waaronder "Urban Outfitters", "Cruise", "Reiss", "LK Bennett" en "Apple". Die ankerhuurder met 'n oppervlakte van 18 581 m² is die afdelingswinkel "House of Fraser".

Die sentrum bied oordakte winkellane, 'n moderne rolprentteater, die "Odeon Belfast", en, vanuit sy ikoniese koepel wat ook ná winkelure vir besoekers oopstaan, 'n panoramiese uitsig oor Belfast, die Laganrivier en selfs die berglandskap van die Mourne Mountains in die verte. Die "Victoria Jaffe"-fontein by die hoofingang het met die bou van die sentrum na sy oorspronklike staanplek van 1870 teruggekeer.



</doc>
<doc id="76080" url="https://af.wikipedia.org/wiki?curid=76080" title="Sardientjies">
Sardientjies

Sardientjies is soortgelyk aan wegkruipertjie. Die speletjie kan in beide die huis of buitemuurs gespeel word. Die spel word meer pret hoe meer mense daar is. Daar moet ook ten minste 4 kinders wees om te speel.

Anders as in wegkruipertjie kruip net een persoon in sardientjies weg. Aan die begin word dié persoon aangewys deur 'n rympie of wat ook al die reëls in die spesifieke geval mag wees. Die wat nie gaan wegkruip nie wag almal op 'n gemeenskaplike plek totdat die persoon klaar weggekruip het. In sekere gevalle mag 'n tydlimiet gegee word waarbinne die persoon 'n wegkruipplek moet kry voordat na hom/haar gesoek word. Wanneer die tyd verstreke is of die persoon sê die res kan maar kom, begin die res na hom/haar soek.

Almal begin nou vir die persoon soek. As iemand op die persoon afkom, mag hulle niks sê nie. Hulle kruip dan saam op dieselfde plek weg en wag vir die res om hulle te vind. As die volgende persoon hulle ontdek het, kruip hy ook saam hulle weg. Dit hou dan so aan totdat die laaste persoon hulle gevind het. Daar kan dan besluit word wie volgende gaan wegkruip. Gewoonlik is dit tussen die persone wat eerste of laaste die ontdekking gemaak het.



</doc>
<doc id="76081" url="https://af.wikipedia.org/wiki?curid=76081" title="Vrugteslaai">
Vrugteslaai

Vrugteslaai is 'n speletjie en word gewoonlik gespeel as 'n ysbreker by kampe of samekomste. Dit werk beter by groter groepe en kan deur enigiemand gespeel word - van jonk tot oud.

Al die lede van die groep, behalwe een, moet in 'n sirkel op stoele sit. Die persoon wat nie in die kring sit nie loop dan om die sirkel terwyl hy/sy name van vrugte in die mense se ore fluister. Elke persoon word net een vrug toegeken en moet dit dan onthou want jy word die vrug vir die duur van die speletjie. As die persoon aan almal 'n vrug toegeken het, roep hy/sy een van die vrugte uit. Almal aan wie daardie vrug gefluister is moet dan stoele ruil. Jy mag net nie met die persoon langs jou stoele ruil nie. Die uitroeper mag dan ook "Vrugteslaai" uitroep en dan moet almal stoele ruil. Die persoon wat die vrugte uitroep kan ook wanneer daar geruil word 'n stoel uit die kring haal en dan sodoende die kring verklein. Die persoon wat dan nie 'n stoel het nie, val dan uit. Dit mag dalk gevaarlik wees as daar stoele gebruik word wat skerp rande het, aangesien mense nogal geneig is om te jaag en vir stoele te spring.



</doc>
<doc id="76084" url="https://af.wikipedia.org/wiki?curid=76084" title="Antiogië">
Antiogië

Antiogië of Antiochië aan die Orontes (Grieks: Ἀντιόχεια ἡ ἐπὶ Ὀρόντου; Turks: Antakya; Siries: ܐܢܛܝܘܟܝܐ) was ’n antieke Siriese stad aan die oostekant van die Orontes-rivier. Die stad se ruïnes lê tans in Turkye, by die moderne stad Antakya. Dit was ook bekend as Antiogië aan die Dafni, Antiogië die Grote en Siriese Antiogië.

Dit is aan die einde van die 4de eeu v.C. gestig deur Seleucus I Nicator, een van Alexander die Grote se generaals. Die stad het gegroei veral danksy die speseryhandel, Syroete en Persiese Koninklike Roete, en het eindelik met Alexandrië meegeding om die titel as grootste stad van die Nabye-Ooste.

Vanweë sy lang bestaan en die rol wat dit gespeel het in die opgang van die vroeë Christendom is die stad die "wieg van die Christendom" genoem. Ná ’n vooruitstrewende tydperk waarin Antiogië sowat ’n halfmiljoen inwoners gehad het, het dit tydens die Middeleeue agteruitgegaan weens herhaalde aardbewings, invalle deur die Kruisvaarders en die verskuiwing van die handelsroetes weg van Antiogië ná die Mongoolse verowerings in die 13de eeu.

Voor die stigting van Antiogië was die nedersetting Meroe op dié terrein geleë. Ná die dood van Alexander die Grote het sy generaals die gebied wat hy verower het, tussen hulle verdeel. Seleucus het Sirië gekry en vier "susterstede" in Noordwes-Sirië gebou, waarvan Antiogië een was. Dit het gou die Siriese hoofstad geword.

’n Tweede uitbreiding is later gebou, wat deur sy eie muur omring was. In die Orontes, noord van die stad, lê ’n groot eiland en hierop het Seleucus II Callinicus ’n derde ommuurde stad gebou. ’n Vierde uitbreiding is later bygevoeg en Antiogië was hierna bekend as Tetrapolis ("Vier Stede").

Die nuwe stad is bevolk met plaaslike setlaars wat van die nabygeleë stad Antigonië gebring is, Masedoniërs en Jode. Die vry inwoners het met die stad se stigting tussen 17 000 en 25 000 getel, sonder die slawe en plaaslike setlaars. Tydens die laat Hellenistiese en vroeë Romeinse Tydperk was die inwonertal tussen 400 000 en 600 000 en was dit die derde grootste stad in die wêreld naas Rome en Alexandrië. Teen die 4de eeu het die inwonertal afgeneem tot sowat 200 000, volgens Chrysostom. ’n Groot aardbewing in 148 v.C. het ook groot skade aangerig.

Die Romeinse keisers het van die stad gehou en probeer om dit ’n soort oostelike Rome te maak. Julius Caesar het dit in 47 v.C. besoek. ’n Romeinse forum en twee lang kolonnades is gebou. Die teater is vergroot en ’n sementpad gebou. Ander geboue, baddens ’n sirkus en ’n nuwe akwaduk is gebou.

Nog ’n aardbewing in 37 v.C. het gevolg en ’n derde ’n ruk daarna. In 115 n.C. het ’n groot aardbewing die landskap verander en die keiser moes in die sirkus gaan skuil. Hy en sy opvolgers het die stad egter weer opgebou.

In 256 n.C. is die stad deur die Perse aangeval en hulle het baie van die inwoners in die teater vermoor.

Antiogië was een van die belangrikste sentrums van die vroeë Christendom. Die stad het ’n groot Joodse bevolking gehad en het vroeg al sendelinge gelok. Volgens die tradisie het Petrus self ook evangeliewerk hier gedoen, en later ook Barnabas en Paulus. Die gelowiges van Antiogië is volgens die Bybel die eerstes wat Christene genoem is.

Die Christelike bevolking het in die tyd van Theodosius I al 100 000 getel. Tussen 252 en 300 is tien kerkvergaderings in Antiogië gehou en dit het die setel van een van die vyf oorspronklike patriargate geword saam met Konstantinopel, Jerusalem, Alexandrië en Rome. Die stad is steeds die setel van ’n patriargaat van die Oriëntaal-Ortodokse kerke en verleen sy naam aan die Grieks-Ortodokse Kerk van Antiogië, een van die 15 outokefale kerke van die Oosters-Ortodokse Kerk, hoewel dié kerk se setel eeue gelede reeds na Damaskus geskuif is. Die patriarg is ook steeds bekend as die patriarg van Antiogië.

Antiogië en sy hawe, Seleucia Pieria, is in 526 erg deur ’n aardbewing beskadig. Seleucia Pieria het nooit daarvan herstel nie. Keiser Justinianus I het Antiogië hernoem tot Theopolis ("Stad van God") en baie van die geboue laat herstel. Twaalf jaar later is die stad weer beskadig deur die Persiese koning Khosrau I en tot 300 000 inwoners is dood. Teen dié tyd was Antiogië se tydperk van glorie verby.

In 637, tydens die bewind van keiser Herakleios, is die stad verower deur Arabiere van die Rasjidoen-kalifaat en die stad het bekend geword as Antākiyyah. Aangesien die Omajjadiese Kalifaat lank probeer het om Anatolië binne te dring, was Antiogië in die volgende 350 jaar vasgevang tussen die twee vyandelike ryke en die stad het al hoe meer agteruitgegaan.

Die Kruisvaarders het Antiogië in 1098 verower. Teen dié tyd het die meeste handelsroetes deur Egipte geloop. In 1100 het Bohemond I van Antiogië se susterskind Tancred die regent van Antiogië geword toe Bohemond gevange geneem is. Hy het die gebied uitgebrei deur die besetting van ander stede en in 1103 die prinsdom Latakia gestig. In 1114 is Antiogië weer eens deur ’n aardbewing verwoes, waarna dit weer herbou is.

Teen die tweede helfte van die 12de eeu is die orde in Sirië herstel en handelsroetes het weer deur Antiogië en sy nuwe hawe, St. Simeon, geloop. In 1268 is Antiogië verower deur die Mamelukse sultan Baibars.

Ná die Mongoolse verowerings van die 13de eeu is die handelsroetes weer verander toe die Mongole handelaars aangemoedig het om deur Mongoolse grondgebied na die Swartsee te reis en dit het Antiogië weer eens geknou. Teen 1432 was daar net sowat 300 inwoners in die stad oor. In 1516 het dit deel van die Ottomaanse Ryk geword.

Ná die Eerste Wêreldoorlog het Antiogië tot die Franse mandaatgebied Sirië behoort. In 1939 het die stad deel van Turkye geword.



</doc>
<doc id="76086" url="https://af.wikipedia.org/wiki?curid=76086" title="Bloukwartel">
Bloukwartel

Die Bloukwartel ("Coturnix adansonii") is 'n seldsame standvoël wat voorkom in sleg drie areas in Suider-Afrika; sentraal Zimbabwe, die kus en binneland in sentraal Mosambiek en die noordkus van KwaZulu-Natal. In Engels staan die voël bekend as die "Blue Quail". Die voël is 12 – 14 cm groot en weeg 40 - 50 gram. Roep en sang: 'n Hoë "tee-ti-ti". Die voëls leef nomadies in vogtige en oorstroomde grasvelde.




</doc>
<doc id="76087" url="https://af.wikipedia.org/wiki?curid=76087" title="Thomas Andrews (skeepsbouer)">
Thomas Andrews (skeepsbouer)

Thomas Andrews, Jr. (* 7 Februarie 1873; † 15 April 1912) was 'n Ierse sakeman en skeepsbouer; besturende direkteur en hoof van die tekenkantoor van die skeepsbouwerf "Harland and Wolff" in Belfast, Ierland.

Andrews was die skeepsargitek wat die stoomskip "RMS Titanic" ontwerp het. Hy was aan boord van dié skip toe dit op sy nooiensvaart op 14 April 1912 'n ysberg getref en gesink het. Andrews was een van 1 507 passasiers en bemanningslede wat in die ramp gesterf het.

Thomas Andrews is in Ardara House, Comber in die Ierse graafskap Down as die tweede seun van Thomas Andrews (1843–1916), 'n lid van die Geheime Raad van Ierland ("Privy Council of Ireland"), en Eliza Pirrie (1845–1929) gebore. Twee van sy broers het later belangrike poste in die openbare lewe van Noord-Ierland beklee - John Miller Andrews as eerste minister en Sir James Andrews as hoofregter. 

Thomas Andrews het in Ardara House grootgeword en vanaf 1884 tot 1889 by die "Royal Belfast Academical Institution" skoolgegaan. Daarna het hy op die ouderdom van sestien jaar sy beroepsopleiding by die Harland and Wolff-skeepswerf in Belfast begin waar sy oom, Viscount Pirrie, gedeeltelike eienaar was.


</doc>
<doc id="76097" url="https://af.wikipedia.org/wiki?curid=76097" title="Hanley, Staffordshire">
Hanley, Staffordshire

Hanley in Staffordshire, Engeland, is een van ses nedersettings wat in 1910 saamgesmelt het om die nuwe stad Stoke-on-Trent te vorm. Hanley was die enigste dorp wat voor die samesmelting die status van "county borough" gehad het. Sy status is aan die vergrote "borough" oorgedra. Hanley is in 1857 as munisipale "borough" geïnkorporeer en het ná die inwerkingstelling van die Wet oor Plaaslike Regerings ("Local Government Act") in 1888 'n "county borough" geword.

Hanley dien tans as die nuwe stad se hoofbesigheidsdistrik met winkels, kroeë, musea, teaters en ander geriewe. Een van die hooftrekpleisters is die "Potteries"-winkelsentrum.


</doc>
<doc id="76098" url="https://af.wikipedia.org/wiki?curid=76098" title="Thomas Henry Ismay">
Thomas Henry Ismay

Thomas Henry Ismay (* 7 Januarie 1837; † 23 November 1899) was die stigter van die "Oceanic Steam Navigation Company", 'n Britse redery wat algemeen as "White Star Line" bekend staan. Sy seun Joseph Bruce Ismay, uitvoerende beampte van "White Star Line", was een van die passasiers en bemanningslede wat die nooiensvaart van die noodlottige luukse passasierskip "RMS Titanic" in April 1912 oorleef het.


</doc>
<doc id="76099" url="https://af.wikipedia.org/wiki?curid=76099" title="Cornell du Preez">
Cornell du Preez

Cornell du Preez (*Port Elizabeth, 23 Maart 1991) is ’n Skotse rugbyspeler wat op agtsteman vir Edinburgh Rugby in verskeie Europese klubkampioenskappe speel.

Du Preez is in Port Elizabeth gebore en het sy skoolopleiding aan Framesby Hoërskool voltooi waarna hy na die Noordwes-Universiteit in Potchefstroom is waat hy vir die universiteit se Varsitybekerspan gespeel het. Hy het die Luiperds in die provinsiale o/19- en o/21-toernooie verteenwoordig en is in die Luipders se seniorspan vir 2011 benoem maar het nie speelkans gekry nie.

Toe hy nie vir Edinburgh gespeel het nie, is hy deur Edinburgh Academicals nader getrek. Hy was ook in 2015-’16 by Heriots Rugbyklub betrokke.

Op 1 November 2011 het Du Preez hom by die Southern Kings aangesluit op ’n tweejaarkontrak. Hy het die Kings in die 2013 Superrugbyseisoen verteenwoordig.

Hy is egter gedurende die 2013 Curriebekerseisoen van sy kontrak vrygestel en het hom vir die 2013-’14 Pro12-seisoen by Edinburgh Rugby, onder afrigterskap van Alan Solomons, aangesluit.

Hy het ’n suksesvolle eerste seisoen in Skotland gehad met 23 wedstryde en die toekenning van ‘Nuweling van die Jaar’. In Die wedstryd teen Dragons in Oktober 2014 het hy egter ’n ernstige beenbesering opgedoen met die gevolg dat hy ’n noemenswaardige deel van die 2014-’15-seisoen misgeloop het.

Du Preez was deel van die Suid-Afrikaanse onder 20-span wat in 2011 aan die IRR Juniorwêreldkampioenskap deelgeneem het.

Hy is op 13 November 2016 by die Skotse span ingesluit vir die Internasionale Herfsreeks as plaasvervanger vir ’n beseerde losvoorspeler. Hy is weer vir die 2017 Sesnasieskampioenskap by die Skotse span ingesluit en hy het sy debuut op Twickenham teen Engeland gemaak, waarna hy ook in die volgende wedstryd teen Italië gespeel het.

Du Preez het in November 2017 vir die eerste keer in die beginspan uitgedraf as agtsteman in die nederlaag van 17-22 teen die All Blacks.



</doc>
<doc id="76100" url="https://af.wikipedia.org/wiki?curid=76100" title="Wimpie van der Walt">
Wimpie van der Walt

Wimpie van der Walt (gebore in Brits op 6 Januarie 1989) is 'n rugbyspeler wat op flank vir die "NTT Docomo Red Hurricanes" in die Japannese liga speel.

Hy het in 2006 en 2007 die Pumas in die Craven-week verteenwoordig, en in 2012 vir die OP Kings en die Kings in Superrugby gespeel.



</doc>
<doc id="76101" url="https://af.wikipedia.org/wiki?curid=76101" title="Etruria">
Etruria

Etruria is 'n voorstad van Stoke-on-Trent in Staffordshire, Engeland.

Etruria was die vierde en voorlaaste setel wat vir die Wedgwood-pottebakkery en -porseleinfabriek gekies is. Josiah Wedgwood, wat sy sake vooraf vanuit Burslem bedryf het, het sy nuwe aanleg in 1769 geopen. Dit is na die Italiaanse distrik Etrurië vernoem, die stamland van die Etruskers wat vir hulle kunsvolle ambagsprodukte bekend staan. Die werksterrein naby die Trent-en-Merseykanaal het 140 hektaar beslaan.

Naas Wedgwood se huis, "Etruria Hall", was ook die "Etruria Works" op die terrein geleë. Die fabriek is tot en met 1950 deur Wedgwood bedryf. WEdgwood se huidige aanleg is in Barlaston geleë, 'n dorp sowat ses myl ten suide van die vroeëre terrein.

Thomas Wedgwood (1771-1805) het sy baanbrekerswerk op die gebied van fotografie in die 1790's in "Etruria Hall" gedoen.


</doc>
<doc id="76104" url="https://af.wikipedia.org/wiki?curid=76104" title="Stafford">
Stafford

Stafford is die administratiewe setel ("county town") van Staffordshire, 'n graafskap in die Wes-Midlands-streek van Engeland. Die dorp is 26 km noord van Wolverhampton en 29 km suid van Stoke-on-Trent naby die M6-snelweg geleë.

Die bevolking van Stafford was 63 681 volgens die sensus van 2001, terwyl die groter "borough" van Stafford meer as 122 000 inwoners gehad het. Dit maak van Stafford die vierde grootste nedersetting in die seremoniële graafskap, na Stoke-on-Trent, Tamworth en Newcastle-under-Lyme.


</doc>
<doc id="76105" url="https://af.wikipedia.org/wiki?curid=76105" title="Antakya">
Antakya

Antakya is die hoofstad van die Hatay-provinsie in Turkye, naby die grens met Sirië. Dit was in antieke tye bekend as Antiogië en was ’n belangrike baken vir die Christendom, aangesien gelowiges hier vir die eerste keer Christene genoem is. Die stad met sy enorme stadsmure het ook ’n belangrike rol gespeel tydens die Kruistogte.



</doc>
<doc id="76106" url="https://af.wikipedia.org/wiki?curid=76106" title="Kuifkoptarentaal">
Kuifkoptarentaal

Die Kuifkoptarentaal ("Guttera pucherani") is 'n algemene standvoël wat in die vallei van die middel Zambezirivier, suid en sentraal Mosambiek en die noordkus van KwaZulu-Natal voorkom. Die voël staan in Engels bekend as die "Crested guineafowl".

Die voël is 46 – 52 cm groot en weeg 800 - 1500 gram. Die voël lyk soos die gewone tarentaal maar het 'n klos krullerige swart vere op die kop.

Daar is vyf erkende subspesies:




</doc>
<doc id="76111" url="https://af.wikipedia.org/wiki?curid=76111" title="Outokefalie">
Outokefalie

Outokefalie, van die Griekse woord αὐτοκεφαλία ("met ’n eie hoof"), is die status van ’n hiërargiese Christelike kerk waarvan die biskop of patriarg aan die hoof nie verantwoording hoef te doen aan ’n biskop of patriarg met ’n hoër gesag nie. Dit word veral in die Oosters-Ortodokse Kerk gebruik vir sy vyftien administratief selfregerende kerke, asook in die Oriëntaal-Ortodokse kerke.

Wanneer ’n kerk wat onder ’n ander kerk val, outokefaal word, bly eersgenoemde kerk in volle gemeenskap met die res van die kerke in die groep, maar hy is nie meer ondergeskik aan die tweede kerk nie. So het die Georgies-Ortodokse Kerk in 466 sy outokefalie gekry van die patriargaat van Antiogië, en die Georgiese patriarg is dus sedertdien op gelyke voet met die patriarg van Antiogië. Die Grieks-Ortodokse Kerk van Noord-Amerika is ’n voorbeeld van ’n Oosters-Ortodokse kerk wat nie outokefaal is nie; dit val onder die patriarg van Konstantinopel.

Outokefalie is een stap onder outonomie. ’n Kerk wat outonoom is, se hoof (aartsbiskop of patriarg) word deur die patriarg van die moederkerk aangestel, maar is in alle ander opsigte administratief selfregerend. Hoewel outokefaal ook "selfregerend" of "onafhanklik" beteken, kom die woord van die Griekse κεφαλή ("kefale", "hoof") en dui dus daarop dat ’n liggaam sy eie hoof het, terwyl outonoom letterlik "selfwetgewend" beteken, van die Griekse woord νόμος ("nomos", "wet").




</doc>
<doc id="76115" url="https://af.wikipedia.org/wiki?curid=76115" title="Murasaki">
Murasaki

Murasaki verwys na beide 'n karakter in die boek "Genji Monogatari" ("Die verhaal van Genji"), en die skrywer van die boek, Murasaki Shikibu. Beide name is skuilname – die ware name is onbekend.

Volgens hofgedrag in die Heiaanse tydperk (794 tot 1185) was dit onaanvaarbaar om mense op hulle eie naam (of selfs familienaam) aan te spreek. Dus is die ware naam van die skrywer onbekend; en "Murasaki" kom van die karakter wat sy geskep het, en "Shikibu" van haar vader se amptelike rang. Dit is merkwaardig dat, alhoewel sy die Sjinese skrif redelik magtig was (ongewoon in 'n dame), sy, soos ander dames in die destydse Japannese skrif gebruik het om "Genji Monogatari" in te skryf. Hierdie boek kan tereg beskou word as die eerste ware roman.

Murasaki Shikibu is in ongeveer 978 gebore, waarkynlik in die hoofstad van daardie tyd, Kyoto. Sy was van edele afkoms, die dogter van 'n provinsiale goewerneur – hy was waarskynlik uit 'n tak van die grootse Fujiwara familiegroep. Sy was 'n hofdame van die keiserin "Shoshi", 'n dogter van die magtige "Fujiwara Michinaga". Murasaki was ook 'n tydgenoot en letterkundige mededinger van "Sei Shōnagon", 'n ander skryfster.

In die skryf van "Die verhaal van Genji" het Murasaki Shikibu, volgens die gewoonte van haar rang en tyd, haar karakters nie by name geïdentifiseer nie, maar, in die geval van mans, volgens rang en titel en, in die geval van vrouens, volgens rang en titel van manlike familielede, of na die naam van hulle woonplekke. Byvoorbeeld word Murasaki in die boek dikwels "Die dame van die Wes-vleuel" genoem. So, vir alle praktiese doeleindes was haar naam Murasaki, wat weer tot die skrywer se bynaam gelei het.

Die boek se held, Genji, improviseer 'n gedig in vooruitsig op sy eerste ontmoeting met die meisietjie wat later die heldin, Murasaki, van die boek sou word, wat min of meer so vertaal:

"Hoe graag pluk ek, en maak ek my eie, die wilde plantjie ontspring vanuit die wortel gedeel met die "murasaki".

In Genji se gedig verwys hy na die "wilde plantjie" se wortel waaruit 'n pers kleurstof verkry word. Dis weer 'n verwysing na die kleur van die "bloureën" ("Wisteria")("fuji" op Japannees). Hierdeur verwys hy na 'n ander belangrike karakter in die boek, "Fujitsubo". Hy was erg verlief op haar vroeg in die boek, en sy is klein Murasaki se tante.

Een van die belangrikste name in die Japannese letterkunde is dus ontleen uit die ooreenkomste, en woordspelings, tussen twee kleure!


</doc>
<doc id="76118" url="https://af.wikipedia.org/wiki?curid=76118" title="W.E.G. Louw">
W.E.G. Louw

William Ewart Gladstone Louw (31 Mei 1913 – 24 April 1980) was kunsredakteur van "Die Burger" en ’n professor in Nederlandse letterkunde aan die Universiteit van Stellenbosch. Hy was 'n Afrikaanse digter en lid van die Dertigers-beweging in die letterkunde, wat die Hertzogprys met sy poësie gewen het.

William Ewart Gladstone Louw is op 31 Mei 1913 as die jongste van vier broers in Sutherland gebore. Hy was die jonger broer van die digter N.P. van Wyk Louw. Albei het hul skoolloopbaan aan SACS voltooi, toe nog in die Kaapse middestad. In 1935 wen hy die Hertzogprys vir "Die ryke dwaas" (saam met C. Louis Leipoldt en Totius). Die versameling poësie kan moontlik as die begin van die Dertigers-beweging in die Afrikaanse literatuur beskou word. Hy is op 31 Mei 1913 op Sutherland gebore. Hy is die seun van die prokureur Bismarck von Moltke Louw en Martha Hendrina Johanna Frederika (Poppie) van Wyk, dogter van ’n bekende boer van die distrik. Sy broers is Koos, die bekende digter N.P. van Wyk en Bismarck von Moltke.

Die huis in Jubileestraat waar die gesin bly, word later as gevolg van sy en sy broer N.P. van Wyk Louw se belang in die letterkunde as museum verklaar. Hy begin sy laerskoolopleiding op Sutherland. In Desember 1920 vestig die gesin hulle in ’n huis in Oranjezicht in Kaapstad. Die verhuising is egter nie ’n volslae breuk met sy plattelandse verlede nie, aangesien hulle huis in Sutherland eers in 1925 verkoop word, sy pa steeds vennoot in die prokureurspraktyk op die dorp is en die kinders vir etlike jare steeds vir die somer en wintervakansies sou terugkeer na familie in die distrik of die naburige Calvinia distrik. In Kaapstad ontvang hy sy laer- en hoërskoolopleiding hoofsaaklik aan die Engelstalige South African College School, waar hy in 1930 matrikuleer. Sy matriek resultate sluit twee onderskeidings in en hy verower hiermee ’n studiebeurs.

Op hoërskool dien hy vir ’n tyd op die redaksie van die skooltydskrif "The South African College Magazine", waarin daar van sy eerste gedigte verskyn, terwyl hy ook dien op die komitee van die Literary and Debating Society. In hierdie tyd ontvang hy musieklesse van ’n Duitse dame, wat sy belangstelling in verskeie ander aspekte van die Wes-Europese kultuur prikkel. Skoolvakansies bring hy meestal deur op sy oupa Van Wyk se plaas Gunsfontein naby Sutherland.

Van 1931 af studeer hy aan die Universiteit van Kaapstad, waar hy die B.A.-graad in 1933 en die M.A.-graad in 1934 met ’n studie oor die poësie van die Nederlandse digter J.H. Leopold verwerf. Van die begin van 1931 neem hy elke Vrydagaand private lesse in Duits by N.P. van Wyk Louw en hierdie kontak verstewig die verhouding tussen die twee broers, wat weens die groot ouderdomsverskil tot in daardie stadium oppervlakkig was. Hy wys die gedigte wat hy skryf in hierdie tyd aan sy broer en ’n paar intieme vriende en hulle moedig hom aan om dit te laat publiseer. Vergesel van ’n paar vriende lees hy dan die verse aan professor F.E.J. Malherbe voor, maar dit is ’n ongelukkige ontmoeting. In ’n latere brief aan Malherbe stip W.E.G. Louw redes hiervoor aan, naamlik hulle vreemdheid vir mekaar, die teenwoordigheid van ander, sy eie smaaklose lees van die verse en Malherbe se moegheid en prikkelbaarheid. Malherbe maak tydens die ontmoeting ’n aantal opmerkings wat Louw as onvanpas en sonder werklike insig beskou en hy besluit daarna om eerder self die gedigte te publiseer as om deur ’n uitgewer te werk. So verskyn "Die ryke dwaas" dan, wat ook met die Hertzogprys bekroon word en amptelik die Dertiger-beweging in die poësie inlui. Malherbe kry ’n afskrif van die bundel en skryf uit die bloute ’n waarderingsbrief aan Louw, waarin hy die genot wat hy aan die bundel het, duidelik stel. Hy lewer dan ook ’n waarderende resensie daaroor in "Die Huisgenoot", maar in latere jare is daar ’n breuk tussen Louw en Malherbe, wanneer dit uit getuienis soos vervat in "Dokumente van Dertig" van J.C. Kannemeyer duidelik begin word dat Malherbe se optredes nie altyd vry te spreek is van onegtheid, ’n gebrek aan insig en ’n jag na eie voordeel nie. Gerrit Dekker, vername meningvormer in die letterkunde van daardie tyd, skryf ook ’n positiewe resensie, waarna die sukses van die bundel feitlik verseker is.

Tydens sy studentejare is Louw aktief betrokke by die Afrikaanse Nasionale Studentebond. Hy het in sy vroeë studentejare ’n verhouding met Hettie Smit (wat weerklank vind in haar boek "Sy kom met die sekelmaan") en leer ook vir F.J. le Roux goed ken. Hy het ook ’n belangrike aandeel aan die stigting van die Vereniging vir die Vrye Boek in 1936 wat hom ten doel stel om die aandag op die nuwe poësie te vestig en om N.P. van Wyk Louw se "Alleenspraak" gepubliseer te kry. As student blink hy uit deur die J.H. Hidding-beurs aan Kaapstad Universiteit en die "Queen Victoria Memorial Scholarship" vir oorsese studie in die Verenigde Koninkryk te ontvang. Gedurende 1935 is hy vir ’n tyd waarnemende lektor in Afrikaans-Nederlands aan die Universiteit van Kaapstad. Teen die einde van 1935 vertrek hy na Nederland, waar hy aan die Gemeentelike Universiteit van Amsterdam studeer en in 1939 die doktorale eksamen (Drs.Litt.) voltooi onder leiding van N.A. Donkersloot en A.A. Verdenius. Hy neem Kunsgeskiedenis hier as ’n byvak. Deur kritiese beskouinge en toesprake stel hy die jonger Afrikaanse poësie aan die Nederlanders bekend en publiseer onder meer in 1939 ’n bestekopname van die jongste Afrikaanse digkuns in "De nieuwere Afrikaanse poëzie", terwyl hy ook die bydrae "Vernuwing in die Afrikaanse poësie" lewer tot J. Haantjes se "Kroniek van Zuid-Afrika", wat in 1938 verskyn. Tydens sy tyd in Nederland maak hy van die geleentheid gebruik om gereeld konserte, toneelopvoerings en museums te besoek en tydens vakansies reis hy na ander dele van Wes-Europa. In München in Duitsland maak hy ’n intensiewe studie van Rembrandt se skilderye in opdrag van Frederik Hendrik oor die lyding en dood van Christus, wat later sou lei tot sy reeks sonnette "Die passie van ons Heer" wat in "Adam en ander gedigte" opgeneem word. Net na die uitbreek van die Tweede Wêreldoorlog keer hy in November 1939 terug na Kaapstad, waar hy in 1942 aan die plaaslike universiteit promoveer (Ph.D.-graad) met ’n proefskrif oor "Die invloed van Gorter op Leopold: ’n Bydrae tot die studie van die sensitivisme", wat later gepubliseer word.

Saam met D.B. Bosman, N.P. van Wyk Louw en Jan Greshoff stel hy die bloemlesing "Tussen die" "engtes" (1940) saam met die doel om Nederlandse skrywers tydens die Duitse besetting te steun. Geld so ingesamel stel hulle in staat om later vir A. Roland Holst en J.C. Bloem op besoeke na Suid-Afrika te bring. Daarna werk hy vanaf September 1941 ’n tyd lank by die Reddingsdaadbond in Johannesburg, ’n organisasie wat gestig is om op ekonomiese en kulturele gebied hulp te verleen aan Afrikaners wat weens die droogte en depressiejare verarm is. Hier vertolk hy veral ’n groot rol as toneelorganiseerder. Hy probeer ’n betrekking by "Die Burger" kry, maar die bevinding is dat hy met ’n doktorsgraad te goed gekwalifiseer is vir die joernalistiek. In 1942 doen hy aansoek om die pos as hoogleraar in Afrikaans-Nederlands aan die Universiteit van die Oranje-Vrystaat, ’n posisie wat vakant word met die aftrede van D.F. Malherbe. Hoewel hy die enigste kandidaat is wat deur die Senaat aanbeveel word, stel die Raad ’n ander kandidaat aan. Hulle neem klaarblyklik eksepsie teen “politieke” verse in sy bundel "Terugtog" (veral die "Renegaat-sonnette", wat as ’n toespeling op generaal J.B.M. Hertzog beskou is).

Vanaf die begin van 1944 word hy aangestel as hoogleraar in Afrikaans-Nederlands aan die Rhodes Universiteitskollege in Grahamstad. In dieselfde jaar tree hy in Melville in Johannesburg in die huwelik met die komponis Rosa Sophia Cornelia Nepgen van Barkly-Oos, ’n huwelik waaruit twee seuns gebore word, Johannes en Paul. Saam met N.P. van Wyk Louw en H.A. Mulder rig hy in 1945 die onafhanklike blad "Standpunte" op en hy tree ook geruime tyd op as redaksie-sekretaris van hierdie blad. Aan die einde van 1948 vertrek hy op ’n ses maande lange oorsese reis. Op Grahamstad speel hy ’n belangrike rol in die klein Afrikaanse gemeenskap en is die dryfkrag agter die stigting in 1956 van ’n plaaslike Afrikaanse skool, Hoërskool P.J. Olivier. Wanneer die koshuis van hierdie skool later gebou word, kry dit die naam van Huis W.E.G. Louw. Deur sy bemiddeling kom die Vlaamse letterkundige Rob Antonissen in 1951 na Suid-Afrika en word hy aangestel as dosent aan Rhodes Universiteit en volg Louw as hoogleraar op wanneer hy besluit om die professoraat in 1957 te laat vaar.

Hy verhuis in 1957 na Oranjezicht in Kaapstad, waar hy kunsredakteur word van "Die Burger", ’n betrekking wat hy tot einde Desember 1966 beklee. In hierdie kapasiteit skryf hy gereeld self artikels oor musiek en die skilderkuns en lewer toneel, rolprent en letterkundige kritiek, terwyl hy elke week ’n kort essay skryf wat Saterdae as die hoofartikel in die blad verskyn. Hy redigeer en skryf verskeie artikels en reekse waarin hy die belangstelling van die lesers in die letterkunde prikkel, soos byvoorbeeld "Omgang met poësie" van 19 Mei 1959 en die "Euwel van die voorgeskrewe boek". Hy redigeer ook bylaes van kulturele aard, soos die "Wonder van Afrikaans" bylae wat op 16 April 1959 in "Die Burger", "Die Volksblad" en "Die Oosterlig" verskyn het, met bydraes van onder andere M.E.R., N.P. van Wyk Louw, D.J. Opperman en Boerneef.

Vanaf Januarie 1967 tot einde 1978 is hy professor in die Nederlandse letterkunde aan die Universiteit van Stellenbosch, waar hy vir W.J. du P. Erlank (Eitemal) in hierdie kapasiteit opvolg en in 1979 is hy besoekende professor in Afrikaans aan die Universiteit van Kaapstad. Steeds gaan hy voort om gereelde toneelresensies vir "Die Burger" te skryf. Hy vestig hom in hierdie tyd eers in ’n huis op Stellenbosch en later op ’n plasie tussen wingerde en olyfbome langs die Strand-pad naby Stellenbosch, wat hy Sondraai noem.

Tussen 1948 en 1973 lê hy ses oorsese besoeke af en besoek feitlik elke Wes-Europese land vir studie, of as afgevaardigde van genootskappe, of om lesings ingevolge kultuurverdrae te gee. In 1954 bring hy onder andere besoek aan sy broer N.P. van Wyk Louw in Amsterdam, waar hy vier maande vertoef in sy navorsing oor Martinus Nijhoff se literatuuropvattings en enkele lesings aan die Universiteit van Amsterdam gee oor "Prosodie: die wetenskap van die ritmiek".

Hy leef hom ook uit op kultuurgebied en is sedert 1944 lid van die Suid-Afrikaanse Akademie vir Wetenskap en Kuns, van 1960 lid van die Maatschappij der Nederlandsche Letterkunde, sedert 1954 erelid van die Friese Akademie en lid van die Afrikaanse Skrywerskring. Hy dien vanaf 1955 tot 1968 op die uitvoerende komitee van die Federasie van Afrikaanse Kultuurverenigings en dien ook op die beheerrade van die S.A. Kultuurhistoriese Museum en van die Nasionale Kunsmuseum. Hy is tussen 1958 en 1966 raadslid van die Universiteit van Kaapstad. Tot met sy dood is hy letterkundige adviseur van die nuwe Afrikaanse Bybelvertaling, toneelkritikus van "Die Burger" en direkteur van Historiese Huise van Suid-Afrika Beperk.

Hy is ’n oortuigde Calvinis en dien by herhaling as ouderling in sy kerk.

Hy is op 24 April 1980 op sy kleinhoewe Sondraai naby Stellenbosch aan ’n hartaanval oorlede. Sy as word later herbegrawe by die Louw-huis museum in Sutherland, waar hy groot geword het.

Reeds op skool in 1929 verskyn eers Engelse en later ook Afrikaanse gedigte van hom in die skoolblad, "The South African College School Magazine", en hy is ook vir ’n ruk op die redaksie van hierdie blad. Op universiteit publiseer hy gereeld in "Kwartaalblad van die Universiteit van Kaapstad" en later ook in ander tydskrifte soos "Die Huisgenoot". Met sy digbundel "Die ryke dwaas" (gedigte geskryf tussen sy sestiende en twintigste jaar en self uitgegee) lei hy die belangrike Dertiger-beweging in die Afrikaanse poësie in en lewer verse wat verrassend nuut is in Afrikaans. In hierdie poësie word weggebreek van die nasionalistiese verse van sy voorgangers en word die belydenisvers, die persoonlike ervaring en die “geding-met-God” in bewoë toon en gevleuelde taalgebruik vooropgestel. Die natuur word ook meer persoonlik ervaar, eerder as in diens van ’n nasionalistiese of godsdiensbelewing. Hierin vind hy aansluiting by die Nederlandse Tagtigers en die Engelse en Duitse romantiese poësie. Die titel weerspieël die paradoks van die jong man wat eers met kinderlike helderheid die lewe en selfs die goddelike wonder in sy lewenspassie ervaar, maar met groter insig van die volwassenheid voel hoedat alles minder eksak word en hy vind dat die erkenning en rus in God al verder wyk. So verloor die dwaas sy gewaande helderheid, maar word tog ryker aan menslikheid. Waar die bundel by bekendstelling vars aandoen in veral sy tematiek en openhartige belydenis, deurstaan die talle sierwoorde en soms oordrewe romantiek van baie verse nie die toets van die tyd nie. Enkele eenvoudiger verse in hierdie bundel word baie bekend, waaronder die treffende sonnet "Ek sal opstaan", na aanleiding van die gelykenis van die verlore seun, en "Vaalvalk", ’n stemmingsbeeld waarin die valk in sy beweging geassosieer word met die weemoedige wals. "Ou Flenterkatiera" sluit aan by die volksvers in sy uitbeelding van ’n skaapwagter wat snags sy eensaamheid slegs met sy musiek en dop kan trotseer. "Stil aand" is ’n mooi liefdesgedig, terwyl "Naglied" die teleurgestelde minnaar uitbeeld wat in die koue voor sy slapende geliefde se venster staan net om naby aan haar te kan wees. "Die ryke dwaas" word in 1934 met die Hertzogprys vir poësie bekroon. Die Letterkundige Kommissie het hom in hierdie jaar vir alleenbekroning aanbeveel, maar hy deel die prys met Totius en C. Louis Leipoldt. In ’n tweede druk in 1935 laat Louw sommige van die jeugverse weg, verander die chronologie van die bundel en voeg ander verse by.

Hy volg hierdie bundel op met die soortgelyke "Terugtog", waar die titel veral die terugkeer na God suggereer. Die sentrale tema van hierdie bundel is die stryd “met God om God”, soos Louw dit self formuleer in sy boekie "De nieuwere Afrikaanse poëzie". Hierin swerf die digter deur die verslaenheid en wanhoop wat die lewe en die liggaamlike passie kenmerk, maar kom deur sy krisis tog eindelik uit by ’n groter geestelikheid. Hierdie geestelike krisis bring mee ’n strakker segging, ’n vermindering van die sierwoorde en groter vormbeheersing, maar terselfdertyd verloor die gedigte baie van die spontaneïteit wat in sy eerste bundel bekoor het. Hierdie geestelike stryd word ten beste verwoord in die lang aanvangsgedig, "Die dood van die dwaas", die sonnet "Die liefde van God" en die "Vier gebede". Die bundel bevat ook natuurstemminge, liefdesgedigte en vaderlandse gedigte. Gedigte soos "Oktober" en "Teen die helling" en die Bybelse wedergeboorte-sonnette (veral "Maria", wat handel oor die engel Gabriël se aankondiging van die geboorte van Jesus) tel onder sy beste werk, terwyl "Verlange" die beste onder die liefdesgedigte is. "Hiëronimus in die woestyn" is geskryf na aanleiding van ’n skildery van Jeroen Bosch en Louw sal daarna nog etlike gedigte skryf na aanleiding van kunswerke. Op nie-literêre gronde is daar skerp kritiek teen die drie sonnette "Aan die renegaat", gedigte oor die ontrou en geknoei van leiers en die afvalligheid van volksgenote, waarin kritici ’n aanval sien op generaal Hertzog se persoon en ook sy samesmeltingspolitiek. Objektief beskou en verlos van sy tyd se politiek is dit egter ’n verdoeming van alle renegaatskap, geskryf in ’n toon van opregte verontwaardiging oor onregte. In 1943 is daar beide ’n meerderheidsverslag en ’n minderheidsverslag van die keurkommissie vir die Hertzogprys. Die meerderheidsverslag beveel aan dat "Terugtog" bekroon word saam met "Kwatryne" van I.D. du Plessis en "Rooidag" van Uys Krige, terwyl die minderheidsverslag aanbeveel dat "Terugtog" alleen bekroon word. Uiteindelik word as kompromis Elisabeth Eybers se "Belydenis in die skemering" en "Die stil avontuur" bekroon.

In "Adam en ander gedigte" beslaan die titelgedig die eerste afdeling. Dit is ’n grootse gedig oor die lewensaanvang waarin Adam sy posisie teenoor God, die wêreld en die vrou ontdek. Treffend word die droom van ’n ongerepte wêreld met sy suiwere skoonheid in liriese poësie verheerlik, terwyl die gedeelte waar Adam alleen die wêreld verken treffend gekontrasteer word met sy ontdekkingstog saam met die vrou. Die geluk wat hulle saam ondervind word ook effektief gekontrasteer met die latere ongeluk en uitwerping uit die Paradys, veral omdat die gedig met die woord “voleindiging” eindig, maar voor die sondeval en uitwerping, waarvan die leser terdeë bewus is. Hierdie gedig het reeds in 1940 in "Die Huisgenoot" verskyn en beslaan byna die helfte van die bundel. Die tweede afdeling is die voortreflike sonnette oor "Die Passie van ons Heer", wat handel oor die lyding en opstanding van Christus. Dit is onder andere geïnspireer deur die kuns van Rembrandt. Veral "Avondmaal" is ’n hoogtepunt met sy treffende gebruik en teenstelling van die woorde “brood” en “wyn”. "Golgota" beskryf Christus se lydensweg en die smaad wat hy moes verduur, wat uitloop op die skeur van die tempelvoorhang en die simboliese vernietiging van die skans tussen God en mens. "Opstanding" is treffend in sy siening van die afsterf van die liggaam in die eerste kwatryn en die opstyging van die gees in die tweede kwatryn wat met die beeld van “saad” verbind word. Die derde afdeling is "Gedigte". Hoogtepunte hier is "Kain" (wat Kain se vernedering met die afwysing van sy offer en sy aggressie daarna laat oploop tot ’n hoogtepunt), "Hieronymus in die woestyn" (na aanleiding van ’n skildery van Jeroen Bosch) en "Heimwee" (oor die gebondenheid aan die aarde wat selfs in die hemel tot heimwee lei). Hierdie bundel is ’n hoogtepunt in sy oeuvre tot op daardie tydstip, veral deur die vormbeheer, suiwerheid van taal en beeld en harmonie tussen die sintuiglikheid en geestelikheid wat uit die beste verse spreek. Opvallend is die impressies van skilderkuns wat hy tot treffende gedigte omskep, wat ’n kenmerk van sy digkuns word.

Die verse in "Bybels en Babels" toon ten spyte van die lang tydverloop tussen publikasies weinig vooruitgang op sy vroeëre werk, hoewel dit in ’n meer leesbare styl is, ontdaan van onnodige geswollenheid in die taal. Die gedigte word in die twee afdelings "Bybels" en "Babels" opgedeel, waar die eerste afdeling godsdienstige gedigte bevat. Hier is die drie sonnette in die "Drieluik" ("Johannes die Doper", "Maria met die kind" en "Johannes die Apostel") hoogtepunte met hulle fyn afwerking en atmosfeerskepping, wat treffend iets van ’n ewige waarheid illustreer. Die lang gedig "Simson" bevat mooi fragmente, maar ook etlike vaal kolle. Die begin en einde skets Simson in sy laaste ure, terwyl hy in die middel sy verlede onthou en dit vir die leser sing. Hierdie herinneringe wat in groot detail weergegee word, vertraag egter die verhaalgang en die klein besonderhede neem die aandag af van die geheel, sodat dit as epiese vers nie heeltemal geslaagd is nie. "Die brandende doringbos" is ’n siklus van ses gedigte wat Moses se lewe as tema het, waar die interafhanklikheid van die gedigte veroorsaak dat die geheel eerder as ’n enkele gedig gelees moet word. Die "Babels" afdeling bevat verse oor “wêreldse” onderwerpe, onder meer die skilderkuns. Vernuwend in Louw se digkuns is hier ’n aantal praatverse, wat wegdoen met die streng struktuur wat sy vroeëre poësie kenmerk. "Assisi" het hierdie heilige as tema en beeld ’n besoek aan sy graf uit en daarna ’n beskrywing van sy wonderbaarlike lewe, wat bevredigend afgesluit word deur elemente wat terugverwys na die inset. "Voordag" werk mooi met teenstellings, waar die klokkie langs die bed (beeld van die hier en nou) gekontrasteer word met die kerkklokke (beeld van iets oneindig groter en ewig) en die aardse tyd (voordag) wat afgespeel word teen die ewigheid. ’n Hoogtepunt in die bundel is die bekende "Villa Scacciapensieri", wat die vroeë oggend aktiwiteite uitbeeld, soos die boer in sy tuin en die jagter wat die hasie in die slaai skiet, waarna die einde al hierdie elemente kreatief saamtrek. "Ballade van die wêreld se beloop" is ook noemenswaardig, waarin die tafereel van mense en dinge mooi geskilder word, terwyl "Portret van ’n moeilike man" beïndruk met saaklike maar helder beskrywing.

"Naggesprek en ander gedigte" is in twee genommerde afdelings verdeel, waar die eerste afdeling drie lang gedigte oor kunstenaars, ’n digter (Van Wyk Louw), ’n skilder (Rembrandt) en ’n beeldhouer (Michelangelo), bevat. Die baie lang titelgedig is interessant veral daarin dat dit intieme inligting gee van die digter se verhouding met sy ouer broer N.P. van Wyk Louw, asook van hulle persoonlike geskiedenis en ervarings en hulle letterkundige opvattings. Die toon hiervan is elegies, maar ook berustend, terwyl dit ongelyk is daarin dat dit ontroerende poëtiese beelding afwissel met ’n prosaïese spreekwyse op ’n gemeensame praattoon, wat eerder die dokumentering as die digkuns ten doel het. "Rembrandt – selfportret" het hierdie skilder se lewe as tema, met die begin en einde wat mooi sluit en die gedig siklies maak. Die belangrikste onder die drie kunstenaarsgedigte is "Gevangenes", wat handel oor die slawe en onvoltooide beelde van Michelangelo in Florence en Parys. Hierdie beelde was oorspronklik bedoel vir die graftombe van pous Julius II, met die gevangenes wat as slawe geketting is of deur hulle onvoltooidheid in die marmer gevange sit. Die onvoltooidheid lei tot die mooi teenstelling tussen verlossing en gevangenskap en die spanning wat heers tussen orde en chaos. Die korter gedigte in die tweede afdeling bevat sensitiewe waarneming, maar baie stel teleur in onderdele weens ’n tekort aan hegtheid en volkome integrasie met die res van die gedig. "Somerreis" beïndruk met sy fyn waarneming en gebruik van volksidioom, waar ten spyte van talle verskille die mense een is in hulle eindbestemming. "Transvaal" beeld hierdie streek op sobere wyse uit en "Verdeelde hart" is die weergawe van die spreker se gevoelens wanneer hy sy geboortedorp uit die lug sien. "Geloftedag, 1967" is wesentlik ’n waarnemingsgedig met ’n kritiese blik op die Afrikaner en sy leefwyse, waar die gelui van die kerkklok geen aandag trek in die soeke na geld en plesier nie. In "Nagrit" word die motor-tema effektief verdiep soos die gesprek voortduur. By geleentheid van sy sestigste verjaardag in 1973 word ’n faksimilee-uitgawe van die handgeskrewe teks van die titelgedig, onderteken deur die skrywer, in ’n beperkte genommerde uitgawe uitgegee.

"Vensters op die vrees" bevat gedigte wat ’n ondergangsvisioen verwoord, met die angs oor die toekoms in Suid-Afrika wat weerklank vind in gebeure uit die wêreldgeskiedenis en in simboliese kunswerke. "Vierde Kruistog" verwerk die apokaliptiese einde van die antieke Christelike stad Bisantium wat in 1204 deur die magte van mede-Christene uit die Vierde Kruistog verniel is, ter wille van die selfsugtige handelsbelange van Venesië. Gesien teen die agtergrond van die eietydse opstande in Soweto en die oorlog in Angola, is hierdie ondergang egter ook van belang vir Suid-Afrika, waar die Afrikaners se historiese skuld van meer as driehonderd jaar teenoor die gekleurdes vereffen moet word. Die lang slotgedig, "Drieluik. Die tuin van aardse luste" is ’n beskrywing van die skilder Jeroen Bosch se Wellusttuin-triptiek met die hel wat reeds in die aardse lewe sigbaar word. "Drie vensters op die vrees", waarvandaan die bundel sy titel verkry, beeld uit hoe die mens hom uiterlik verskans teen bedreiging maar innerlik weerloos voortleef. Die angsmotief handel hier agtereenvolgens oor die lewe van die grensboer in die verlede wat deur wilde dier en San bedreig word, daarna oor die mens van die hede met die gevare wat daar uit Angola op die landsgrense heers, en ten slotte oor ’n toekomsvisioen waar die mens deur stralers, tenks, kanonne, mortiere, atoombom en uiteindelik selfs ’n totale uitwissing bedreig word. Hierdie bedreiging kom egter nie net van buite af nie, maar ook uit die gemaksugtigheid van die mens in sy selfsugtige leefwyse. Baie meer prominent in hierdie bundel is ook gedigte oor die hede en herinneringe aan ’n jeugwêreld. "Sondraai" skets ’n plaas in verskillende seisoene, terwyl "Matjiesfontein" ’n kind se angs knap weergee. "Verslag van ’n winterreis" is ’n negedelige siklus van veertienreëlige verse en gee indrukke na ’n besoek aan die jeugwêreld, waarin die angsmotief die bindende element is in die weergawe van die tydverloop en lewe en dood. Die verskil tussen die persoonlike van die jeugtyd met sy inleef in die natuur en die afsydigheid van die moderne wêreld met sy gejaag word mooi uitgebeeld. "Die dassie wat doodgetrap is vanmôre" is die tweede gedig in hierdie siklus en gee met sy weergawe van die kraai wat die doodgetrapte dassie se oë en tongetjie uitpik ’n mooi kontras tussen die jeug- en moderne wêreld, teen die agtergrond van die tydlose Groot Karoo.

“"Opvlugte en opdragte"” verskyn postuum. Dit is ’n bundel van nagelate gedigte wat hy nie self kon persklaar maak nie, wat tot gevolg het dat sekere van die gedigte nie op dieselfde vlak as ander is nie.Hierin word veral ’n beskrywende eerder as passievolle vers gebundel, met die religieuse en die bewustheid van ’n ander wêreld wat in kontras staan teen die tydelike, problematiese aardse belewenis. Die “"Opvlugte"” deel bevat doemprofesieë oor die politieke bestel in Afrika, die geknoei tydens die Koue Oorlog en die geestelike vervlakking van Wes-Europa, wat aansluit by die verse oor die ondergangsmotief in “"Vensters op die vrees"”. Die “"Opdragverse"” bevat gedigte vir mense soos onder andere Uys Krige, Gerrit Bakker en Ernst van Heerden. In die treffende gedig “"Jasmyn"” is die onderwerp Saladin, die Moslemleier wat in die twaalfde eeu Islam-eenheid bewerkstellig en die Kruisvaarders verslaan het om Jerusalem en Palestina vir Islam te verower. Die gedig beeld Saladin se bepeinsinge uit oor die dood en sy kommer oor sy geliefde dogtertjie en haar teenwoordigheid in die jasmyn. In “"Amsterdam, September 1939"” kyk die digter nostalgies terug na die onvergeetlike somer kort voor die begin van die Tweede Wêreldoorlog, waarna alles verander het. Die derde afdeling in die bundel is ’n afdruk van sy laaste versplan (“"Veertien variasies op ’n tema"”), wat aanduidend is van ’n reeks gedigte wat hy oor die tema van dood en wederopstanding wou geskryf het.

Sy "Versamelde gedigte" word vir die eerste keer in 1973 uitgegee, waarna dit in 1988 grondig verwerk word om latere bundels en gedigte wat na hierdie tyd verskyn, ook in te sluit. Hy publiseer van sy gedigte in verskeie tydskrifte, insluitende die "Jaarboek van die Afrikaanse Skrywerskring", "Standpunte" en "Tydskrif vir Letterkunde".

Van sy gedigte word in verskeie versamelbundels opgeneem, insluitende "Goot verseboek", "Die Afrikaanse poësie in ’n duisend en enkele gedigte", "Afrikaanse versameling", "Afrikaanse verse", "Digterstemme", "Woordpaljas", "Uit ons digkuns", "Digters en digkuns", "Junior verseboek", "Nuwe klein verseboek", "Faune", "Miskien sal ek die wingerd prys", "Liggaamlose taal", "Verse vir Opperman", "Voorspraak", "My Afrikaanse verseboek", "Die mooiste Afrikaanse liefdesgedigte", "Die goue vreugde" en "Tussen die engtes".

As samesteller is hy saam met D.B. Bosman, N.P. van Wyk Louw en Jan Greshoff verantwoordelik vir die bloemlesing "Tussen die" "engtes" (1940) wat die doel het om Nederlandse skrywers tydens die Duitse besetting te steun. Verder is hy verantwoordelik vir die redaksie van die bundels "Vyftig gedigte van C Louis Leipoldt" en "Driesprong",laasgenoemde ’n keuse uit die gedigte van Jan F.E. Celliers, Totius en Leipoldt. Baie van sy gedigte word deur sy vrou, Rosa Nepgen, getoonset en deur ander komponiste soos Blanche Gerstman, Arnold van Wyk, Johannes Röntgen, Wolfgang Wijdeveld, Flor Peeters en Rudolf Mengelberg.

Op prosagebied stel hy in 1939 die jonger Afrikaanse poësie aan die Nederlandse publiek bekend in die boekie "De nieuwere Afrikaanse poëzie", waarin hy vir hierdie mark ’n voëlvlug gee oor die ontwikkeling van die Afrikaanse poësie in die algemeen en dan groter aandag gee aan die belangrikste figure in die aanloop tot die Dertigers en die Dertigers self. Die vernaamste leemte van hierdie deeglike opsomming van sy onderwerp is die algehele afwesigheid van ’n beskouing oor sy eie werk.

Sy proefskrif, "Die invloed van Gorter op Leopold", word ook gepubliseer. Tussen 1938 en 1952 skryf hy ook kritiese opstelle wat eers in verspreide tydskrifte gepubliseer word en dan in die versamelbundels "Ou wyn van vreugde" (oor ons ouer digters, hoofsaaklik Totius, Leipoldt en Marais waarin hy belangrike herwaarderings en waardebepalings verwoord) en "Vaandels en voetangels" gebundel word. In laasgenoemde bundel verskyn werke van uiteenlopende aard, onder andere sy nadoodse waarderings van die Nederlandse digters H. Marsman, E. du Perron en Menno ter Braak en beskouings oor die Afrikaanse poësie, prosa en literêre kritiek. Veral van belang is sy opstel oor "Vernuwing van die Afrikaanse poësie", wat reeds in 1938 geskryf is en waarin hy die ou Afrikaanse “motiewe”-kuns as ’n beperkte soort literatuur verwerp en daarop wys dat die nuwe Afrikaanse letterkunde groter aandag vir die Afrikaanse mens vra en met die kardinale probleme van die lewe worstel. Sy kritiese geskrifte word in 1970 met die Gustav Preller-prys vir Literêre Kritiek bekroon.

Sy rubrieke wat hy in "Die Burger" skryf oor godsdiens, kultuur, kuns, literatuur en dies meer word gekeur en opgeneem in die bundels "Onvoltooide kalender" en "Kolom". Hierdie stukke munt uit in hulle kritiese kommentaar op eietydse gebeure en besinning oor kultuursake en standaarde. In teenstelling met veral die meer persoonlike rubriek wat later meer algemeen word, is hierdie stukke berekend en kan selfs beskryf word as meer opvoedkundig van aard. In Oktober en November 1976 word ’n gesprek tussen Roy Pheiffer en hom deur die SAUK uitgesaai, waarin hy praat oor sy digterskap, lewe en werk. Hierdie gesprekke word in 1977 in boekvorm uitgegee onder die titel "Persoonlike perspektiewe". Vir die "Kultuurgeskiedenis van die Afrikaner" se derde deel onder redaksie van C.M. van den Heever en P. de V. Pienaar skryf hy die hoofstuk "Die Afrikaanse poësie na 1900".

Sy essay "Soeteweide-kaas?" word deur Hennie Aucamp in die versamelbundel "Borde borde boordevol" opgeneem. Elize Botha neem die ongepubliseerde stukke "’n Praatjie op straat" en "Van stokperdjies tot diens" op in haar versamelbundel oor "Afrikaanse essayiste".

Oor sy en sy vrou se reis deur Italië, Griekeland en die Midde-Ooste in 1966 skryf hy in die reisverhaal "So ver as ’n engel te perd kan ry", waarin sy sensitiewe waarneming die erfgoed van die Westerse kultuur aan die leser bekendstel.

Na sy dood skenk sy weduwee sy dokumenteversameling aan die Universiteit van Stellenbosch en hieruit stel J.C. Kannemeyer en medewerkers in 2005 die bundel "Ek ken jou goed genoeg" saam, waarin die briefwisseling tussen N.P. van Wyk Louw en W.E.G. Louw tussen 1936 en 1939 gepubliseer word, vergesel van ’n inleiding deur Kannemeyer. Hierdie publikasie lei daartoe dat familie van die broers ’n onsuksesvolle aansoek by die hooggeregshof in Kaapstad indien om verspreiding van die boek te stop. Die rede vir die polemiek is die simpatie wat daar veral uit N.P. van Wyk Louw se briewe blyk vir die nasionaal-sosialistiese beleidsrigtings van die Duitse regering onder Hitler, asook die argwaan wat beide broers toon teenoor die rol van Jode in Suid-Afrika. Gelees teenoor die algemene agtergrond van sy tyd, die feit dat die briewe geskryf is voor Hitler se ergste vergrype en die ouderdom van die broers (albei is steeds in hulle twintigs), is hulle sentimente egter nie werklik radikaal nie en het beide se latere geskrifte afdoende bewys gelewer van hulle sobere oordeel oor sake van die dag. Veral Van Wyk Louw word beskou as filosoof in sy uitsprake oor rasseverhoudinge in Suid-Afrika, veral tussen wit en bruin. Die briewe bevat verder besonder insiggewende verslae oor die literatuur van die tyd, Nederlands en Afrikaans, en die kunsbeskouing en filosofiese dryfvere wat die broers se werk inspireer. Hierdie eerste bundel word opgevolg deur "Briewe van W.E.G. en N.P. van Wyk Louw 1941–1970", eweneens geredigeer en van ’n inleiding voorsien deur J.C. Kannemeyer. Hierdie korrespondensie gee ’n besonder insiggewende blik op die kultuurlewe van die Afrikaners van die tyd, veral soos dit uiting vind in toneelopvoerings. Waar die eerste bundel verskeie verwysings na die Nazi-filosofie bevat, is hierdie bundel se behandeling van die Tweede Wêreldoorlog veel meer ingestel op die plaaslike politiek en veral die stryd tussen die Nasionale en Verenigde Party en die oorlogsgesindes en teenstanders van die oorlog. Die broers se lojaliteit teenoor die Nasionale Party en die nasionale gedagte blyk duidelik, hoewel verskeie politieke leiers sterk onder kritiek deurloop.

Deur die jare lewer hy verskeie belangwekkende referate, onder andere die eerste N.P. van Wyk Louw-gedenklesing in 1971 onder die titel "Twee bronne van vernuwing in die poësie van N.P. van Wyk Louw," wat in ’n universiteitspublikasie van die R.A.U. uitgegee word. Hy lewer die bydrae "Die Afrikaanse poësie na 1900" in C.M. van den Heever en P. de V. Pienaar se "Kultuurgeskiedenis van die Afrikaner", die artikel "Letterkundige aspekte van die Kerklied" in "Die Gereformeerde Kerklied deur die eeue" en "Leipoldt – the universal man" in "300 Years of Cape wine". Sy kennis van en belangstelling in wyn blyk uit sy artikels in "Die Wynboer" en sy bydrae tot "Gees van die Wingerd". Verskeie hoofsaaklik ongebundelde artikels oor die skilderkuns verskyn van hom in "Die Burger" en hy lewer ook waardevolle bydraes hieroor vir "Die Afrikaanse Kinderensiklopedie".

Sy vertaling van Gustave Flaubert se "Die legende van die heilige Julianus die herbergsame" word in 1940 deur die Vereniging vir die Vrye Boek gepubliseer. Koos Human neem "Die vervloekte jagter", ’n fragment uit hierdie vertaling, op in die bloemlesing "Willekeur". Die vertaling van George Bernard Shaw se "Johanna die soldaat van God" verskyn in 1962. Ander vertalings van hom sluit in Reinhard Herrmann se Duitse werke "Jona en die groot vis" en "Die verlore seun", asook Marlene Reidel se versies "Kasper se wêreldreis". Vir opvoering in 1942 deur die Volksteater onder leiding van Anna Neethling-Pohl verwerk hy Maurice Maeterlinck se "Monna Vanna" in Afrikaans en sy vertaling van Jan Fabricius se drama "Gods meule maal" word in 1943 opgevoer deur die Hanekom-geselskap.  In 1935 reeds het hy "Fritsie" van Hermann Südermann in Afrikaans vertaal vir ’n opvoering deur die Kaapstadse Amateur Toneelvereniging in die Kleinteater in Kaapstad, terwyl hy "Die Indringer" ("L'intruse" van Maurice Maeterlinck) saam met sy broer N.P. van Wyk Louw vir hierdie vereniging vertaal. 

Die Suid-Afrikaanse Kunsvereniging oorhandig in 1965 aan hom die medalje van verdienste. Op 22 September 1970 word hy op Stellenbosch gehuldig vir sy bydrae tot die Afrikaanse letterkunde op ’n huldigingsaand wat deur die plaaslike skakelkomitee van die Federasie van Afrikaanse Kultuurverenigings (FAK), die Afrikaanse Skrywerskring en die Afrikaanse Taal- en Kultuurbond (ATKB) gereël is. Die program vir die geleentheid sluit in voordragte van sy gedigte en sang van sommige van sy getoonsette gedigte, met ’n huldigingsrede deur R.H. Pheiffer. In 1970 ken die Akademie ook die Gustav Preller-prys aan hom toe vir sy literêre kritiek. By geleentheid van sy vyf en sestigste verjaardag verskyn die huldigingsbundel "Skanse teen die tyd" in 1978 (saamgestel deur E.C. Britz, J.C. Kannemeyer en R.H. Pheiffer) en in dieselfde jaar word die Junie uitgawe van "Standpunte" aan sy werk gewy. Ten tye van sy eeufees in 2013 word die produksie "W.E.G. Louw 1913" by die KKNK opgevoer, bestaande uit woordmusiek en beeldmateriaal uit sy lewe.

Werke wat uit sy pen verskyn sluit in:





</doc>
<doc id="76121" url="https://af.wikipedia.org/wiki?curid=76121" title="J.P. Morgan">
J.P. Morgan

John Pierpont "J.P." Morgan (* 17 April 1837, † 31 Maart 1913) was 'n Amerikaanse finansier, bankier, filantroop en kunsversamelaar wat in sy tyd 'n oorheersende posisie in maatskappyfinansiering en nywerheidskonsolidasie ingeneem het. In 1892 het hy die weg gebaan vir die samesmelting van "Edison General Electric" en "Thomas-Houston Electric Company" tot "General Electric". Nadat hy die stigting van die staalmaatskappy "Federal Steel Company" befonds het, het hy sy onderneming in 1901 met "Carnegie Steel Company" en verskeie ander staal- en ystervervaardigers, waaronder "Consolidated Steel and Wire Company" in besit van William Edenborn, saamgesmelt om die "United States Steel Corporation" te vorm.

Op die hoogtepunt van sy loopbaan in die vroeë 20ste eeu het Morgan en sy sakevennote finansiële beleggings in baie groot maatskappye gehad. So was hy, ondanks die skip se Britse registrasie en vlag, deur middel van sy redery-kartel "International Mercantile Marine Co." die eienaar van die noodlottige luukse passasierskip "RMS Titanic". Die beslissende invloed van Morgan en sy vennote op die hoë finansies van die Verenigde State het kritiek uitgelok. Morgan het die bankkoalisie bestuur wat gemoedere ná die Paniek van 1907 gekalmeer het. Morgan was die leidende finansier van die Progressiewe Era, en sy toewyding aan doeltreffendheid en modernisering was 'n belangrike bydrae tot die hervorming van die Amerikaanse sakewêreld.

Morgan is in 1913 in Rome, Italië in die ouderdom van 75 in sy slaap oorlede. In sy testament het hy sy fortuin en sakebelange aan sy seun John Pierpont "Jack" Morgan nagelaat, terwyl sy huis en boekeversamelings aan die Morgan-biblioteek en -museum te New York bemaak is.


</doc>
<doc id="76122" url="https://af.wikipedia.org/wiki?curid=76122" title="Testament">
Testament

'n Testament is 'n dokument waarvan die outeur sweer dat dit die waarheid is.

Testament kan ook verwys na:



</doc>
