<doc id="85322" url="https://af.wikipedia.org/wiki?curid=85322" title="Sopwith Camel">
Sopwith Camel

Die Sopwith Camel was 'n Britse dubbeldekker vliegtuig van die Eerste Wêreldoorlog en dit is een van die bekendste vliegtuie van die oorlog. Die vliegtuig is ontwikkel uit die "Sopwith Pup" wat dit uiteindelik vervang het. Die amptelike naam vir die vliegtuig is "Sopwith Biplane F.1" maar het onder sy bynaam bekend geraak.

Die eerste prototipe was toegerus met 'n 110 perdekrag Clerget 9Z motor en het te Brooklands sy eerste vlug voltooi op 26 Februarie 1917 en die F.1/3 produksiemodel het onmiddellik gevolg. Die vliegtuig was uiteindelik toegerus met 'n 130 perdekrag Clerget enjin en twee Vickers-masjiengewere. Die "Camels" was toegerus met 'n verskeidenheid motors behalwe die Clerget 9B ook die Bentley BR1, Gnome Monosoupape en Le Rhône 9j. 

As gevolg van die vliegtuig se ontwerp was die gravitasiepunt redelik voor, met die motor, bewapening, vlieënier en brandstof in die voorste 2.17 m van die vliegtuig het dit uitdagings gebied aan die vlieëniers. Eerstens was die kontroles baie sensitief en tweedens kon dit maklik draai as gevolg van die gewig aan die voorkant. Dit het ook tot gevolg gehad dat menige onervare vlieënier in ongelukke betrokke was met die vliegtuig; sommige noodlottig.

Een aksie van die "Camel" was uniek: Die vliegtuig kon as gevolg van die wringkrag skerp na regs draai; ervare vlieëniers het 'n 270° draai na regs gemaak in stede van net links en kon dit tot hulle voordeel gebruik in luggevegte. Hierdie beweging het sy risiko's gehad; die neus wou net afwaarts neig terwyl 'n links draai die vliegtuig wou laat klim het.

Tydens die Slag van Cambrai in Maart 1918 het kaptein J.L. Trollope van 43 Eskader op 24 Maart ses vyandelike vliegtuie afgeskiet. 

Die vliegtuig was amptelik verantwoordelik vir 1,634 slagoffers tydens die oorlog.




</doc>
<doc id="85323" url="https://af.wikipedia.org/wiki?curid=85323" title="Anthony Fokker">
Anthony Fokker

Anthony Herman Gerard Fokker (6 April 1890 - 23 Desember 1939) was 'n Nederlandse vliegtuig-ontwerper en -bouer. Hy is gebore in Kediri, Java waar sy vader 'n koffie-planter was. Na sy aftrede het sy vader in Haarlem, Nederland gaan woon. Hier het Fokker sy aanleg vir meganika gewys deur model treine, enjins en skepe te bou.

Fokker bou sy eerste vliegtuig in die winter van 1910 - 1911. Hy leer homself om die vliegtuig te vlieg en verkry sy vlieëniers lisensie. Hy onderhandel met verskeie regerings oor die bou van vliegtuie maar slegs die Duitse Weermag was ge-interresseerd. Met die uitbreek van die Eerste Wêreldoorlog was hy nog steeds in Duitsland waar bugerskap aan hom toegeken was, alhoewel hy homself as neutraal geag het. 

Hy ontwerp onder andere die trippeldekker waarmee Manfred von Richthofen gevlieg het. Daar was 320 van die vliegtuig gebou. Daar was later 42,000 van sy eensitplek Fokker dubbeldekker gebou. Die vliegtuig het gesinchroniseerde masjiengewere gehad wat deur die skroef kon vuur.

Na die Eerste Wêreldoorlog het hy vliegtuie gebou in Amsterdam en in 1922 sy besigheid na Amerika verskuif. Hy sterf in New York op 23 Desember 1939.


</doc>
<doc id="85324" url="https://af.wikipedia.org/wiki?curid=85324" title="Tonnerre">
Tonnerre

Tonnerre is 'n munisipaliteit (commune) in die Franse departement Yonne (gewes Boergondië-Franche-Comté) in noord-sentraal Frankryk. Die plek is deel van die arrondissement Avallon. Tonnerre het 5 235 inwoners (2011), 'n oppervlakte van 58,3 km² en 'n bevolkingsdigtheid van 90 inwoners per km².

Die spoorwegstasie "Station Tonnerre" kan hier gevind word. In 1981 het die Franse sneltrein TGV 'n nuwe wêreldrekord opgestel toe dit 'n snelheid van 381 km/h naby Tonnerre bereik het.




</doc>
<doc id="85326" url="https://af.wikipedia.org/wiki?curid=85326" title="NG gemeente Darling">
NG gemeente Darling

Die NG gemeente Darling is 'n gemeente van die Nederduitse Gereformeerde Kerk op die kusdorp Darling in die Weskus-gebied van die Wes-Kaap. Die gemeente se kerkgebou in Kerkstraat is deur Wynand Louw ontwerp en die hoeksteen is in 1958 gelê. Hulle bedien ook die Yzerfontein-gebied en ressorteer onder die sinode van die Wes-en-Suid-Kaap.




</doc>
<doc id="85327" url="https://af.wikipedia.org/wiki?curid=85327" title="Isoniasied">
Isoniasied

Isoniasied, ook bekend as iso-nikotiniel-hidrasien (afgekort as INH), is 'n organiese verbinding wat die eerste-linie medikasie is vir die voorkoming en behandeling van tuberkulose (TB). Die verbinding is reeds in die vroeë 20ste eeu ontdek, maar die aktiwiteit teen tuberkulose is eers in die vroeë 1950's bekendgemaak en drie farmaseutiese maatskappye het gelyktydig, maar onsuksesvol, probeer om die middel te patenteer. Die bekendste firma hiervan is Roche, wat sy weergawe, 'Rimifon' in 1952 geloods het. Die middel is aanvanklik in Arizona, Amerika op die Navajo-gemeenskap van "Many Farms" getoets, danksy die bevolking se ernstige tuberkulose probleem en omrede hulle nie voorheen aan streptomisien blootgestel was nie, die belangrikste tuberkulose behandeling van daardie tyd. Met die bekendstelling van isoniasied is 'n moontlike kuur vir tuberkulose die eerste keer gevind.

Isoniasied is beskikbaar in tabletvorm, stroop, en inspuitbare vorms (binnespiers of binneaars). Dit is wêreldwyd beskikbaar, is goedkoop en word oor die algemeen goed verdra deur pasiënte. Dit word vervaardig van isonikotiniese suur, wat weer geproduseer word van 4-metielpiridien. 

Isoniasied is 'n voorlopermiddel en moet deur 'n bakteriële katalase-peroksidase ensiem geaktiveer word, wat in "M. tuberculosis" KatG genoem word. KatG help om isonikotiniese asiel met NADH te paar om isonikotiniese asiel-NADH te vorm. Hierdie kompleks bind dan aan die enoïel-asiel draerproteïenreduktase bekend as InhA, en verhinder daardeur die natuurlike enoïel-ACPM-substraat en die aktiwiteit van vetsuursintase. Hierdie proses inhibeer die sintese van mikoolsuur, wat nodig is om die mikobakteriële selwand te vorm. 'n Reeks radikale word gevorm deur KatG se aktivering van isoniasied, insluitend stikstofoksied, wat ook blyk belangrik te wees in die werking van 'n ander antimikobakterieë voorlopermiddel, PA-824. 

Isoniasied is kiemdodend teen vinnigverdelende mikobakterieë, maar is bakteriostaties indien die mikobakterieë stadig groei. 

Isoniasied inhibeer die P450-ensiemstelsel. 

Isoniasied bereik terapeutiese konsentrasies in serum en harsingrugmurgvog. Dit word in die lewer gemetaboliseer deur middel van asetilering. Twee vorme van die ensiem is verantwoordelik vir asetilasie, so 'n paar pasiënte metaboliseer die middel vinniger as ander. Daarom is die halfleeftyd bimodaal, met 'n hoogtepunt van tussen een en drie uur in die Amerikaanse bevolking. Die metaboliete word in die urien uitgeskei. Dosisaanpassing in die geval van nierversaking is gewoonlik nie nodig nie.

Die gewone dosis van isoniasied in volwassenes is 5 mg/kg/dag (maksimum 300 mg per dag). In 2010 het die WGO die aanbevole dosis van isoniasied verhoog tot 10 mg/kg liggaamsmassa/dag. Wanneer wisselvallig voorgeskryf (twee of drie keer per week), is die dosis 15 mg/kg (maksimum 900 mg per dag). Pasiënte met 'n stadige eliminasie van die middel (via asetilasie soos hierbo beskryf) kan vermindering benodig om doseringsvergiftiging te vermy. Die aanbevole dosis vir kinders is 8 tot 12 mg/kg/dag.


</doc>
<doc id="85328" url="https://af.wikipedia.org/wiki?curid=85328" title="Onrus">
Onrus

Onrus is 'n kusoord by Walkerbaai naby Hermanus. Die oord is veral gewild onder kampeerders in die somerseisoen. Besoekers kan walvisse van Junie tot November besigtig, swem, duik, bootreise onderneem en op die staproetes wandel.



</doc>
<doc id="85334" url="https://af.wikipedia.org/wiki?curid=85334" title="Mev. Ples">
Mev. Ples

Mev. Ples is die gewilde naam van Sts 5, die volledigste kopbeen van ’n "Australopithecus africanus" wat nog in Suid-Afrika ontdek is. Baie fossiele van hierdie spesie, wat beskou word as die verre verwante van mense, is in die Sterkfontein-gebied gevind in die Unesco-wêrelderfenisgebied bekend as die Wieg van die Mensdom. Dit is op 18 April 1947 deur Robert Broom en John T. Robinson gevind. Die breinkapasiteit is sowat 485 cm³. 

Die bynaam is afgelei van die wetenskaplike naam "Plesianthropus transvaalensis" ("amper-man van Transvaal"), wat Broom aanvanklik aan die kopbeen gegee het. Dit is deur medewerkers van Broom "Mev. Ples" gedoop.

Die geslag van die fossiel is nie heeltemal seker nie en dit kan dalk "Mnr. Ples" wees. Verder het X-strale van die kopbeen daarop gedui die tandwortels is dalk nie dié van 'n volwassene nie; dus is die naam "Jongeheer Ples" ook moontlik. Sommige navorsers redeneer dat die asynsuur wat gebruik is ter voorbereiding van die fossielondersoek sedert 1947 die rotsbeen in die skedel en die hoektandkaste genoegsaam beskadig het dat die deursnee van die tandkaste verklein is, en so verwar is met dié van 'n vroulike Australopithecus africanus.

Sommige kenners meen dat 'n gedeeltelike geraamte wat in dieselfde jaar naby die kopbeen gevind is, dalk aan Mev. Ples behoort – dit kan Mev. Ples die Suid-Afrikaanse weergawe van die beroemde fossiel Lucy maak.

Die ouderdom van die kopbeen word geraam op sowat 2,05 miljoen jaar.





</doc>
<doc id="85335" url="https://af.wikipedia.org/wiki?curid=85335" title="Limburg an der Lahn">
Limburg an der Lahn

Limburg an der Lahn (amptelik: "Limburg a. d. Lahn") is die administratiewe setel en grootste stedelike nedersetting in die administratiewe distrik Limburg-Weilburg van die Duitse deelstaat Hesse met 'n bevolking van sowat 34 000.

Die stad, wat aan weerskante van die Lahnrivier geleë is, staan bekend as setel van die gelyknamige Rooms-Katolieke bisdom wat die gebied van die voormalige hertogdom Nassau, die voormalige landgraafskap Hesse-Homburg en die stad Frankfurt am Main insluit. Die laat-Romaanse Limburgse domkerk het tussen 1190 en 1235 ontstaan.


</doc>
<doc id="85336" url="https://af.wikipedia.org/wiki?curid=85336" title="Taung-kind">
Taung-kind

Die Taung-kind is ’n skedel van die "Australopithecus africanus" wat in 1924 in ’n kalkgroef in Taung, Suid-Afrika, gevind is deur werkers van die Northern Lime Company. Die skedel het in die besit gekom van Raymond Dart, ’n anatoom van die Universiteit van die Witwatersrand, en hy het die belangrikheid daarvan besef. Hy het die ontdekking in 1925 in die tydskrif "Nature" gepubliseer en gesê die skedel is van ’n tussenspesie tussen die aap en die mens. Dit is destyds deur die wetenskaplike gemeenskap verwerp weens die geloof dat ’n groter kopbeenkapasiteit nodig was vir loop op twee bene. Sir Arthur Keith het gemeen die kopbeen is dié van ’n jong aap, waarskynlik ’n klein gorilla. Die publiek het die nuwe genus eers 20 jaar later aanvaar en dit het toe ’n ware lid van die Homininae geword. 

Die Taung-kind is sowat 2,5 miljoen jaar oud. Daar is eers gereken hy was tussen ses en agt jaar oud toe hy dood is, maar nuwe studies van sy tande het gewys hy was moontlik tussen drie en vier jaar oud. 

Die kind het regop geloop, was sowat 125 cm lank en het 30 tot 34 kg geweeg. Sy breinkapasiteit was 405 cm en hy het hoofsaaklik in ’n savanne gewoon. Vergelykings met ’n kind van nege dui daarop dat die groeisnelheid tot puberteit van die "A. africanus" dieselfde was as dié van ’n sjimpansee.

’n Onlangse mikro-CT-skandering wat deur dr. Kristian Carlson van die Instituut vir Menslike Evolusie aan die Universiteit van die Witwatersrand gedoen is, het gewys die Taung-kind het nie die skedelaanpassings van moderne babas gehad nie. Die sagte plekke op die kop en die naat wat oor die kop loop, ontbreek. Sy bevindings is op 25 Augustus 2014 in die "Proceedings of the National Academy of Sciences" gepubliseer. 

Die metopiese naat maak die geboorteproses makliker en stel die brein in staat om te vergroot. Dit lyk dus nie of die "Australopithecus africanus" se brein baie groot geword het nie, al het hy reeds op twee bene geloop. Dit bewys ook teorieë verkeerd dat die Taung-kind se brein, veral die prefrontale deel, dieselfde as moderne babas s’n ontwikkel het. 

Carlson glo die kopbeenontwikkeling van moderne babas het miljoene jare ná die Taung-kind eers ontstaan, in die eerste "Homo"-spesies toe hulle groter breine begin ontwikkel het. 


</doc>
<doc id="85337" url="https://af.wikipedia.org/wiki?curid=85337" title="Domkerk van Limburg">
Domkerk van Limburg

Die Domkerk van Limburg, wat volgens sy beskermheilige Sint Joris ook Sint Joris-domkerk genoem word, dien as katedraalkerk van die Rooms-Katolieke bisdom Limburg in die Duitse deelstaat Hesse. Danksy sy ligging op 'n kalkrots, wat bo die historiese stadskern van Limburg an der Lahn troon, is die katedraal van ver af sigbaar. Die domkerk, wat tussen 1190 en 1235 ontstaan het, word as een van die mees volmaakte voorbeelde van laat-Romaanse boukuns beskou, alhoewel dit reeds vroeë Gotiese stylelemente toon.


</doc>
<doc id="85339" url="https://af.wikipedia.org/wiki?curid=85339" title="Kiwivrug">
Kiwivrug

Die Kiwivrug of Sjinese appelliefie (dikwels verkort tot Kiwi buite Nieu-Seeland), is die eetbare bessie van 'n houtagtige wingerdstok in die genus "Actinidia". 

Die mees algemene kultivar van kiwivrug ('Hayward') is ovaal en ongeveer die grootte van 'n groot hoendereier (5-8 cm in lengte en 4,5-5,5 cm in deursnee). Dit het 'n veselagtige, dowwe groen-bruin skil en heldergroen of goue vlees met rye klein, swart, eetbare sade. Die vrugte het 'n sagte tekstuur en 'n soet maar 'n unieke smaak, en word vandag kommersieel verbou in verskeie lande, soos Italië, Nieu-Seeland, Chili, Griekeland en Frankryk. 


</doc>
<doc id="85340" url="https://af.wikipedia.org/wiki?curid=85340" title="The Soft Parade (The Doors)">
The Soft Parade (The Doors)

The Soft Parade is 'n album van The Doors wat in 1969 vrygestel is. 



</doc>
<doc id="85341" url="https://af.wikipedia.org/wiki?curid=85341" title="Vlag van Bangladesj">
Vlag van Bangladesj

Die nasionale vlag van Bangladesj is op 13 Januarie 1972 amptelik in gebruik geneem. Die vlag vertoon ’n eenvoudige bottelgroen baan met ’n rooi skyf net links (m.a.w. na die vlagpaalkant) van middel.

Volgens die CIA se Wêreldfeiteboek stel die groen in die vlag die geilheid van die groen landskap van die land voor. Die rooi skyf stel die opkomende son oor Bengale voor asook die bloed wat gevloei het van diegene wat gesterf het in die stryd om onafhanklikheid.

Die vlag word soos volg saamgestel:

Volgens regeringspesifikasie moet die vlag soos volg lyk:

Die eerste vlag is ontwerp deur studenteleiers van Shawdhin Bangla Nucleus en is gemaak van klere wat deur die eienaar van Apollo Tailors, Bazlur Rahman Lasker, geskenk is. Op 2 Maart 1971 is die eerste weergawe van die vlag vir die eerste keer in Bangladesj by die Universiteit van Dhaka gehys. Die adjunkpresident van die Dhaka Universiteit Studente-unie (DUCSU), A.S.M. Abdur Rab het die vlag gehys. Die vlag is spesifiek so ontwerp om die sekelmaan en ster uit te sny omdat dit as tekens van Wes-Pakistan beskou is. Die vlag is gebaseer op ’n soortgelyke vlag wat gebruik is gedurende die onafhanklikheidsoorlog van 1971. Op dié vlag was ’n geel kaart van Bangladesh op die rooi skyf. In 1972 is die kaart van die skyf verwyder. Een rede daarvoor was omdat dit moeilik was om die vlag op die voor- en agterkante weer te gee.

Die nasionale vlag van Bangladesj word op alle werksdae vertoon op belangrike regeringsgeboue en kantore soos die president se huis, geboue van die wetgewende vergadering, alle ministeries en die sekretariaatsgeboue van Bangladesj, kantore van die hooggeregshof, distrikshowe en sessieregters, kantore van die kommissarisse van distrikte, adjunkkommissarisse/versamelaars, voorsitters, upazila parishad, sentrale en distriksgevangenisse, polisiestasies, laer- en hoërskole en ander geboue wat van tyd tot tyd deur die regering aangewys word.

Ministers en persone aan wie die status van minister verleen is, adjunkministers en persone aan wie die status van adjunkminister verleen is waar hulle buite die hoofstad reis, binne of buite die grense van Bangladesj, is geregtig om die vlag op hul motorvoertuie en vaartuie te vertoon.

Die volgende persone moet die vlag by hul amptelike wonings vertoon:

Die volgende persone mag die vlag op hul voer- en vaartuie vertoon:

Die Nasionale Vlag van Bangladesj word op die volgende dae dwarsoor Bangladesj op openbare en privaatgeboue en op die persele van Diplomatieke Verteenwoordiging en Konsulêre Poste vertoon:


Die Nasionale Vlag van Bangladesj word op die volgende dae halfstok gehang:

Op 16 Desember 2013, die 42ste Oorwinningsdag in Bangladesj, het 27 117 Bangladesji’s op die Nasionale Paradegrond in Dhaka se Sher-e-Bangla Nagar vergader en ’n “menslike vlag” geskep. Dit is as ’n Guinness Wêreldrekord opgeteken as die grootste menslike vlag in die wêreld. Die deelnemers moes vir 6 minute en 16 sekondes met bordjies bo hul koppe staan om die rekord te kry.




</doc>
<doc id="85342" url="https://af.wikipedia.org/wiki?curid=85342" title="Aspersie">
Aspersie

Die Aspersie ("Asparagus officinalis") is 'n lentegroente en 'n meerjarige blommende plantspesie in die genus "Asparagus", familie "Asparagaceae", wat sy oorsprong aan die oostelike Middellandse See het. Dit was reeds aan die ou Romeine bekend, en word as 'n groente in Europa verbou sedert die vyftiende eeu. Die term verwys ook na sy eetbare lote; die risome waaruit ondergrondse ogies of lote elke jaar spruit, en aanleiding gee tot 'n stingelverlenging van tussen 1 en 1,5 meter.

In kookkuns word groen of wit spruite gebruik: die varsheid van die stingels word volgens verskeie kriteria beoordeel: ferm en bros aspersies van dieselfde dikte, met dikker are, goeie eienskappe wat 'n homogene dis lewer.

Tydens aankoop moet aspersies die aangename geur van ryp koringare afgee. Dit moet beide sterk en soepel voel om aan te raak en breek met weerstand tussen die vingers. Die hak moet nie te droog wees nie (wanneer gedruk word, moet die sap wat na vore kom nie bitter wees nie), wat op 'n onlangse oes dui.

Wit aspersies word heeltemal ondergronds gekweek, in die afwesigheid van lig, dit verskaf aan die aspersie 'n delikate geur en fyn tekstuur.

Groen aspersies word in die buitelug verbou, en het hul kleur te danke aan die normale proses van chlorofilsintese wat in sonlig plaasvind. Dit lewer 'n sterk geur en byna soet kiemgedeelte op. Dit is ook die enigste aspersie wat nie afgeskil hoef te word nie.


</doc>
<doc id="85343" url="https://af.wikipedia.org/wiki?curid=85343" title="Hilary Bradt">
Hilary Bradt

Hilary Bradt (* 17 Julie 1941) is 'n Engelse reisskrywer en uitgewer wat bekendheid verwerf het as die stigter van "Bradt Travel Guides", 'n Britse reeks van reisgidse waarvan die eerste in 1974 gepubliseer is. Die uitgewery, wat homself as een van die baanbrekers vir volhoubare toerisme beskou, is in Chalfont St. Peter, Engeland gesetel.

Vanaf 1973 het Bradt saam met haar man George agttien maande lank as rugsaktoeris deur Colombia, Vuurland, Argentinië en Brasilië gereis. Later het die twee besluit om hul eie reisgidse uit te gee. Die eerste gids in die reeks was "Backpacking along Ancient Ways in Peru and Bolivia".

"Bradt"-reisgidse is in die beginjare dikwels deur Hilary en George Bradt geskryf en het aanvanklik veral eksotiese of minder bekende reisbestemmings soos Rwanda en Albanië gedek, 'n marknis wat hulle steeds vul. Dikwels het "Bradt"-gidse bestemmings behandel wat deur ander reisgids-uitgewerye nog nie gedek is nie. So het in Oktober 2013 'n reisgids oor Suid-Soedan verskyn, met voornemende toeriste, sakereisigers en hulpwerkers as teikengroep. "Bradt"-reisgidse is met 'n aantal pryse bekroon.


</doc>
<doc id="85344" url="https://af.wikipedia.org/wiki?curid=85344" title="Joshua na die Reën">
Joshua na die Reën

Joshua na die Reën (afgekort tot JNDR) is die verhoognaam van die Afrikaanse liedjeskrywer en musikant Jacques de Villiers van Pretoria, Gauteng. Joshua na die Reën tree saam met ander musikante en soms ook solo op. Van die musikante wat hom bystaan is Lizandra Winter (sang), Jean de Villiers (tromme), Ryhno von Hagen (akoestiese kitaar, mandolien, fluit), Gerhard Biennedel (baskitaar), Heini Berner (elektriese kitaar) en Raziela Kosterman (viool). Wanneer die geleentheid hom voordoen, kan hy ook saam met 'n strykensemble optree.

Jacques de Villiers het op 'n plaas in die Walkerville-omgewing tussen Johannesburg en Parys grootgeword en in 2010 aan die Tshwane Universiteit van Tegnologie die topprys vir Jazz behaal. Na sy studies het hy vir Jak de Priester op klavier begelei en ook vir Bobby van Jaarsveld.

Groepe en kunstenaars soos Coldplay, One Republic, Brooke Fraser, Kaleidoskoop, Mumford & Sons en Elvis Blue dien as inspirasie vir JNDR.

Die naam "Joshua na die Reën" verwys na 'n uitsonderlike band met die natuur, asook die temas van eerlikheid en hoop.

Sy debuutalbum, "Joshua na die Reën", is op 18 September 2013 in die Aulateater by die Universiteit van Pretoria bekendgestel, alhoewel dit reeds op 1 Augustus 2013 op iTunes vrygestel is. Hierdie album ontvang in 2014 twee Ghoemas vir beste nuweling en beste Afrikaanse kontemporêre album.

Hy wen in 2014 twee Ghoemas vir beste nuweling en beste Afrikaanse kontemporêre album vir "Joshua na die Reën", en in 2017 'n SAMA-prys vir die beste kontemporêre musiekalbum vir "Die wêreld binne my".






</doc>
<doc id="85345" url="https://af.wikipedia.org/wiki?curid=85345" title="Paardekop">
Paardekop

Paardekop, 'n historiese pas oor die Outenikwaberge, het Outenikwaland met die Langkloof verbind. Dit lê op die skeiding tussen die Tsitsikammaberge en die Outenikwaberge. Vanaf 1766 het perderuiters 'n pad hier begin ooptrap. Nader aan Mosselbaai was daar slegs die Attakwaskloof en Duiwelskop wat toegang tot die binneland verleen het. Verder ooswaarts in die rigting van Algoabaai was so 'n pad heelwat moeiliker weens die bergagtige terrein wat tot die see gestrek het, die onderdringbare inheemse plantegroei en die diep klowe van o.a. die Bloukransrivier, die Grootrivier, die Stormsrivier en die Soutrivier. Die ruiterpad het vanaf Plettenbergbaai en Wittedrift die loop van die Keurboomsrivier tot by De Vlugt gevolg en van daar oor die berge na Avontuur. Weens die steil wande van die rivier het die pad by Paardekop oor die kruin gegaan.

Vroeë reisigers in die gebied het die pas aangedurf. Carl Peter Thunberg was reeds in 1772 daar. Goew. Jan Willem Janssens en Hinrich Lichtenstein is in April 1803 te perd oor Paardekop, maar het hul waens oor Duiwelskop gestuur. Christian Ignatius Latrobe is in Maart 1816 met sy waens oor die pas. Toe die Cradockpas en later die Prins Alfredpas geopen is, het hierdie roete in onbruik verval.



</doc>
<doc id="85349" url="https://af.wikipedia.org/wiki?curid=85349" title="Igor Sikorsky">
Igor Sikorsky

Igor Ivan Sikorsy (25 Mei 1889 - 26 Oktober 1972) was 'n ingenieur wat helikopters en vliegtuie gebou het. Hy is gebore in Kiëf, Rusland. Hy studeer aan die Russiese Vlootkollege in St. Petersburg en doen gevorderde studies by die Instituut van Tegnologie in Kiëf en later in Frankryk. Teen 1911 het hy reeds verskeie vliegtuie en twee helikopters gebou. Die tweede kon sy eie gewig van 400 pond van die grond af lig.

Van 1912 tot 1918 was hy die Hoof van die Departement Ingenieurswese by die "Russo-Baltic Railroad Car Works". Hier ontwerp en bou hy die eerste multi-enjin vliegtuie van 1913 - 1914. Gedurende die Eerste Wêreldoorlog bou hy 75 vier-enjin bomwerpers vir die Russiese weermag. Gedurende 1918 gaan hy na Frankryk waar hy dieselfde taak verrig.

Na die oorlog verhuis hy na Amerika en vanaf 1919 werk hy by "Hanevig-Sikorsky Aircraft Corporation" en vanaf 1923 by "Sikorsky Aero Engineering Corporation". Gedurende 1928 word sy maatskappy 'n divisie van "United Aircraft Corporation" met Sikorsky as die hoofingenieur. Hy tree hier af in 1957.

Sikorsky se eerste vliegtuig wat hy in Amerika gebou het, was die S-29, 'n twee enjin dubbeldekker in 1923. Hierdie vliegtuig is vernietig in die rolprent "Hell's Angels". In 1929 het hy die S-38 verskaf aan "Pan American Airways". Die S-40 en S-42 was in 1931 en 1932 onderskeidelik voltooi. Beide die vliegtuie was toegerus met konstante-spoed skroewe. Die S-42 het 'n hoogte rekord van 20 407 voet opgestel in 1934. Die S-38, voltooi in 1934, het 'n spoedrekord opgestel. Later het hy sy aandag gevestig op die bou van helikopters.



</doc>
<doc id="85350" url="https://af.wikipedia.org/wiki?curid=85350" title="Brian May">
Brian May

Brian May (* 19 Julie 1947 as Brian Harold May in Londen, Engeland), is 'n kitaarspeler, sanger en musiekkomponis. Hy is bekend as die kitaarspeler van Queen. Hy gebruik 'n tuisgemaakte elektriese kitaar met die naam "Red Special". 

Brian Harold May was gebore op 19 Julie 1947 in Hampton, Middlesex, die enigste kind van Ruth Irving (Fletcher) en Harold May. Sy ma was Skots en sy pa Brits. In hoërskool het hy sy eerste orkes gevorm, naamlik 1984 na George Orwell se roman met dieselfde naam met sanger en baskitaarspeler Tim Staffell.

May was die mede-stigter van Queen met Freddie Mercury en Roger Taylor. Queen het een van die grootse rock musiekgroepe geword met die sukses van die album "A Night at the Opera". 

Mei is aangestel in die Orde van die Britse Ryk deur Elizabeth II van die Verenigde Koninkryk in 2005 vir dienste in musiekbedryf en liefdadigsheid werk. May het sy PhD in Astrofisika gekry in 2007. May is ook 'n diereregte-aktivis, wat veg teen die jag van jakkalse en die uitdunning van ratels in die Verenigde Koninkryk.

In 2018 tree hy op as konsultant vir die rolprent Bohemian Rhapsody wat met vier Oscars vereer is tydens die 2019 91ste Oscar-toekenningsaand.

Vanaf 1974 tot 1988, was May getroud met Christine Mullen, en hulle het drie kinders gehad. Hulle het geskei in 1988. May het aktrise Anita Dobson ontmoet in 1986, en hom geïnspireer om die enkelsnit "I Want It All" te skryf. Hulle het getrou op 18 November 2000.


</doc>
<doc id="85351" url="https://af.wikipedia.org/wiki?curid=85351" title="Australopithecus afarensis">
Australopithecus afarensis

Australopithecus afarensis is ’n uitgestorwe hominied wat tussen 3,9 en 2,9 miljoen jaar gelede geleef het. "A. afarensis" was skraal gebou, nes die jonger "Australopithecus africanus". Daar word geglo hulle was nader verwant aan die genus "Homo" (en dus die mens, "Homo sapiens") – óf as ’n direkte voorouer óf as ’n nabyverwant van ’n onbekende voorouer – as enige ander bekende primaat uit dié tyd. 

Die beroemdste fossiel is die gedeeltelike geraamte van Lucy (3,2 miljoen jaar oud), wat deur die Amerikaanse paleoantropoloog Donald Johanson en sy kollegas gevind is. Om hul vonds te vier, het hulle die Beatles se liedjie "Lucy in the Sky with Diamonds" gespeel, vandaar die naam.

Fossiele van "A. afarensis" is nog net in Oos-Afrika ontdek; die volledigste hiervan was in Ethiopië, waar ook Lucy en die "Eerste Familie" gevind is. 

In vergelyking met die moderne en uitgestorwe groot ape, het "A. afarensis" klein oog- en kiestande gehad, hoewel hulle steeds groter was as die moderne mens s’n. Hulle het ook ’n relatief klein breingrootte gehad (~380–430 cm), en kakebene wat vorentoe uitstaan.

Die beeld van ’n hominied met ’n klein brein en primitiewe gesig wat op twee bene loop, was in dié tyd ’n openbaring vir paleoantropoloë. Voorheen is geglo ’n groter brein was die eerste stap in die ontwikkeling van die tribus Hominini en dat eers later op twee bene geloop is, want die oudste fossiele van Hominini wat tot in daardie stadium gevind is, het ’n breinkapasiteit van ~800 cm gehad.

Sommige studies het bevind "A. afarensis" het feitlik net op twee bene geloop, terwyl ander navorsers meen hulle het ook boom geklim. Die anatomie van die hande, voete en skouergewrigte ondersteun laasgenoemde teorie. Veral die morfologie van die skouerblaaie lyk aapagtig en baie anders as mense s'n. Die kromming van die vinger- en toonbene lyk baie soos dié van moderne ape, en dit bevestig die vermoede dat hulle die vermoë gehad het om takke vas te gryp en te klim. 

Aan die ander kant dui die verlies van groottone wat van die voet kan wegtrek en dus die vermoë om takke met hul voete vas te gryp (’n eienskap van alle ander primate), daarop hulle was nie meer aangepas om te klim nie.

Rekenaarsimulasies dui aan "A. afarensis" kon op dieselfde manier loop as mense, met ’n regop lyf of gebuigde heupe en knieë, maar nie soos die sjimpansee nie. Die regop stap sou baie minder energie geverg het as laasgenoemde en sou dus doeltreffender gewees het. 

’n Rekonstruksie van die sosiale gedrag van die spesie is moeilik, maar hul sosiale struktuur het waarskynlik ooreengestem met dié van moderne ape, as ’n mens die verskil in grootte tussen die manlike en vroulike "A. afarensis" in ag neem. Hoewel daaroor gedebatteer word, was die mannetjies relatief groter as die wyfies. Hulle het waarskynlik in klein familiegroepe gewoon met ’n dominante mannetjie en ’n paar telende wyfies.

Geen steengereedskap is vir ’n lang tyd met "A. afarensis" verbind nie en paleoantropoloë het gedink steenartifakte dateer uit sowat 2,5 miljoen jaar gelede. In 2010 het ’n studie egter aangetoon die spesie het vleis geëet wat hulle met steenimplemente van die bene afgekerf het. Die vermoede is nou dat steengereedskap reeds uit 3,4 miljoen jaar gelede dateer.




</doc>
<doc id="85354" url="https://af.wikipedia.org/wiki?curid=85354" title="Lorsch">
Lorsch

Lorsch is 'n stad in die administratiewe distrik Bergstraße van die Duitse deelstaat Hesse. Dit is die enigste nedersetting in Hesse waar 'n Unesco-wêrelderfenisgebied te midde van die stadsgebied geleë is - die klooster van Lorsch wat van die Karolingiese tydperk dateer en aan die stad die bynaam "Karolingerstadt" besorg het. In 2014 het Lorsch sy 1250-jaarfees gevier.

Die Benediktynse abdy, wat in 764 gestig en aan die martelaar Nazarius gewy is, het as Karel die Grote se ryksklooster gedien en tot een van die welvarendste abdye van sy tyd ontwikkel. Die Codex van Lorsch bevat 'n lys van meer as 4 000 besittings van die klooster wat dwarsoor die ryk, tussen Noordsee en die Alpe, geleë was. Naas hierdie besittings het die klooster sy internasionale status as wêrelderfenis aan sy argitektoniese geskiedenis en sy geesteswetenskaplike tradisies te danke. 'n Karolingiese opelugmuseum, wat tegelykertyd as navorsingsentrum dien, behandel die geskiedenis van die abdy.

In Lorsch se historiese stadskern het historiese geboue uit die Baroktyd bewaar gebly. Die Ou Raadsaal huisves op sy eerste verdieping die sogenaamde Nibelungensaal wat sy naam aan muurskilderye met tonele uit die Nibelungen-saga te danke het. Die paleis "vom Hausen" is die enigste patrisiërhuis in Lorsch.


</doc>
<doc id="85355" url="https://af.wikipedia.org/wiki?curid=85355" title="Gelnhausen">
Gelnhausen

Gelnhausen is die administratiewe setel van die distrik Main-Kinzig-Kreis van die Duitse deelstaat Hesse. Die stad, wat halfpad tussen Frankfurt am Main en Fulda aan die oostelike rand van die Ryn-Maingebied geleë en in 1170 deur keiser Frederik I – ook bekend as Barbarossa of "Rooibaard" - gestig is, dra die bynaam "Barbarossastadt".

Gelnhausen staan veral bekend vir sy "Kaiserpfalz" ("Keiserpalts"), 'n kasteelagtige paleiskompleks wat as een van die eerste geboue ná die stadstigting voltooi is. Die "Barbarossaburg", soos die kasteel ook genoem word, is oorspronklik te midde van die Kinzigrivier as waterkasteel op 12 000 eikepale opgerig. Vandag word die "Kaiserpfalz", wat in die middestad geleë is, as een van die bes bewaarde paleise uit die Staufertydperk beskou.


</doc>
<doc id="85356" url="https://af.wikipedia.org/wiki?curid=85356" title="Ma Huateng">
Ma Huateng

Ma Huateng (geb. 29 Oktober 1971 in Tsjaojang, Guangdong), ook bekend as Pony Ma, is 'n Chinese entrepreneur en stigter van Tencent, een van die grootste internetmaatskappye in China. Hy is in 2007 deur Time as een van die wêreld se invloedrykste persone aangewys. In Oktober 2013 was Ma die vyfde rykste persoon in China en die 173ste rykste persoon ter wêreld, met 'n geskatte netto waarde van VS$10.2 miljard.

Ma het 'n graad aan die Universiteit Shenzhen behaal en was die mede-stigter van Tencent in 1998. Die maatskappy se eerste produk, die kitsboodskapprogram Tencent QQ, het vinnig in China gewild geword. Tencent het kort daarna begin uitbrei tot 'n internetreus, vergelykbaar met AOL in die VSA. Hy is tans voorsitter en HUB van Tencent Holdings, een van die drie grootste chinese internetmaatskappye - die ander is Alibaba en Baidu. Teen die einde van September 2012 het QQ by die 784 miljoen aktiewe gebruikers gehad, wat 'n toename van 10% op die vorige jaar was. Tencent bestuur ook 'n mobiele boodskapproduk genaamd WeChat; dié het teen die einde van 2012 200 miljoen aktiewe gebruikers behaal. Tencent bedryf ook ander uiteenlopende dienste soos webportale, e-handel en multispeler-aanlynspeletjies. Aanlynspeletjies soos die Legende van Julong en die Legende van Sjuanjuan het omset met meer as 50% opgestoot tot by VS$5.1 miljard, waarvan VS$1.5 miljard wins was.


</doc>
<doc id="85363" url="https://af.wikipedia.org/wiki?curid=85363" title="Marnitz Boshoff">
Marnitz Boshoff

Marnitz Boshoff (gebore in Nelspruit, 11 Januarie 1989) is ’n rugbyspeler wat vir die Lions as losskakel speel in die Superrugbyreeks. Hy het voorheen vir die Griekwas en die Blou Bulle gespeel het in die Curriebeker-reeks.

Hy speel sedert 2013 vir die Goue Leeus. 

Hy het in albei bene van die Leeus se promosie/relegasiewedstryde na die 2013 Superrugbyseisoen gespeel, wat die Leeus weer hul plek in Superrugby terugbesorg het.

Hy is daarna gekies vir die Lionsspan in die 2014 Superrugbyseisoen en maak sy Superrugbydebuut in 'n speler-van-die-wedstryd-vertoning tydens die eerste wedstryd van die seisoen. Hy teken al die Leeus se punte aan, insluitend 'n laasteminuut-skepskop, om die Cheetahs met 21-20 te klop in Bloemfontein. 



</doc>
<doc id="85365" url="https://af.wikipedia.org/wiki?curid=85365" title="Vuisbal">
Vuisbal

Vuisbal is 'n sportsoort, soortgelyk aan vlugbal, waar twee spanne 'n bal oor 'n net speel. Dit is 'n vinnige en aanskoulike sport en die bal kan tot 120 km/u bereik.

Vuisbal is een van die oudste sportsoorte ter wêreld. Die sport word reeds ten tye van keiser Gordianus III (ongeveer 240 n.C.) in die antieke Romeinse tye vermeld. Dit word ook in geskrifte uit die Middeleeue beskryf. Die Europese Kampioenskappe word sedert 1965 aangebied, terwyl die eerste Wêreldkampioenskap in 1968 plaasgevind het.

Spelers poog om die bal van die een helfte van die baan oor die net na die opponente se helfte te slaan. Die bal mag met die vuis of onderarm geslaan word. Elke span bestaan uit vyf lede. Soos in tennis en vlugbal is die doel om die bal in die teenstanders se helfte te plaas, sodat hulle dit nie kan terugspeel nie. Die bal kan 'n maksimum van drie keer deur 'n span geraak word alvorens dit teruggeslaan moet word. Tussen elke kontak mag die bal een keer hop.

Die spel word binnenshuis of op 'n grasveld gespeel. Die baan is 50 meter lank en 20 meter breed. Die net word twee meter bokant die grond oor die middellyn gespan en is self twee meter breed. Die dienlyne is drie meter van die middellyn aan weerskante daarvan uitgemerk. 'n Leerbal met 'n maksimum omtrek van 68 cm word gebruik. Die bal mag tot 380 gram weeg en word teen 0.75 bar gepomp.

'n Wedstryd bestaan uit vier of vyf stelle. 'n Stel word gewen deur 11 punte aan te teken (en met 2 punte te lei). As 'n span 'n fout maak, word die punt aan die ander span toegeken. Die span wat die vorige punt verloor het, het die voorreg om af te slaan. Foute sluit in:




</doc>
<doc id="85366" url="https://af.wikipedia.org/wiki?curid=85366" title="Donald Currie">
Donald Currie

Sir Donald Currie (17 September 1825 - 13 April 1909), gebore in Greenock, Skotland was 'n skeepseienaar, politikus en filantroop. 

Hy is gebore op Greenock, Renfrewshire, op 17 September 1825, die derde seun van tien kinders van James Currie (1797-1851) en Elizabeth (1798-1839), dogter van Donald Martin, almal van Greenock. Sy ouers het na Belfast in 1826 verhuis. Hy ontvang opleiding in Belfast en begin in 1842 by 'n Liverpoolse skeepsmaatskappy werk. Hy word die agent van die Cunard-redery van 1849 tot 1862. Hy begin sy eie maatskappy deur skepe na die Ooste te stuur en maak die Kaap sy teikenmark vanaf 1872. Hy stig die beroemde Castle-Redery en ding mee met die Union-Redery. Sy skepe oorheers die mark na Suid-Afrika en hy word skatryk. Hy raak betrokke by die geskilpunte in die diamantvelde en word in 1880 verkies tot die Volksraad van die ZAR.

Gedurende 1900 smelt die twee rederye saam om Union-Castle-Redery te vorm. Hy word onthou as die skenker van die Curriebeker. 

Currie is in 1851 getroud met Margaret, dogter van John Miller van Liverpool en Ardencraig, Bute, wat hom oorleef het. Hy het drie dogters verlaat wat teen 'n koste van ₤ 25,000 'n universiteitsaal oprig na hul vader se geheue in die Universiteit van Kaapstad, waarvan die grondslagsteen in 1910 deur die hertog van Connaught gelê is.



</doc>
<doc id="85370" url="https://af.wikipedia.org/wiki?curid=85370" title="Lucy">
Lucy

Lucy is die gewilde naam van AL 288-1, ’n paar honderd stukke been wat omtrent 40% van die geraamte van ’n vroulike "Australopithecus afarensis" uitmaak. Dit is in 1974 in die Afar-driehoek in Ethiopië ontdek. In paleoantropologie word gewoonlik net fossielfragmente ontdek, en selde skedels of ribbes; dus was dit ’n groot ontdekking wat ’n enorme hoeveelheid wetenskaplike inligting verskaf het. Lucy is na raming sowat 3,2 miljoen jaar oud en word geklassifiseer as ’n hominied.
Die geraamte toon Lucy het ’n klein breinkapasiteit gehad, soos ape, en regop geloop, soos mense, en dit steun die teorie van sommige geleerdes dat die mens se voorouers al regop geloop het voor hul breingrootte begin toeneem het.

Die historikus Londa Schiebinger bevraagteken die feit dat die ontdekkers besluit het Lucy is vroulik na aanleiding van die grootte van die geraamte. Hulle het ook gemeen "die bekkenopening in hominiede moet proporsioneel groter in wyfies as in mannetjies wees vir die geboorte van kinders met groter breine." Die ontdekking dat breine eers later groter geword het, weerspreek dié feit.

Daar is ook besware teen die klassifikasie van Lucy as ’n menslike voorouer. Sy het gekrulde vingers en tone gehad, wat geskik is vir boom klim, sy was korter as 1,2 meter (so groot soos moderne aapspesies) en die grootte van haar kop, kakebeen en tande stem meer ooreen met dié van ape as van uitgestorwe mensverwante spesies. ’n Ondersoek van die heupbeen deur Charles E. Oxnard het verder onthul Lucy kon waarskynlik net vir kort rukkies op twee bene loop, soos moderne aapspesies. Sommige wetenskaplikes meen Lucy is eerder die een of ander uitgestorwe soort aap.




</doc>
<doc id="85371" url="https://af.wikipedia.org/wiki?curid=85371" title="Bridelia">
Bridelia

Bridelia is 'n genus van plante in die familie Phyllanthaceae. Hierdie genus omvat ongeveer 60 tot 70 spesies wat in Afrika, Australië en Asië aangetref word. Die Duitse botanis Carl Ludwig Willdenow het die genus as 'n eerbetoon na Samuel Elisée Bridel-Brideri vernoem.

Die larwes van sekere vlinders, soos die "Endoclita malabaricus", gebruik "Bridelia"-plante as 'n voedselbron.

Hierdie genus staan ook bekend as:

Van die spesies in die genus is:


</doc>
<doc id="85372" url="https://af.wikipedia.org/wiki?curid=85372" title="Saldanha-mens">
Saldanha-mens

Die Saldanha-mens of Elandsfontein-skedel is fossiele skedeloorblyfsels van ’n hominiedspesie, waarskynlik "Homo heidelbergensis". Die oorblyfsels is in 1953 op die plaas Elandsfontein naby Saldanhabaai, Suid-Afrika, gevind.

’n Ingeduikte breuk aan die kopbeen dui op ’n harde hou ten tyde of kort ná sy dood.


 


</doc>
<doc id="85374" url="https://af.wikipedia.org/wiki?curid=85374" title="Florisbad-skedel">
Florisbad-skedel

Die Florisbad-skedel is ’n fossiele skedel wat oorspronklik in 1932 deur prof. T.F. Dreyer op die argeologiese perseel Florisbad in Suid-Afrika ontdek is. Hy het dit as "Homo helmei" geklassifiseer om dit te onderskei van "Homo sapiens"-fossiele. Dit word nou gewoonlik gereken as ’n archaïese "H. sapiens" of "Homo heidelbergensis". Dit kan egter ’n spesie tussen "H. heidelbergensis" en "H. sapiens" wees, en dan kan die klassifikasie "H. helmei" geldig wees. 

Die Florisbad-skedel is sowat 259 000 jaar oud en die enigste skedel in sy soort en ouderdom ter wêreld.



</doc>
<doc id="85376" url="https://af.wikipedia.org/wiki?curid=85376" title="John Napier Turner">
John Napier Turner

John Napier Wyndham Turner, PC, CC, QC (gebore op 7 Junie 1929) is 'n Kanadese prokureur en afgetrede politikus, wat as die 17de Eerste Minister van Kanada gedien het van 30 Junie tot 17 September 1984.

Tydens sy politieke loopbaan het Turner verskeie prominente Kanadese kabinetsposte beklee, insluitend Minister van Justisie en Minister van Finansies, onder Eerste Minister Pierre Trudeau (1968-1975). Te midde van 'n wêreldwye resessie en die vooruitsig om die ongewilde loon- en prysbeheer te implementeer, bedank Turner verbasend uit sy pos in 1975. Na 'n rustyd buite die politiek gedurende 1975-1984, keer Turner terug om die liberale leierskap suksesvol te betwis. Turner is Eerste Minister vir slegs 79 dae (die tweede kortste ampstermyn in die Kanadese geskiedenis ná Charles Tupper), toe hy die parlement ontbind onmiddellik nadat hy ingesweer is as Eerste Minister. Hy het die 1984-verkiesing verloor met 'n weghol oorwinning vir die opposisie. Turner het aangebly as liberale leier en leier van die amptelike opposisie vir die volgende ses jaar, waartydens hy sy party tot 'n matige herstel in die 1988-veldtog gelei het, maar bedank uit die politiek in 1990.


</doc>
<doc id="85377" url="https://af.wikipedia.org/wiki?curid=85377" title="Hofmeyr-skedel">
Hofmeyr-skedel

Die Hofmeyr-skedel is die fossiel van ’n 37 000 jaar oue menslike skedel wat in 1952 ontdek is. Dit is een van die min skedels van moderne mense ouer as 20 000 jaar wat in Afrika suid van Ethiopië gevind is.

Die skedel is in die droë rivierbedding van die Vlekpoortrivier naby Hofmeyr in die Oos-Kaap, Suid-Afrika, ontdek. Geen ander bene of argeologiese artefakte is saam met die skedel in die gebied gevind nie. Dit is een van net ’n paar fossiele uit Afrika van die moderne mens wat ouer as 30 000 jaar is. Ander is hoogstens sowat 20 000 jaar oud.

In die 1990's het Alan Morris van die Universiteit van Kaapstad die skedel in ’n museum in Port Elizabeth gesien. Hy het dit later aan die antropoloog en anatoom Frederick E. Grine van die Staatsuniversiteit van New York gewys, wat ’n gedetailleerde studie van die skedel laat doen het.

Volgens Morris sou die eienaar van die kopbeen nie soos moderne Afrikane of moderne Europeërs gelyk het nie, maar dit was beslis ’n moderne mens. Die kopbeen steun die moderne teorie dat die moderne mens in Afrika ontstaan het; een groep het Afrika tussen 65 000 en 25 000 jaar gelede verlaat en na die res van die wêreld versprei, terwyl die ander groep in Afrika gebly het.



</doc>
<doc id="85378" url="https://af.wikipedia.org/wiki?curid=85378" title="Abbotsford">
Abbotsford

Abbotsford is 'n stad in Kanada. Dit is in die "Lower Mainland"-streek van die provinsie Brits-Columbië geleë. Volgens die 2011-sensus het dit 'n bevolking van 133 497 mense.



</doc>
<doc id="85379" url="https://af.wikipedia.org/wiki?curid=85379" title="Lys fossiele in die menslike evolusie">
Lys fossiele in die menslike evolusie

Die volgende lys fossiele in die menslike evolusie bevat fossiele van die tribus Hominini, wat in die Laat Mioseen (sowat 6 miljoen jaar gelede) ontstaan het. Aangesien duisende fossiele reeds gevind is, dikwels net enkele bene of tande, is dit nie ’n volledige lys nie, maar dit bevat van die belangrikste vondste. Die fossiele is in die volgorde van oud tot jonk, soos bepaal deur radiometriese en/of inkrementele datering.

Die meeste van die fossiele word nie beskou as direkte voorouers van "Homo sapiens" nie, maar is nou verwant aan direkte voorouers en dus belangrik in die bestudering van die menslike lyn.





</doc>
<doc id="85380" url="https://af.wikipedia.org/wiki?curid=85380" title="Pasifiese Standaardtyd">
Pasifiese Standaardtyd

Pasifiese Standaardtyd of PST is 'n tydsone wat agt uur agter UTC is.

Pasifiese Standaardtyd word gevolg in die volgende gebiede: (* gee aan dat somertyd gevolg word)



</doc>
<doc id="85381" url="https://af.wikipedia.org/wiki?curid=85381" title="Kleinvoet">
Kleinvoet

Kleinvoet is die bynaam van die fossiel van ’n buitengewone, volledige Hominini-skedel wat in 1994–'98 in die Sterkfonteingrotte in Suid-Afrika ontdek is.

Terwyl die paleoantropoloog Ronald J. Clarke in 1994 deur museumbokse met die etiket "Cercopithecoids" gekyk het, het hy afgekom op fossielstukke waarvan hy verskeie herken het as dié van ’n hominien. Hy het vier linkervoet-bene gesien wat gelyk het of dit aan dieselfde persoon behoort. Dié stukke was van die Silberberg-grot by Sterkfontein. Hulle is beskyf as dele van die genus "Australopithecus" en is gekatalogiseer as Stw 573.

Omdat die bene so klein was, het hy dit "Kleinvoet" gedoop. Hy het in 1997 nog bene van dieselfde individu in aparte sakke gevind, onder meer ’n deel van die distale skeenbeen wat duidelik van die res van die been afgeskeur is. Hy het twee assistente, Stephen Motsumi en Nkwane Molefe, na die Silberberg-grot gestuur om die passende stuk van die skeenbeen te probeer vind. Twee dae later is die res van die been gevind waar dit uit ’n rots steek. Hier het dr. Clarke en sy span die hele skedel, kakebeen en ander ledemate gevind.

Dit is in 1998 aan die pers bekend gemaak en het aansienlike aandag in die wêreldmedia geniet.

Hierna is ’n redelik volledige skelet gevind, onder meer ’n volledige voorarm en hand, dele van die pelvis, ribbes en ruggraat. Uitgrawings word steeds gedoen en die skelet sal waarskynlik baie vollediger wees as die beroemde "Australopithecus afarensis"-skelet Lucy van Ethiopië.

Clarke meen Kleinvoet behoort nie tot die spesie "Australopithecus afarensis" of "Australopithecus africanus" nie, maar tot ’n unieke "Australopithecus"-spesie wat vroeër by Makapansgat en Sterkfontein gevind is, "Australopithecus prometheus".

Die ingewikkelde geologie van Sterkfontein maak dit moeilik om die presiese ouderdom van die bene vas te stel omdat daar geen vulkaniese tufsteen vir akkurate radiometriese datering is nie. Daar is aansienlik gedebatteer oor hoe oud Stw 573 is. Ramings wissel van byna 4 miljoen jaar tot 2,2 miljoen jaar. Volgens ’n magnetochronologiese raming is die skelet sowat 3,3 miljoen jaar oud.



</doc>
<doc id="85383" url="https://af.wikipedia.org/wiki?curid=85383" title="Sts 71">
Sts 71

Sts 71 is ’n fossiele skedel van die spesie "Australopithecus africanus" wat in 1947 in die Sterkfonteingrotte in Suid-Afrika ontdek is deur die paleontoloog Robert Broom. In 1972 het John Wallace Sts 71 verbind met Sts 36, ’n onderste kakebeen wat op dieselfde plek ontdek is, danksy die afslytingspatroon van die tande. Dit is na raming sowat 2,5 miljoen jaar oud.

Sts 71 het ’n kleiner skedel en gelaatstrekke as enige vroulike lid van Australopithecus wat al ontdek is, maar volgens die tande is dit manlik. Die kakebene steek vorentoe uit en die kouspiere is groot. Die brein was sowat 428 cm.



</doc>
<doc id="85385" url="https://af.wikipedia.org/wiki?curid=85385" title="Sts 14">
Sts 14

Sts 14 is ’n fossiele pelvis, ruggraat, rib en femur van die spesie "Australopithecus africanus" wat in 1947 deur Robert Broom ontdek is in die Sterkfonteingrotte in Suid-Afrika. Dit is na raming 2,6-2,8 miljoen jaar oud.

Dit het ’n uitsonderlike mensagtige pelvis, wat nie ooreenstem met enige ander dier s’n nie. Dit lyk of dit in ’n mate op twee bene geloop het. Dit is die eerste vonds wat bewys dat diere voor "Homo sapiens" al op twee bene geloop het.

Sommige wetenskaplikes meen Sts 14 kan aan Mev. Ples behoort (hoewel haar ouderdom op 2,15 miljoen jaar geraam word).



</doc>
<doc id="85387" url="https://af.wikipedia.org/wiki?curid=85387" title="Australopithecus anamensis">
Australopithecus anamensis

Australopithecus anamensis (of "Praeanthropus anamensis") is ’n uitgestorwe spesie van die genus "Australopithecus" wat sowat 4 miljoen jaar gelede geleef het. Dit is die oudste spesie wat met sekerheid toegeken kan word aan die menslike stamboom. Byna honderd fossiele van Kenia en Ethiopië is bekend; dit verteenwoordig meer as 20 individue.

’n Boarmbeen in Plioseen-strata is die eerste deel van die spesie wat in die Turkanameer-gebied in Kenia ontdek is, hoewel dit nie in daardie tyd besef is nie. ’n Navorsingspan van die Harvard-universiteit het dit in 1965 gevind. Dit is voorlopig as "Australopithecus" geklassifiseer en die ouderdom is op 4 miljoen jaar geraam. Min bykomende inligting is ontdek tot in 1987, toe die Kanadese argeoloog Allan Morton (saam met Harvard se Koobi Fora-veldskool) stukke ontdek het van ’n fossiel wat uit ’n heuwel naby die Turkanameer in Kenia steek.

In 1994 het die paleoantropoloog Meave Leakey en die argeoloog Alan Walker uitgrawings op die terrein gedoen en nog verskeie stukke van die hominied gevind, onder meer ’n volledige been van die onderste kakebeen wat soos dié van ’n sjimpansee "(Pan troglodytes)" lyk, hoewel die tande ’n groter ooreenstemming met die mens s’n toon.

In 1995 het Meave Leakey en haar vennote die nuwe vondste vanweë die verskille met "Australopithecus afarensis", geklassifiseer as ’n nuwe spesies, "A. anamensis"; die naam kom van die woord vir "meer" in die taal Turkana. Leakey het gemeen die spesie is onafhanklik van baie ander spesies; dit verteenwoordig nie ’n tussenspesie van enige aard nie.

Hoewel die span nie heupe, voete of bene gevind het nie, glo Leakey "A. anamensis" het dikwels boom geklim. Vroeë hominiene het boom geklim tot met die verskyning van die eerste "Homo"-spesies sowat 2,5 miljoen jaar gelede. Die spesie deel baie eienskappe met "Australopithecus afarensis" en kan sy direkte voorouer wees. 

In 2006 is ’n nuwe "A. anamensis"-vonds amptelik bekend gemaak en dit brei die spesie se gebied uit tot in Noordoos-Ethiopië. Dit sluit in die grootste hominied-oogtand wat nog ontdek is en die vroegste "Australopithecus"-femur. Dit is gevind in ’n streek bekend as Middel-Awash, die tuiste van verskeie ander, moderner "Australopithecus"-vondste en net 9,7 km van die perseel waar "Ardipithecus ramidus", die modernste spesie van "Ardipithecus" wat nog ontdek is, gevind is. "Ardipithecus" was ’n primitiewer hominied wat beskou word as een stap onder "Australopithecus" op die evolusieboom. Die ouderdom van die "A. anamensis"-vonds word op sowat 4,2 miljoen jaar geraam en die "Ar. ramidus"-vonds op 4,4 miljoen jaar. Dit plaas net 200 000 jaar tussen die twee spesies en vul nog ’n opening in die pre-"Australopithecus"-hominied se evolusietydlyn.



</doc>
<doc id="85389" url="https://af.wikipedia.org/wiki?curid=85389" title="Siries">
Siries

Siries (ܠܫܢܐ ܣܘܪܝܝܐ "Leššānā Suryāyā"; [/lɛʃʃɑːnɑː surjɑːjɑː/]) is 'n dialek van Aramees wat op 'n vroeëre stadium dwarsdeur die Midde-Ooste gepraat is. Die taal is lid van die Noordwes-Semitiese taalfamilie.
Siries het 'n kulturele en literêre invloed op die ontwikkeling van Arabies gehad wat dit in die 14de eeu n.C. vervang het. Siries word nog as die liturgiese taal deur die Siries kerke in die Midde-Ooste en Indië gebruik. Dit is ook as 'n minderheidstaal in Irak erken.

'n Moderne herlewing het beperkte sukses opgelewer, insluitend die skepping van Siries koerante. Die taal word ook in sommige Assiriese skole in Indië, Israel, Irak en Swede geleer.

Dit word in die Siriese alfabet geskryf wat regstreeks van die Aramese alfabet afgelei is.



</doc>
<doc id="85391" url="https://af.wikipedia.org/wiki?curid=85391" title="Pampoen">
Pampoen

Pampoen verwys na sekere kultivars van skorsies, mees algemeen dié van "Cucurbita pepo", wat rondom 'n gladde, effens geriffelde, skil het en diep geel tot oranje gekleur is. Die dik dop bevat die sade en pulp. Sommige buitengewoon groot kultivars van skorsies met 'n soortgelyke voorkoms is ook afgelei van "Cucurbita maxima". Spesifieke kultivars van die winterskorsies is afgelei van ander spesies, insluitend "C. argyrosperma" en "C. moschata", word ook soms "pampoen" genoem. In Nieu-Seeland en Australië verwys die term "pampoen" in die algemeen na die breër kategorie wat winterskorsies elders genoem word.

Pampoene, soos ander skorsies, is inheems aan Noord-Amerika. Pampoene word wyd gekweek vir kommersiële gebruik. Pampoenpastei is 'n tradisionele deel van dankseggingsetes in die Verenigde State van Amerika. Kommersieel geblikte pampoen puree en pampoen pasteivulsels word gewoonlik gemaak van verskillende soorte van die winterskorsies. Pampoene word dikwels uitgehol as Jack o'lanterns vir versiering rondom Halloween.



</doc>
<doc id="85392" url="https://af.wikipedia.org/wiki?curid=85392" title="Patats">
Patats

Die patat ("Ipomoea batatas") is 'n dikotiele plant wat behoort tot die familie "Convolvulaceae". Dit is 'n groot bron van stysel met 'n soet smaak, die knolagtige wortels is 'n wortelgroente. Die jong blare en lote word soms geëet as groenigheid. Van die sowat 50 genera en meer as 1000 spesies van "Convolvulaceae", is "I. batatas" die enigste gewas van groot belang - 'n paar ander word plaaslik gebruik, maar heelparty is eintlik giftig. Patats is net verlangs verwant aan die aartappel ("Solanum tuberosum") en behoort nie aan die nastergal familie ("Solanaceae") nie.

Die genus "Ipomoea" van die patat bevat ook verskeie tuinblomme genoem "Morning glories", alhoewel die term gewoonlik nie uitgebrei word na "Ipomoea batatas" nie. Sommige kultivars van "I. batatas" word as ornamentele plante gekweek.

Die plant is 'n meerjarige kruidagtige wingerdstok, met alternatiewe hartvormige of handvormig gelobde blare en mediumgrootte blomme. Die eetbare knolagtige wortel is lank en spits, met 'n gladde skil waarvan die kleur wissel tussen geel, oranje, rooi, bruin, pers en beige. Die vlees wissel van beige tot wit, rooi, pienk, geel, oranje en pers. Patatrasse met wit of liggeel vlees is minder soet en klam as diegene met rooi, pienk of oranje vlees. 



</doc>
<doc id="85393" url="https://af.wikipedia.org/wiki?curid=85393" title="Nazi-saluut">
Nazi-saluut

Die Romeinse saluut, Bellamy-saluut, Nazi-saluut of Olimpiese saluut is 'n saluut met 'n uitgestrekte arm en die hand na onder. Die saluut is onder ander deur antieke Romeine, Hitler se Nazi's, en vir die Amerikaanse Getrouheidseed ("Pledge of Allegiance") gebruik. Dit is ook tydens die Olimpiese spele gebruik en verskeie instansies gebruik dit steeds as groetvorm of as gebaar van vriendskap en getrouheid.

Die Romeinse saluut (Italiaans: "Saluto Romano") is tydens die 17de of 18de eeu deur toneelspelers gebruik en is so met die Romeine geassosieer. Tydens die regering van die Italiaanse diktator Benito Mussolini word die groet afgestof en in sekere gevalle selfs as verpligtend voorgeskryf. Die saluut is vergesel met die woord "ave" (Latyns vir "gegroet").

Die Olimpiese saluut is 'n variasie van die Romeinse saluut. Die arm word gewoonlik hoër en effens uitwaarts na regs gelig. Hierdie groetvorm is sigbaar op die amptelike plakkate van die Spele van 1924 in Parys en die van 1936 in Berlyn.

Francis Bellamy, wat die Amerikaanse Getrouheidseed opgestel het, het die Bellamy-saluut daarmee saam beskryf. Gedurende die tyd wat dit gebruik is, het dié gebaar ook as die vlag-saluut bekend gestaan. Gedurende die 1920's en 1930's begin Italiaanse fasciste en Nazi's 'n saluut met dieselfde vorm gebruik. Dit lei tot omstredenheid in die Verenigde State en die saluut word op 22 Desember 1942 deur die Kongres na die "hand-oor-hart"-saluut gewysig.

Die Nazi-saluut is as 'n groetvorm in Nazi-Duitsland gebruik. Dit word saam met die woorde "Sieg Heil!" of "Heil Hitler!" gebruik. Dit is in die 1930's deur die Nazi-party ingestel om onderdanigheid aan die party se leier, Adolf Hitler te demonstreer. Die saluut was verpligtend vir burgerlikes, maar meestal opsioneel vir militêre personeel, wat die tradisionele militêre saluut tot kort ná die mislukte aanslag op Hitler in 1944 behou het.

Sedert die Tweede Wêreldoorlog word die gebruik van die saluut as 'n kriminele oortreding in Duitsland, Oostenryk en Tsjeggië beskou. Die saluut word egter steeds deur Neo-Nazi en neo-Fascistiese bewegings gebruik.

Sommige mense ervaar die saluut (in al sy vorme) as negatief omdat hulle dit met Hitler en die wreedhede van die tyd koppel. Ander sien dit weer as 'n oordrewe reaksie wat eerder met die baie positiewe gebruike daarvan geassosieer moet word. Dit word ook soms deur politici as 'n politieke speelbal gebruik om teenstaanders, wat gewoonlik niks met Naziïsme te doen het nie, verdag te maak. Soortgelyk word dit dikwels deur joernaliste ingespan om sensasie te skep.



</doc>
<doc id="85396" url="https://af.wikipedia.org/wiki?curid=85396" title="TM 1517">
TM 1517

TM 1517 is ’n fossiele skedel en onderkaak van die spesie "Paranthropus robustus" ('n hominiede). Dit is in 1938 by Kromdraai, Suid-Afrika, ontdek deur Robert Broom.

Eienskappe sluit in gehoorbuise wat onder die vlak van die wangbene geleë is (eerder soos by mense as soos by ape) en ’n vorentoe geleë foramen magnum (agterhoofopening), wat daarop dui dat dit ’n meer regop houding gehad het as moderne Afrika-ape. In vergelyking met die genus "Australopithecus", is TM 1517 effens groter en meer robuus, en dit het ’n platter gesig en kleiner oogtande.



</doc>
<doc id="85401" url="https://af.wikipedia.org/wiki?curid=85401" title="Paranthropus robustus">
Paranthropus robustus

Paranthropus robustus (of Australopithecus robustus) is oorspronklik in 1938 in Suid-Afrika ontdek. Dit lyk of die spesie se skedeleienskappe ontwikkel het om beter te kou. Vanweë die spesifieke eienskappe wat met dié robuuste lyn van "Australopithecus" verbind word, het die antropoloog Robert Broom die genus "Paranthropus" geskep en die spesie daarin geklassifiseer.

"P. robustus" het tussen sowat 2 miljoen en 1,2 miljoen jaar gelede geleef. Hulle het groot kakebene, kakebeenspiere en tande gehad wat aangepas was by die droë omgewing waarin hulle gewoon het.

Ná die Australiese anatoom en antropoloog Raymond Dart se ontdekking van "Australopithecus africanus", was Broom ’n ondersteuner van Dart se teorie dat dié spesie ’n voorouer van "Homo sapiens" is. Broom was ’n Skotse dokter wat toe in Suid-Afrika gewerk het. Hy het met sy eie uitgrawings in Suid-Afrika begin om nog fossiele te vind. In 1938 het hy by Kromdraai ’n skedel en tande ontdek wat ooreengestem het met Dart se "A. africanus", maar dit het meer robuuste kenmerke gehad. 

Later is die oorblyfsels van nog 30 individue in ’n grot by Swartkrans gevind. ’n Ondersoek van die gebit dui daarop dat die gemiddelde "P. robustus" selde ouer as 17 jaar geword het.

"P. robustus" se kop het ’n bietjie gelyk soos dié van ’n gorilla, met groter kakebene en tande as ander voorbeelde in die "Homo"-lyn. Die skedel DNH 7, of Eurydice, is in 1994 deur Andre Keyser by die Drimolen-grot naby Johannesburg ontdek. Dit is sowat 2,3 miljoen jaar oud en vermoedelik vroulik. Die mannetjies was moontlik tot 1,2 m lank en het 54 kg geweeg teenoor die wyfies se 1 m en 40 kg – daar was dus ’n groot mate van geslagsdimorfie (verskille tussen die geslagte). 

Die grootte van die maaltande stem meer ooreen met dié van ’n gorilla as met dié van ’n mens. Die gemiddelde breingrootte was tussen 410 en 530 cm, omtrent so groot soos dié van ’n sjimpansee. 



</doc>
<doc id="85403" url="https://af.wikipedia.org/wiki?curid=85403" title="Pers">
Pers

Pers is 'n verskeidenheid van skakerings van kleur tussen rooi en blou. Die "Oxford English Dictionary" beskryf dit as 'n diep, ryk kleur tussen bloedrooi en violet.

Pers as kleur is deur die Romeinse keisers en landdroste gedra, en later deur die Rooms-Katolieke biskoppe. Sedertdien word pers in die algemeen geassosieer met koninklikes en vroomheid. Die "Purple Heart" word toegeken aan Amerikaanse soldate wat gewond is of gesneuwel het.

Volgens verskeie kleurskemas word pers as volg voorgestel:


</doc>
<doc id="85406" url="https://af.wikipedia.org/wiki?curid=85406" title="Klasiesriviergrotte">
Klasiesriviergrotte

Die Klasiesriviergrotte is ’n paar grotte oos van die Klasiesriviermond in die distrik Humansdorp in die Oos-Kaap, Suid-Afrika. In die drie hoofgrotte en twee beskutte areas aan die voet van ’n hoë krans is bewyse ontdek dat dit sowat 125 000 jaar gelede tydens die Middel-Steentydperk bewoon was. 

Van 1960 af het Ronald Singer, Ray Inskeep, John Wymer, Hilary Deacon, Richard Klein en ander beweer die fossiele bevat van die vroegste bekende oorblyfsels van die moderne mens. Verdere ondersoeke het egter getoon dié fossiele val "buite die omvang van moderne variasie".

Bewyse is gevind dat skulpvis gevang en plante, wortels en blomme vir kos versamel is, asook van die maak van steenartefakte. Daar is ook tekens van die algemene organisering van die gemeenskap, die braai van vleis oor vuur en land/veld-beheer deur middel van brande. Die teenwoordigheid van die inwoners blyk seisoenaal of migrerend te gewees het. Daar is ook tekens van kannibalisme, omdat verbrande en gekerfde bene van "moderne mense" saam met ander voedselafval weggegooi is.

Daar word steeds gedebatteer of die inwoners se gedrag dié van moderne mense was of nie. 



</doc>
<doc id="85407" url="https://af.wikipedia.org/wiki?curid=85407" title="Pienk">
Pienk

Pienk is 'n ligte rooi kleur, wat sy naam verkry van die blom van "Dianthus caryophyllus", 'n pienk angelier. Volgens opnames wat in Europa en die Verenigde State van Amerika gedoen is, is pienk, veral wanneer dit gekombineer word met wit of ligblou, die kleur wat mees algemeen geassosieer word met vroulikheid, sensitiwiteit, sagtheid, kinderjare en die romantiese. Maar, wanneer dit gekombineer word met pers of swart, hou dit verband met die erotiese en verleiding.

Pienk is die eerste keer in Engels as 'n kleurnaam gebruik in die laaste deel van die 17de eeu.

Volgens verskeie kleurskemas word pienk as volg voorgestel:

"Bron: HTML/CSS"

Variasies van pienk kan as volg voorgestel word:



</doc>
<doc id="85409" url="https://af.wikipedia.org/wiki?curid=85409" title="Swartmag-saluut">
Swartmag-saluut

Die Swartmag-saluut is 'n saluut met 'n uitgestrekte arm, gebalde vuis en kop omlaag. Dit word hoofsaaklik deur swart persone as 'n teken van verset gebruik.

Die saluut is die eerste keer deur swart Amerikaanse atlete tydens die Olimpiese Somerspele van 1968 as protes teen rassisme gebruik. Die insident vind tydens die medaljeseremonie na die 200-meter plaas. Tommie Smith en John Carlos, onderskeidelik eerste en derde, staan tydens die speel van die Amerikaanse volkslied met gebalde vuiste en geboë hoofde. Na die voorval word die twee uit die Olimpiese dorp geskop.

Die saluut word algemeen in Suid-Afrika, selfs na die beëindiging van Apartheid, gesien. Dit gaan soms met haatspraak gepaard, soos die sing van "skiet die boer" en "bring my masjiengeweer".



</doc>
<doc id="85413" url="https://af.wikipedia.org/wiki?curid=85413" title="Slag van Nicholsonsnek">
Slag van Nicholsonsnek

Die Slag van Nicholsonsnek het op 30 Oktober 1899 plaasgevind tydens die Tweede Vryheidsoorlog naby Ladysmith. 'n Boeremag onder beheer van genl. Christiaan de Wet het 'n Britse mag van 1000 soldate onder beheer van lt.kol. F.R.C. Carleton verslaan en in die proses 850 Britte gevange geneem. Die geveg staan ook bekend as die Slag van Klein Majuba.

Luit. Kol. F.R.C. Carleton was gestuur met sy troepe om Nicholsonsnek te beset om sodoende die linkerkantse flank van die Britse hoof linie te beskerm. Hy vertrek gedurende die aand van 29 Oktober uit Ladysmith op 'n 10 km tog om die taak te verrig. Sy kanonne en reserwe ammunisie was vervoer deur 'n 100 muile. Aanvanklik was hulle vordering goed en hy besluit om Cayinggubo heuwel te beset. Terwyl hulle die heuwel bestyg hoor die Boere wagte hulle en vuur 'n paar skote in die Britte se rigting. Party van die Britse soldate word paniekerig en hardloop skreeuend teen die heuwel af. Dit veroorsaak chaos wat veroorsaak dat die muile losbreek en weghardloop. Dus verloor Carleton sy reserwe ammunisie en kanonne. Hy beset nogtans die heuwel en beveel sy magte om hulle in te graaf.

Generaal Erasmus se mag, bestaande uit die Pretoria kommando, noordoos van Ladysmith by 'n heuwel met die naam Pepworth word bewus van die Britse mag en berei hulle voor vir 'n aanval om 5-uur die oggend. Aan die ooste van Cayinggubo hoor De Wet ook die geraas van die kanonne in die nag en hy en kommandant Steenekamp kry toestemming om met 300 man ondersoek in te stel. Hulle bereik die voet van Cayinggubo teen dagbreek en was verbaas om die Britte op die heuwel te sien. Hulle berei voor vir 'n aanval soortgelyk aan die van Majuba in 1881. Hulle bestyg die heuwel versigtig en teen 11-uur was hulle verspreid om en onder die kruin. Carleton was onbewus van hulle. De Wet loods sy finale aanslag. Teen 12-uur was die baie van die Britse soldate op die heuwel gewond of dood. Party hardloop teen die heuwel af net om hulle vas te loop teen die magte van Erasmus, wat hulle weer teen die heuwel uitjaag. Teen 1-uur het die Britse magte oorgegee en Carleton word ook gevangene geneem. Die Britse magte se ammunisie was teen die hierdie tyd amper op.




</doc>
<doc id="85422" url="https://af.wikipedia.org/wiki?curid=85422" title="Oranje (kleur)">
Oranje (kleur)

Die naam is afgelei van die Engelse "" ('n lemoen in Afrikaans).

In Europa en Amerika word oranje gewoonlik geassosieer met vermaak, die onkonvensionele, ekstroverte, vuur, aktiwiteit, gevaar, smaak en aroma, die herfsseisoen en Protestante. In Asië is dit 'n belangrike simboliese kleur van Boeddhisme en Hindoeïsme.

Volgens verskeie kleurskemas word as volg voorgestel:


</doc>
<doc id="85425" url="https://af.wikipedia.org/wiki?curid=85425" title="Beige">
Beige

Beige is 'n baie ligte bruin kleur, onder andere beskryf as 'n vaal sand ligbruin kleur, 'n grys-bruin, 'n ligte grys-geelbruin, of 'n ligte tot grys geel. Dit word deesdae gebruik vir 'n verskeidenheid van ligte skakerings wat gekies word vir hul neutrale of bleekwit voorkoms.

Beige word as 'n kleurterm gebruik in die moderne sin in Frankryk sedert 1855–1860 en die skrywer Edmond de Goncourt gebruik dit in sy roman "La Fille Elisa" in 1877. Die eerste opgetekende gebruik van beige as 'n kleurnaam in Engels is in 1887.

Sedert die 1920's het die betekenis van die term beige uitgebrei tot 'n punt waar dit nie net gebruik word vir 'n ligte geelbruin kleur nie, maar ook vir 'n wye verskeidenheid van ligte bruin- en ligbruinskakerings.

Beige is uiters moeilik om te produseer in tradisionele geneutraliseerde CMYK-drukwerk as gevolg van die lae vlakke van ink op elke plaat; dikwels sal dit in pers of groen druk en die resultate sal waarskynlik wissel in 'n enkele oplaag.

Volgens verskeie kleurskemas word beige as volg voorgestel:


</doc>
<doc id="85426" url="https://af.wikipedia.org/wiki?curid=85426" title="Lys van kleure">
Lys van kleure

Hier volg 'n lys van kleure:



</doc>
<doc id="85428" url="https://af.wikipedia.org/wiki?curid=85428" title="Robert McBride">
Robert McBride

Robert McBride (gebore 6 Julie 1963) is die hoof van die Suid-Afrikaanse Polisiediens se Onafhanklike Ondersoekdirektoraat (Opod). Hy was voorheen die hoof van die Ekurhuleni Metropolitaanse Munisipaliteit se verkeerspolisie. In sy jeugjare was hy betrokke by Umkhonto we Sizwe, die ANC se gewapende vleuel.

Beide McBride se ouers was onderwysers. Hy is in Addington-hospitaal gebore en het in Wentworth, 'n voorstad 11 km vanaf Durban, grootgeword.

Op 14 Junie 1986 speel hy 'n leidende rol met die opblaas van die "Why Not"-restaurant en die "Magoo's Bar" in Durban. Drie wit vroue is tydens die ontploffings dood en 69 mense is beseer. Hy is vervolgens in hegtenis geneem en ter dood veroordeel, maar is later begenadig. In 1992 word hy vrygelaat nadat sy optrede as "polities gemotiveerd" geklassifiseer is. Hy ontvang amnestie by die Waarheid-en-versoeningskommissie (WVK) nadat die ANC aanvanklik alle betrokkenheid by die gebeure ontken het. Ten spyte van die amnesie beskryf die WVK die aanval as 'n "growwe skending van menseregte".

Op 9 Maart 1998 is hy, destyds as hooggeplaaste amptenaar in die departement van buitelandse sake, op aanklagte van wapensmokkel in Mosambiek in hegtenis geneem. Sy verweer was dat hy die smokkel van wapens namens die Suid-Afrikaanse Nasionale Intelligensie (NIA) ondersoek het. Na 'n tyd in aanhouding is alle klagte teen hom laat vaar. Mangosuthu Buthelezi, die hoof van die Inkatha-Vryheidsparty, het beweer dat die wapens vir sluipmoorde op IVP-leiers bedoel was.

In 2003 is McBride as hoof van Ekurhuleni se metropolisie (verkeersafdeling) aangestel. Op 21 Desember 2006 is hy alleen in Centurion in 'n nagtelike motorongeluk betrokke. Hy word in 2011 op aanklagte van dronkbestuur en dwarsboming van die gereg met vyf jaar gevangenisstraf gevonnis en is gevolglik uit sy pos ontslaan. In April 2013 word hy op parool vrygelaat.

Ondanks omstredenheid, word hy in Maart 2014 as die hoof van die Onafhanklike Polisieondersoekdirektoraat van Suid-Afrika (Opod) aangestel.


</doc>
<doc id="85429" url="https://af.wikipedia.org/wiki?curid=85429" title="Maroen">
Maroen

Maroen is 'n donker bruinrooi kleur wat sy naam kry van die Franse woord marron, of kastaiingbruin van die Engelse "chestnut". Dit is ook sinoniem met die Italiaanse woord "marrone" en die Middeleeuse Grieks "maraon". Die "Oxford English Dictionary" beskryf dit as 'n "bruinrooi of klaret kleur"

Vir die RGB-model wat vir kleure op rekenaarskerms en televisiemonitors gebruik word, kan maroen geskep word deur die helderheid van rooi met sowat die helfte te verminder.
Volgens verskeie kleurskemas word maroen as volg voorgestel:


</doc>
<doc id="85431" url="https://af.wikipedia.org/wiki?curid=85431" title="Slag van Ysterspruit">
Slag van Ysterspruit

Die Slag van Ysterspruit het op 25 Februarie 1902 plaasgevind tydens die Tweede Vryheidsoorlog by Ysterspruit, 20 km wes van Klerksdorp. 'n Boeremag van 700 manskappe, onder beheer van Genl. Koos de la Rey, het 'n Britse mag van 700 soldate onder beheer van Kolonel William Anderson verslaan.




</doc>
<doc id="85432" url="https://af.wikipedia.org/wiki?curid=85432" title="Olyf (kleur)">
Olyf (kleur)

Die kleur olyf is 'n geel-groen, grys-groen of donkergeel kleur, soos dié van groen olywe.

As 'n kleurwoord word dit reeds in laat Middel-Engels gebruik. Geskakeer na groen, raak dit 'n vaal-olyfkleur.
Volgens verskeie kleurskemas word olyf as volg voorgestel:


</doc>
<doc id="85433" url="https://af.wikipedia.org/wiki?curid=85433" title="Lemmetjie (kleur)">
Lemmetjie (kleur)

Lemmetjie is 'n skerp groen kleur wat gewild is wanneer sg. neonkleure geproduseer word.

Volgens verskeie kleurskemas word lemmetjie as volg voorgestel:


</doc>
<doc id="85441" url="https://af.wikipedia.org/wiki?curid=85441" title="Gießen">
Gießen

Gießen is die sewende grootste stad in die Duitse deelstaat Hesse met meer as 79 000 inwoners. As universiteitstad, setel van die gelyknamige administratiewe streek en distrik en belangrike vervoerknooppunt is dit een van die belangrikste stedelike nedersettings in Sentraal-Hesse. Dit vorm saam met Wetzlar, 'n stad wat ruim 10 km wes van Gießen geleë is, 'n agglomerasie met 'n bevolking van sowat 320 000.

Met die Justus-Liebig-Universiteit (25 000 studente), die "Technische Hochschule Mittelhessen" (meer as 7 800 studente), 'n akademie vir administrasie en ekonomiese wetenskappe, die Vrye Teologiese Universiteit Gießen en 'n afdeling van die Hessiese Universiteit vir Polisiediens en Administrasie het vyf instellings vir tersiêre onderwys hul hoof- of 'n takkampus in Gießen.



</doc>
<doc id="85443" url="https://af.wikipedia.org/wiki?curid=85443" title="Ezemvelo KZN-Natuurlewe">
Ezemvelo KZN-Natuurlewe

Ezemvelo KZN-Natuurlewe is 'n regeringsorganisasie wat verantwoordelik is vir die bewaring van die natuur en biodiversiteit in KwaZulu-Natal-provinsie, Suid-Afrika. Die hoofkwartier is in Queen Elizabeth Park geleë op die noordelike hange van Pietermaritzburg, KwaZulu-Natal se provinsiale hoofstad.

In 1947 is die Natalse Parke, Wild- en Visbewaringsraad gestig deur wetgewing wat betrekking het op die natuurlewe in Natal en Zoeloeland, daardie tyd 'n enkele provinsie van Suid-Afrika bekend as Natal. Die naam van die organisasie is later vereenvoudig tot die Natalse Parkeraad tot in 1994.

In 1982 het Dr Mangosuthu Buthelezi die KwaZulu Buro van natuurlike hulpbronne en later die KwaZulu Departement van Natuurbewaring op die been gebring, wat bewaringsgebiede bestuur het in die voormalige KwaZulu-tuisland.

Na die einde van apartheid het die Natalse Parkeraad Natal en KwaZulu Departement van Natuurbewaring tot 'n enkele organisasie saamgesmelt, wat uiteindelik geheet het die KwaZulu-Natal Natuurbewaringsdiens. Meer onlangs is die naam verander na Ezemvelo KZN-Natuurlewe.

Die Natalse Parkeraad was instrumenteel om die Witrenoster (Ceratotherium simum simum) van uitwissing te red. Alle Witrenosters in Suid-Afrika (meer as 17 000 individue) is vandag afstammelinge van die oorblywende bevolking van Umfolozi. Tans is Ezemvelo KZN-Natuurlewe betrokke by die bewaring van 'n subspesie van die Swartrenoster (Diceros bicornis minor), waarvan feitlik al die diere in Suid-Afrika ook afstammelinge van die oorblywende bevolking in Umfolozi is.

Die gebiede wat deur Ezemvelo KZN-Natuurlewe bestuur word sluit in seeskilpad nesplekke (Caretta en leerskilpaaie), Coelacanth habitat en drie sentrums van endemisme. Twee van die gebiede wat bestuur word, is Wêrelderfenisgebiede (iSimangaliso en uKhahlamba).


Die organisasie bestuur meer as 57 parke.


</doc>
<doc id="85444" url="https://af.wikipedia.org/wiki?curid=85444" title="Henley-on-Klip (rolprent)">
Henley-on-Klip (rolprent)

Henley-on-Klip is 'n Afrikaanse rolprent wat handel oor die busramp wat op 28 Januarie 1970 by die dorp Henley-on-Klip in Gauteng, Suid-Afrika plaasgevind het. Die film is gemaak om die gebeure in herinnering te roep.

Dit is 'n dokumentêr oor die busramp wat die gemeenskap op 28 Januarie 1970 getref het toe 23 leerlinge van die Hoërskool Dr Malan in die ongeluk gesterf het.


Johan le Roux, destyds 'n matriekseun, het die Wolraad Woltemade-toekenning ontvang vir sy heldedaad gedurende die insident en sy storie vorm die kern van die film. Die busramp is 'n vergete deel van Suid-Afrika en Meyerton se geskiedenis en baie inwoners van die omgewing het vriende of familie wat deur die ramp geraak is. Dit is juis daarom dat hierdie storie met sensitiwiteit en empatie hanteer word.

Die film is 'n drama gebaseer op werklike gebeure, en fokus op vyf van die gesinne wat geraak is deur die ramp. Hierdie film sal verseker dat die gebeure van daardie dag nie vergeet word nie, en dit vertel die verhaal van 'n tragiese gebeurtenis wat 'n Afrikaanse gemeenskap saamgesnoer het in hul tyd van nood.

Intense navorsing oor die busramp is gedoen en Johan le Roux se familie was baie nou betrokke by die vervaardiging van die film.

Die draaiboek van die film is geskryf deur Marelize Engelbrecht, 'n professionele draaiboekskrywer en aktrise. Die regisseur was Marguelette Louw.

Die fliek is vervaardig deur L3 Productions; Heinrich Löhrke, Hannes Loock en Marguelette Louw.



</doc>
<doc id="85445" url="https://af.wikipedia.org/wiki?curid=85445" title="Hinamatsuri">
Hinamatsuri

Hinamatsuri (雛祭り) word jaarliks op 3 Maart in Japan gevier. 
Die dag staan ook as die Japannese poppefees of meisiesdag bekend.
Die geluk en gesondheid van jong meisies word op die dag gedenk. Dit is een van twee tradisionele dae wat sedert die 8ste eeu aan kinders gewei word, die ander is seunsdag op 5 Mei.

Poppe word op die dag op platforms met rooi tapyte uitgestal. Die poppe verteenwoordig die keiser, keiserin, hofdames en musikante in tradisionele hofrokke van die Heian-tydperk (794 tot 1185). Hierdie platforms het vyf of sewe trappe. Dit word gewoonlik as volg opgestel:

Boonste vlak (voor 'n goue kamerskerm):

Tweede vlak:

Derde vlak:

Vierde vlak:

Vyfde vlak:

Laer vlakke:

Families begin gewoonlik om die poppe in Februarie uit te stal en verwyder dit onmiddellik na die fees. Volgens bygeloof sal mense wat die poppe tot na 4 Maart los se dogter eers laat in hul lewens trou.


</doc>
<doc id="85449" url="https://af.wikipedia.org/wiki?curid=85449" title="Salamanca (Chili)">
Salamanca (Chili)

Salamanca is 'n Chileense stad en munisipaliteit in Choapa Provinsie, Coquimbo Streek. Dit is geleë 30 km (19 myl) oos van Illapel, die provinsie se administratiewe sentrum, en 316 km (196 myl) noord van Santiago, Chili. Dit word meestal vanaf Los Vilos besoek, wat langs die Panamerican snelweg lê, en verbind die stad met die res van die land.


</doc>
<doc id="85450" url="https://af.wikipedia.org/wiki?curid=85450" title="Zimbabwe African National Union">
Zimbabwe African National Union

ZANU ("Zimbabwe African National Union") was 'n militante organisasie, 'n splintergroep van ZAPU ("Zimbabwe African People's Union"), wat teen die wit minderheidsregering van Rhodesië geveg het. ZANU het die verkiesing van 1980 onder leiding van Robert Mugabe gewen. Sewe jaar later het hulle met Joshua Nkomo se ZAPU saamgesmelt om ZANU-PF, die huidige regerende party van die land te vorm.

ZANU is op 8 Augustus 1963 deur dominee Ndabaningi Sithole in samewerking met die swart prokureur Herbert Chitepo gestig. Hulle was ontevrede met die militante politiek van Joshua Nkomo, die destydse leier van die ZAPU, wat in 1961 verban is. In 1964 benoem Sithole vir Robert Mugabe tot sekretaris-generaal van die organisasie. ZANU was 'n tipiese Afrika-vryheidsbeweging wat eers teen die Britse kolonialiste en later teen die blanke minderheidsregering van Ian Smith gestaan het.

Teen die einde van die sestigerjare kom die gewapende afdelings van ZANU, ZANLA en die radikale ZIPRA, tot stand. Nadat Chitepo deur lede van ZANLA en ZANU (Lusaka, Zambië, 18 Maart 1975) vermoor is, gryp Mugabe die mag binne die party. Vanaf 1975 is ZIPRA en ZANLA se guerillastryders in Mosambiek opgelei.

In teenstelling met die marxistiese-leninistiese ZAPU van Nkomo was ZANU van Mugabe eerder deur maoïsme beïnvloed. As gevolg hiervan is ZANU, anders as ZAPU, nie deur die Sowjetunie ondersteun nie.


</doc>
<doc id="85453" url="https://af.wikipedia.org/wiki?curid=85453" title="Fabales">
Fabales

Fabales is 'n orde van blomdraende plante wat hoort tot die klade Eudicots.


</doc>
<doc id="85459" url="https://af.wikipedia.org/wiki?curid=85459" title="86ste Oscar-toekenningsaand">
86ste Oscar-toekenningsaand

Die 86ste Oscar-toekenningsaand is op 2 Maart 2014 deur die Academy of Motion Picture Arts and Sciences in Hollywood gehou om erkenning te gee aan die rolprente van 2013. Ellen DeGeneres was vir die tweede keer die aanbieder.

Die seremonie het ’n week later as gewoonlik plaasgevind vanweë die uitsaai van die Olimpiese Winterspele 2014, nes in 2006 en 2010. Pryse is in altesaam 24 kategorieë toegeken.

Hier volg ’n lys van die belangrikste benoemdes. Die wenners word eerste genoem en is in vet druk.




</doc>
<doc id="85460" url="https://af.wikipedia.org/wiki?curid=85460" title="Helikopter">
Helikopter

'n Helikopter is tipe lugvaart wat deur 'n groot, roterende vlerk of vlerke aangedryf word. Helikopters kan vertikaal opstyg en land. Alhoewel eksperimentele helikopters reeds gedurende die vroeë 1920 verskyn het, het Igor Sikorsky eerste daarin geslaag om kommersiële produkte te bou. 

Die konvensionele helikopter beskik oor twee rotors, die hoofrotor wat horisontaal en voor op die romp is en die kleiner, stertrotor wat vertikaal agter op die stert is. Die hoofrotor moet die helikopter laat opstyg, daal of op een plek laat hang. Die stertrotor moet die wringkrag van die enjin teenwerk sodat die romp nie in die teenoorgestelde rigting as die hoofrotor draai nie.

Die rotor van 'n helikopter kan twee, drie, vier of meer  blaaie hê. Sommige hellkopters het twee lugskroewe, maar gewoon­lik het hulle net een groot rotor met 'n klein stertskroefie wat voorkom dat die stert in die rondte tol.

Die skroef van 'n vliegtuig draai vertikaal voor die vliegtuig en sleep hom vorentoe. Op dieselfde wyse draai die heli­kopter se rotor horisontaal bo­ kant hom en verskaf drakrag aan die helikopter en sleep hom ook vorentoe wanneer die skroef effens vorentoe gekantel word 

As die draagkrag van die rotor groter as die gewig  van die helikopter  is, styg  hy op. As  dit minder, sak hy af, en as die draagkrag en die helikopter se gewig dieselfde is, bly hy op een plek hang.

Die draagkrag word bepaal  deur die hoek  van die  skroefblaaie en die krag  wat  van die masjien op die skroef oorgedra word. Die hoek van die blaaie en die krag van die masjien is aan mekaar ge­ koppel, want as die vlieenier die hoek van die blaaie verander, word meer of minder krag van die masjien  vereis  om  die rotor  te laat draai.

Hierdie  verhouding word  verkry  d.m.v. 'n  outomatiese  verbinding tussen  die  masjienversneller en die gesamentlike steekreelaar.

Die helikopter kan vorentoe, agtertoe en sywaarts gestuur word deur die vlak van die rotor in daardie bepaalde rigting te laat kantel. Deur middel van die vlieënier se stuurkolom (die sikliese steekreelaar) kan hy die hoek van elke blad van die rotor verander terwyl dit in die lug maal. Sodoende kan die rigting  van die draagkrag  vorentoe, agtertoe  of sywaarts  gekantel   word.

Begin die helikopter in 'n bepaalde rigting beweeg, bly die draaihoek van die rotor in die rigting van die beweging tot die vlieënier dit verander. Daarom lyk dit dikwels asof 'n helikopter wat vinnig vlieg, met sy neus grond toe wys in die rigting waarin hy beweeg.

Die Teenkoppelskroef

Wanneer 'n skroef of rotor deur 'n masjien aangedryf word, ontstaan 'n reaksie wat die masjien self in die teenoorgestelde rigting wil laat tol. Om dit teen te gaan, word helikopters of van twee lugskroewe  voorsien wat in  teenoorgestelde rigtings draai en mekaar balanseer, of van 'n  klein stertskroefie  wat die draaimoment  van die lugskroef teengaan.

Die vlieënier kan die hoek van die, blaaie van die stertskroefie met sy voetpedale beheer en sodoende die stukrag van die skroef laat toe- of afneem. So kan  hy die stert van die helikopter  in enige rigting draai en die helikopter  stuur. Hy kan selfs die helikopter in die rondte laat tol.

Helikopters kan feitlik orals kom: oor berge, see en oorstroomde gebiede. Hulle kan een­ same vuurtorings op eilande besoek en dorpies wat deur aardbewings of watervloed afgesny is. Die helikopter het twee groot voordele bo die vliegtuig: hy kan stil op een plek in die lug hang, en hy kan op 'n baie klein kolletjie land. So gebruik die Suid-Afrikaanse Vloot helikopters wat op die dek van ons oorlogskepe land. Hulle help met die opsporing van duikbote.

'n Belangrike nadeel van  die helikopter is dat dit so duur is; dit is ook duur om in stand te hou. Dit is moeiliker om te bestuur as die gewone vliegtuig en het 'n kragtiger masjien nodig om dieselfde vrag te dra. Dit  gebruik meer brandstof as die vliegtuig, het 'n korter aksiestraal, vlieg heelwat  stadiger, is lawaaieriger  en kan moeilik in die donker of  in mis reguit gestuur word.

Sikorsky se eerste werkbare, konvensionele helikopter was die VS-300. Hy het gedurende Junie 1938 aan die helikopter begin werk wat aangedryf was deur 'n 75-perdekrag Lycoming enjin. Die enjin se dryfas was horisontaal en het die hoofrotor met 'n as-en-katrol stelsel aangedryf. Dit het ook oor 'n vryhardloopmeganisme beskik sodat die rotors aanhou draai indien die enjin faal. In Julie 1940 is die enjin vervang met 'n 90-perdekrag Franklin-enjin en in April 1940 met 'n 110-perdekrag Franklin-enjin. Tussen 15 April en 6 Mei 1941 het dié helikopter 'n reeks rekords opgestel; op 6 Mei is 'n internasionale uithourekord van 1-uur, 32-min en 26-sekondes opgestel.

Gedurende Februarie 1942 het Sikorsky opdrag gekry van die Amerikaanse Weermag om 'n helikopter te bou wat die 450-perdekrag Wasp Jr-enjin gebruik. Die tandem-uitleg was verkies dit wil sê 'n waarnemer sit voor die vlieënier. Die helikopter se kajuit het bestaan uit Plexiglas wat 'n amper 360° visie verseker het.




</doc>
<doc id="85461" url="https://af.wikipedia.org/wiki?curid=85461" title="Matthew McConaughey">
Matthew McConaughey

Matthew David McConaughey (geb. 4 November 1969 in Uvalde, Texas) is ’n Amerikaanse akteur. Hy het die eerste keer aandag getrek met sy spel in die komedie "Dazed and Confused" (1993), en het daarna in prente gespeel soos "Texas Chainsaw Massacre: The Next Generation" (1994), "A Time to Kill" (1996) en Steven Spielberg se historiese drama "Amistad". In die 2000's het hy in verskeie romantiese dramas gespeel soos "The Wedding Planner" (2001) en "How to Lose a Guy in 10 Days".

Sedert 2010 was hy in ernstiger rolle, soos dié in "The Lincoln Lawyer", "Bernie", "Killer Joe", "Mud" en "The Wolf of Wall Street". In 2013 het hy die rol vertolk van ’n cowboy wat met vigs gediagnoseer word in "Dallas Buyers Club". Vir laasgenoemde het hy in 2014 verskeie pryse gewen, onder meer die Golden Globe en Oscar. Hy het ook saam met Woody Harrelson in die TV-speurreeks "True Detective" gespeel.

McConaughey, die jongste van drie seuns, is in Uvalde, Texas, gebore. Sy pa, James Donald McConaughey, was ’n vulstasie-eienaar wat eens vir die NFL Amerikaanse voetbal gespeel het en sy ma, Mary Kathleen "Kay" (geb. McCabe), was ’n kindertuinonderwyseres en skrywer. Sy ouers is verskeie kere geskei en weer met mekaar getroud. Hy het Skotse, Engelse, Ierse, Sweedse en Duitse bloed.

McConaughey het in Longview, Texas, gewoon waar hy op hoërskool was en in die jaarboek as "die aantreklikste leerling" aangewys is. Hy het in 1988 vir ’n jaar in Warnervale in Nieu-Suid-Wallis, Australië, gebly as ’n uitruilstudent. Daarna het hy aan die Universiteit van Texas studeer, waar hy in 1993 ’n BA-graad behaal het in radio-en-TV-rolprente.

McConaughey het in 1991 begin toneelspeel en in verskeie TV-advertensies verskyn voordat hy in Richard Linklater se rolprent "Dazed and Confused" verskyn het. Dit het goeie resensies gekry. Ná ’n paar kleiner rolle in "Angels in the Outfield", "Texas Chainsaw Massacre: The Next Generation" en "Boys on the Side", het hy sy deurbraak gemaak as die regsgeleerde Jake Brigance in die 1996-prent "A Time to Kill", wat gebaseer was op die John Grisham-roman met dieselfde naam. Laat in die 1990's het McConaughey hoofrolle vertolk in onder meer "Contact", "Amistad", "The Newton Boys", "EDtv" en "U-571".

Teen die vroeë 2000's het hy dikwels romantiese rolle vertolk in prente soos "The Wedding Planner" en "How to Lose a Guy in 10 Days". Albei dié prente was ’n sukses by die loket. Hy het in dié tyd ook gespeel in "Tiptoes", "Two for the Money" en "Frailty".

In 2005 het hy saam met Penélope Cruz in die prent "Sahara" gespeel en in dieselfde jaar is hy aangewys as die tydskrif "People" se "Sexyste man in die wêreld".

In 2006 was hy saam met Sarah Jessica Parker in die romantiese komedie "Failure to Launch", asook in "We Are Marshall". Hy het Owen Wilson vervang in Ben Stiller se "Tropic Thunder" ná Wilson se selfmoordpoging.

Nadat hy vir ’n rukkie nie toneelgespeel het nie, het McConaughey in kleiner, onafhanklike prente meer uitdagende rolle vertolk en groot lof daarvoor gekry. In 2012 het hy teenoor Channing Tatum gespeel in "Magic Mike", wat gebaseer is op Tatum se vroeë lewe. Die regisseur was Steven Soderbergh. Daarna het hy saam met Shirley MacLaine in die prent "Bernie" gespeel. In Junie 2012 is McConaughey genooi om by die Academy of Motion Picture Arts and Sciences aan te sluit.

In 2013 het hy die rol van Ron Woodroof gespeel in die prent "Dallas Buyers Club". Die prent het groot lof gekry en McConaughey het verskeie pryse daarvoor gekry, onder meer ’n Golden Globe en Oscar. Hy moes meer as 17 kg vir die rol verloor.

McConaughey speel saam met Woody Harrelson in die 2014-TV-reeks "True Detective". Vroeg in 2013 is dit bevestig dat hy die hoofrol speel in Christopher Nolan se wetenskapsfiksieprent "Interstellar", wat in November 2014 uitgereik was.

Sommige resensente noem sy terugkeer na prente en sy aanvaarding van meer ingewikkelde rolle die "McConaissance".

McConaughey het die Brasiliaanse model en TV-persoonlikheid Camila Alves in 2006 ontmoet. Hulle is op 9 Junie 2012 in Austin, Texas, getroud en woon steeds daar. Hulle het saam drie kinders, Levi, Vida en Livingston.




</doc>
<doc id="85463" url="https://af.wikipedia.org/wiki?curid=85463" title="Jared Leto">
Jared Leto

Jared Leto (geb. 26 Desember 1971 in Bossier City, Louisiana) is ’n Amerikaanse akteur, musikant, vervaardiger, aktivis, fotograaf en sakeman. Hy het sy loopbaan vroeg in die 1990's afgeskop in die TV-reeks "My So-Called Life" (1994).

In 1995 het hy sy rolprentdebuut gemaak in "How to Make an American Quilt" en in 1997 lof ontvang vir sy spel in "Prefontaine". Leto het hierna byrolle gehad in "The Thin Red Line" (1998), "Fight Club" (1998) en "American Psycho" (2000), sowel as die hoofrol in "Urban Legend" (1998). In 2000 het hy lof ontvang vir sy uitbeelding van die heroïenverslaafde Harry Goldfarb in "Requiem for a Dream" (2000). Hy het daarna op sy musiekloopbaan gekonsentreer en toe in 2002 in "Panic Room" (2002), "Alexander" (2004), "Lord of War" (2005), "Lonely Hearts" (2006), "Chapter 27" (2007) en "Mr. Nobody" (2009) gespeel. Hy het sy debuut as regisseur in 2012 gemaak met die dokumentêre prent "Artifact".

Leto het groot lof ingepalm vir sy rol as ’n transgender-vrou in "Dallas Buyers Club" (2013) en het in 2014 onder meer ’n Oscar as beste manlike byspeler daarvoor gewen. Hy word beskou as ’n metodetoneelspeler wat sy rolle deeglik navors en dit met oorgawe vertolk. Hy is ook baie kieskeurig met sy rolle.

Leto is die hoofsanger en -liedjieskrywer van die musiekgroep Thirty Seconds to Mars, wat hy in 1998 in Los Angeles, Kalifornië, gestig het saam met sy ouer broer, Shannon Leto. Hul debuutalbum van 2002 met dieselfde naam het groot lof ingepalm, maar beperkte sukses behaal. Die groep het wêreldwyd roem behaal met hul tweede album, "A Beautiful Lie" (2005). Ook hul volgende albums, "This Is War" (2009) en "Love, Lust, Faith and Dreams" (2013), het lof ingepalm en sukses behaal. In Mei 2013 het die groep reeds meer as 10 miljoen albums wêreldwyd verkoop.

Leto was ook die regisseur van musiekvideo's, onder meer "The Kill" (2006), wat die MTV Video Music Award gewen het, "Kings and Queens" (2009) en "Up in the Air" (2013).




</doc>
<doc id="85464" url="https://af.wikipedia.org/wiki?curid=85464" title="Buffalo Bay Point">
Buffalo Bay Point

Buffalo Bay Point is 'n baie klein onbewoonde stukkie land aan Muskeg Bay in die Lake of the Woords, wat in die noorde van die Amerikaanse deelstaat Minnesota gelë is.

Die gebied word deur die Kanadese provinsie Manitoba begrens, maar dit vorm ‘n Amerikaanse eksklawe want dit is aan die suide van die 49ste breedtegraad gelë, wat as ‘n deelte van die grens met Kanada diens. Buffalo Bay Point se grens met Kanada loop vir net 120 m.

Buffalo Bay Point is ter weste van Elm Point en Northwest Angle gelë, wat ander Amerikaanse eksklawes is.



</doc>
<doc id="85465" url="https://af.wikipedia.org/wiki?curid=85465" title="Michael Fassbender">
Michael Fassbender

Michael Fassbender (geb. 2 April 1977 in Heidelberg, Duitsland) is ’n Iers-Duitse akteur. Van sy beste rolle sluit in lt. Archie Hicox in "Inglourious Basterds" (2009), Magneto in die superheldfliek "X-Men: First Class" (2011), David in die wetenskapsfiksieprent "Prometheus" (2012) en die slawe-eienaar Edwin Epps in "12 Years a Slave" (2013). Laasgenoemde is ’n historiese drama waarvoor hy in 2014 ’n Oscar-benoeming ontvang het vir beste manlike byspeler. Fassbender het in 2014 sy rol as Magneto hervat in "X-Men: Days of Future Past" en sal in 2015 werk aan "Assassin's Creed".

Fassbender het ook gespeel in "300" (2007), "Fish Tank" (2009), "Jane Eyre" (2011), "A Dangerous Method" (2011), "Hunger" (2008) "Shame" (2011). Vir sy rol in "Shame" het hy in 2011 die Volpi-beker gewen as beste akteur op die Venesiese Rolprentfees en is hy benoem vir ’n Golden Globe en ’n Bafta.

Fassbender is gebore in Heidelberg, Baden-Württemberg, Duitsland. Sy pa, Josef, was Duits en sy ma, Adele, van Larne in Noord-Ierland. Toe hy twee jaar oud was, het sy ouers na Killarney in die Republiek van Ierland getrek, waar hulle ’n restaurant bedryf het.

Fassbender en sy ouer suster, Catherine, het somervakansies in Duitsland deurgebring en hy praat Duits vlot. Hy was 17 jaar oud toe hy besef hy wil akteur word nadat hy in ’n toneelstuk deur Donie Courtney gespeel het. Op 19 het hy na Londen getrek waar hy vir ’n ruk aan die Drama Centre London studeer het. Hy het die sentrum verlaat en saam met die Oxford Stage Company gereis met die toneelstuk "Three Sisters".

Fassbender het eers die rol van Burton "Pat" Christenson vertolk in Tom Hanks en Steven Spielberg se bekroonde TV-minireeks "Band of Brothers". Hy het ook in in albei reekse van "Hex" gespeel.

in 2003 het hy in ’n radioreeks van "Dracula" gespeel en in 2006 was hy tydens die Edinburg-fees in "Allegiance", ’n toneelstuk deur Mary Kenny. Daarby was hy die vervaardiger, regisseur en ’n akteur van die verhoogweergawe van Quentin Tarantino se "Reservoir Dogs".

In 2007 het hy in die rolprent "Angel" gespeel (Britse titel: "The Real Life of Angel Deverell"), oor die lewe van ’n eksentrieke jong skrywer. Hy het daarna ’n klein rol gehad in "Wedding Belles", waarin hy met ’n Skotse aksent praat.

In 2006 het Fassbender die rol van ’n jong Startaanse vegter gespeel in die rolprent "300", ’n fantasie-aksiedrama onder regie van Zack Snyder. Die prent was ’n kommersiële sukses.

As voorbereiding vir sy rol as ’n Ierse gevangene in die regisseur Steve McQueen se 2008-rolprent "Hunger", het Fassbender op ’n kitsdieet gegaan van net 600 kalorieë per dag. Hy het ’n British Independent Film Award vir sy spel gewen.
’n Jaar ná dié suksesvolle prent het hy in Quentin Tarantino se "Inglourious Basterds" en in Andrea Arnold se "Fish Tank" gespeel. Albei prente, sowel as sy toneelspel, het lof gekry. In 2010 het Fassbender in "Jonah Hex", ’n western, verskyn. Hy het ook in die oorlogsriller "Centurion" en in Joel Schumacher se "Blood Creek" gespeel.

In die 2011-prent "Jane Eyre" het hy die rol van Edward Rochester vertolk.

Fassbender het Magneto gespeel in die superheld-sukses "X-Men: First Class" en dit het hom ’n gewilde ster gemaak. In 2011 het hy in "A Dangerous Method" van die regisseur David Cronenberg die rol van die Switserse psigiater Carl Jung vertolk. Die première was op die Venesiaanse Rolprentfees van 2011. Hy was ook ’n man in sy dertigs wat ’n stryd voer teen seksuele verslawing in "Shame", wat op dieselfde fees sy première gehad het. Daarvoor het hy ’n Volpi-beker gewen vir beste akteur. Fassbender was ’n ernstige aanspraakmaker op ’n Oscar vir dié rol, maar is nie benoem nie. Volgens verskeie bronne het sy naaktonele van voor en sy uitbeelding van sekssituasies kiesers geïnspireer "om te fantaseer en nie te stem nie". Fassbender het lof ontvang vir sy spel en is benoem vir ’n Golden Globe en Bafta.

In 2012 het hy verskyn in "Haywire", ’n aksieriller, en in die wetenskapsfiksieprent "Prometheus". Hy het in 2013 die titelrol gespeel in "The Counselor", met Ridley Scott as regisseur. In dieselfde jaar het hy in "12 Years a Slave" gespeel, wat sy derde prent onder regie van die regisseur Steve McQueen was. Vir sy uitbeelding van Edwin Epps is hy in 2014 vir ’n Oscar vir beste manlike byspeler benoem.

Fassbender woon die afgelope 17 jaar in Londen. Hy speel in Britse en Amerikaanse rolprente en besoek Los Angeles in Kalifornië dus gereeld. Hy praat Duits en het al gesê hy sou graag in ’n Duitse prent of toneelstuk wou speel.

Hy is ook ’n groot aanhanger van Formule 1 en veral Michael Schumacher.



</doc>
<doc id="85466" url="https://af.wikipedia.org/wiki?curid=85466" title="Elm Point, Minnesota">
Elm Point, Minnesota

Elm Point, Minnesota is 'n klein onbewoonde kaap en Amerikaanse eksklawe aan die Lake of the Woods, suid-oos van die Northwest Angle. Dit word aan die Kanadese provinsie Manitoba op die 49ste breedtegraad begrens. Ten weste van Elm Point is Buffalo Bay Point geleë wat 'n ander Amerikaanse eksklawe is.



</doc>
<doc id="85467" url="https://af.wikipedia.org/wiki?curid=85467" title="Room">
Room

Room is 'n suiwelproduk wat saamgestel is uit die hoë-bottervetlaag bo-op melk voor homogenisering. In nie-gehomogeniseerde melk styg die vet, wat minder dig is, uiteindelik tot bo. By die industriële produksie van room word hierdie proses versnel deur die gebruik van sentrifugeerders in sogenaamde "afromers". 

In baie lande word room in verskillende grade verkoop, afhangende van die totale bottervetinhoud. Room kan ook gedroog word tot 'n poeier vir verskeping na afgeleë markte.

Room wat van melk afgeskei is mag "soet room" genoem word om dit te onderskei van weiroom afgeskep van wei, 'n byproduk in die maak van kaas. Weiroom het 'n laer vetinhoud en 'n sout- of kaassmaak. Dit word ook gebruik in 'n groot verskeidenheid van voedselprodukte.

Room vervaardig van melk van beeste (veral Jersey beeste) wat op natuurlike weiding loop, bevat dikwels 'n natuurlike karotenoïed. Dit is 'n pigment wat voorkom in die plante wat hulle eet en gee die room 'n effense geel skynsel, vandaar die benaming geel- en witroom. Room gemaak van bokmelk, of van koeie wat op stal gevoer word met graan of graangebaseerde pille, is wit.


</doc>
<doc id="85468" url="https://af.wikipedia.org/wiki?curid=85468" title="Sjerrie">
Sjerrie

Sjerrie is 'n gefortifiseerde wyn gemaak van wit druiwe wat verbou word naby die dorp van Jerez de la Frontera in Andalusië, Spanje. Sjerrie word in 'n verskeidenheid van droë style gemaak, hoofsaaklik van Palomino druiwe. Dit wissel van ligte wyn soortgelyk aan wit tafelwyne, soos Manzanilla en Fino, tot donkerder en swaarder weergawes wat toegelaat is om te oksideer en te verouder in houtvate, soos Amontillado en Oloroso. Soet desertwyn word ook gemaak van muskadeldruiwe en word soms gemeng met Palomino-gebaseerde sjerries.
Nadat die fermentasie verloop het, word basiswyne versterk met druiwespiritus ten einde hul finale alkoholinhoud te verhoog. Wyn wat geskik is vir veroudering as Fino en Manzanilla word versterk tot 'n alkoholinhoud van 15,5 persent per volume. Soos hulle verouder in die vat, ontwikkel dit 'n laag van gis-agtige groei ("flor") wat die wyn beskerm teen oormatige oksidasie. Die wyne wat geklassifiseer word om veroudering te ondergaan as Oloroso, word versterk om 'n alkoholinhoud van ten minste 17 persent te bereik. Hulle flor ontwikkel nie en oksideer net effens soos hulle ouer word, dan kry hul 'n donkerder kleur. Omdat die versterking plaasvind na fermentasie, is meeste sjerries aanvanklik droog, met versoeting wat later bygevoeg word. In teenstelling hiermee word portwyn gefortifiseer halfpad deur die fermentasieproses, wat die proses tot stilstand dwing, so word nie al die suiker na alkohol omgeskakel nie.

Spaanse wynprodusente het die name Jerez/Xérès/Sherry as handelsmerk geregistreer en sal produsente van soortgelyke versterkte wyne van ander lande vervolg indien hulle dieselfde naam gebruik. In 1933 is artikel 34 van die Spaanse "Estatuto del Vino" (wynwette) uitgereik om die grense van sjerrieproduksie uitsluitlik binne Spanje te plaas. Vandag word sjerrie se amptelike status verder erken deur wyer EU-wetgewing. Sjerrie moet uit die driehoekgebied van die provinsie van Cádiz tussen Jerez de la Frontera, Sanlucar de Barrameda, en El Puerto de Santa María kom. Des nieteenstaande word die naam "sherry" gebruik as 'n semi-generiese benaming in die Verenigde State van Amerika, waar dit gemerk moet word met 'n streek van oorsprong soos die Amerikaanse sjerrie of Kaliforniese sjerrie. Sulke wyne kan egter nie uitgevoer word na die EU nie. Australiese wynmakers gebruik nou die term apera in plaas van sjerrie, terwyl die Australiese verbruikers steeds die term sjerrie gebruik.


</doc>
<doc id="85469" url="https://af.wikipedia.org/wiki?curid=85469" title="Raap">
Raap

Die raap of witraap ("Brassica rapa var. rapa") is 'n wortelgroente wat wêreldwyd in gematigde klimaatstreke gekweek word vir sy wit, bolvormige penwortel. Klein, sappiger variëteite word gekweek vir menslike verbruik, terwyl groter variëteite gekweek word as veevoer.

In die noorde van Engeland en Skotland verwys raap na die groter, geel knolwortelgroente wat ook bekend staan ​​as die "Sweedse raap".



</doc>
<doc id="85470" url="https://af.wikipedia.org/wiki?curid=85470" title="Bostonslagting">
Bostonslagting

Die Boston-slagting is 'n insident waartydens vyf burgerlikes deur Britse soldate gedood is nadat hulle die soldate met sneeuballe bestook het. Die insident het op 5 Maart 1770 in Boston, Massachusetts in die Verenigde State van Amerika plaasgevind. Dit was destyds 'n Britse kolonie.

'n Groot skare het die aand voor die "Custom House" in King-straat saamgedrom. 'n Britse soldaat, genaamd Hugh White, slaan 'n seun omdat hy sy bevelvoerder beledig het. Die seun hardloop weg en kom later met 'n skare woedende mense terug. Nog Britse soldate daag op om Hugh White teen die mense te beskerm. Die skare gooi sneeuballe met mossels binne na die soldate. Soos die skare groei het die toneel meer en meer chaoties geraak. 'n Persoon in die skare geskree: "vuur". In die verwarring brand 'n paar soldate op die mense los. Crispus Attucks, 'n Afro-Amerikaanse man was een van die eerstes wat in die insident gesneuwel het. Uiteindelik is vyf mense doodgeskiet en 'n verdere ses gewond.

Agt Britse soldate is vir die slagting aangekla. John Adams het die Britse soldate verdedig. Hy het besef dat dit die mense sou ontstel, maar hy het geglo dat almal 'n billike verhoor verdien. Uiteindelik is twee soldate, Hugh Montgomery en Matthew Killroy deur die hof aan manslag skuldig bevind. As straf is hulle duime gebrandmerk. Adams sou later die president van die VSA word.

Paul Revere maak 'n gravering van die Britse soldate wat op die skare skiet. Baie mense het die gravering gesien en was ontsteld daaroor. 'n Paar jaar later het die Amerikaanse Rewolusie begin, en die kolonies sou hulle onafhanklikheid kry.


</doc>
<doc id="85474" url="https://af.wikipedia.org/wiki?curid=85474" title="Tsjornobil">
Tsjornobil

Tsjornobil (Oekraïns Чорнобиль [tʃɔrˈnɔbɪlʲ], in Afrikaans veral bekend onder sy Russiese naam Tsjernobil, 'n transkripsie van Чернобыль [tɕɪrˈnobɨlʲ]) is 'n stad in die landskap Polesië in die noorde van Oekraïne.

Tsjornobil is in die Kyiv-oblast geleë, sowat 15 km oos van die grens met Wit-Rusland. Die stad was vroeër die administratiewe sentrum van die gelyknamige rajon. Tsjornobil is aan die Pripjat geleë, 'n syrivier van die Dnipro.

Die stad word veral verbind met die kernongeluk wat op 26 April 1986 in die Tsjornobil-kernkragsentrale naby Pripjat, 'n buurstad van Tsjornobil, plaasgevind het en waarna later as die Tsjernobil-kernramp verwys sou word. Pripjat is vandag 'n "spookdorp" en vorm die sentrum van die sogenaamde "Sone", 'n spergebied rondom die bouval van die kernaanleg. Tsjornobil is buite die binnekring van die spergebied met 'n deursnee van 10 km geleë.

In Tsjornobil is talle geboue gerenoveer waarin vroeër werkers en ingenieurs van die voormalige Pripjat-kragkompleks, waarvan die Tsjernobil-aanleg deel uitgemaak het, en soldate, polisie- en brandweerlede gehuisves is. 'n Hotel staan oop vir besoekers. In die stadsgebied en omgewing van Tsjornobil woon tans nog sowat 400 van oorspronklik 14 000 persone wat òf geweier het om die gebied ná die kernramp te ontruim òf later na hul dorpe teruggekeer het. Tsjornobil se oorspronklike bewoners is grotendeels in 'n nuwe stad, Slawoetitsj, hervestig wat vir dié doeleinde gestig is.

Die omgewingsorganisasie "Blacksmith Institute" het Tsjornobil in 2006, 2007 en 2013 in sy "Top Ten Threats"-lys, wat jaarliks gepubliseer word, onder die wêreld se tien nedersettings met die ergste omgewingsbesoedeling gereken.


</doc>
<doc id="85478" url="https://af.wikipedia.org/wiki?curid=85478" title="Amira Willighagen">
Amira Willighagen

Amira Willighagen (Nijmegen, 27 Maart 2004) is 'n jong Nederlandse sangeres wat bekend geword het met die sing van operaliedere. Haar moeder, Frieda, is 'n Suid-Afrikaner wat aan die Hoërskool Wesvalia in Klerksdorp gematrikuleer en in 1995 na Nederland verhuis het.

Willighagen verwerf op negejarige ouderdom bekendheid in haar geboorteland toe sy in die program "Holland's Got Talent" die aria "O mio babbino caro" uit die Italiaanse opera Gianni Schicchi sing. Haar oudisie op YouTube is wêreldwyd deur meer as 20 miljoen mense gesien. In die daaropvolgende direkte beeldsending sing sy "Ave Maria" van Charles Gounod. Op 28 Desember 2013 seëvier Willighagen in die eindronde met haar uitvoering van "Nessun dorma" uit die opera "Turandot".

Naas haar sang is Amira ook 'n ywerige atleet. Sy wen die "Zevenheuvelenloop" in haar kategorie in November 2012 sowel as in November 2013. In Januarie 2014 triomfeer sy in haar kategorie in die "Leemkuil"-landloop.

Haar debuutalbum, getitel Amira, is in Engeland opgeneem en teen die einde van Maart 2014 uitgereik. 'n Deel van die opbrengs uit CD-verkope en optredes word vir die bou van speelterreine vir arm kinders geskenk. Die eerste speelterrein wat met haar bydrae tot stand gekom het, is op 5 Maart 2014 in die township Ikageng, by Potchefstroom in Suid-Afrika, geopen.

Twee weke ná die vrystelling van haar debuutalbum is genoeg eksemplare verkoop en afgelaai om vir goue status te kwalifiseer. Sy ontvang haar eerste Goue Plaat op 14 April 2014.

In 2016 het sy in die ""Classics Is Groot""- en ""Afrikaans is Groot""-konsert in Pretoria opgetree.




</doc>
<doc id="85480" url="https://af.wikipedia.org/wiki?curid=85480" title="Wasmasjien">
Wasmasjien

'n Wasmasjien is 'n toestel wat vir die meganiese was van wasgoed soos tekstiele, vesels of klerestowwe gebruik word. 'n Wasmasjien kan daarnaas ook gebruik word om tekstiele te kleur. Die term word gewoonlik uitsluitlik gebruik om na huishoudelike of professionele toestelle te verwys wat water en waspoeier of vloeibare wasmiddels, dikwels ook wasgoedversagter, vir hul wasprogramme gebruik - in teenstelling met masjiene vir droogskoonmakers wat chemiese reinigers in hul skoonmaakprosesse gebruik.

Wasmasjiene kan verder onderverdeel word in


Outomatiese wasmasjiene werk volgens vooraf gestelde wasprogramme, waaronder spesiale handwasprogramme wat selfs satyn en kasjmier kan hanteer en word gewoonlik as voorlaaiers aangebied. Dubbelbalie-wasmasjiene, wat van bo af gelaai word, bied vir die gebruiker meer beheer oor die was- en spoelsiklus, energie- en waterverbruik en die watertemperatuur wat almal afsonderlik van mekaar verstel kan word.

Bolaaiers kan warm water uit 'n geiser gebruik, in teenstelling met outomatiese toestelle wat gebruik maak van koue water wat vir die wassiklus verhit word. Sommige gekombineerde toestelle kan net die helfte van die wasgoed droogmaak wat hulle vooraf gewas het.


</doc>
<doc id="85481" url="https://af.wikipedia.org/wiki?curid=85481" title="Eblaïties">
Eblaïties

Eblaïties ([ˈɛblə.aɪt]) is 'n uitgestorwe Semitiese taal wat in die 23ste eeu v.C. in die antieke stad Ebla, by Tell Mardikh (Arabies: تل مرديخ‎) tussen Aleppo en Hama, in hedendaagse Sirië, gebruik is. Dit word bekend deur meer as 15 000 kleitablette wat in wigskrif geskryf is, wat in die 1970's in die ruïne van Ebla gevind is.

Eblaïties word deur taalkundiges beskou as verwant aan Akkadies. Dit word geglo dat Eblaïties baie min gepraat is, maar dit het as 'n geskrewe lingua franca gedien. Dit het Oos- en Wes-Semitiese taal-kenmerke.



</doc>
<doc id="85482" url="https://af.wikipedia.org/wiki?curid=85482" title="Homo rudolfensis">
Homo rudolfensis

Homo rudolfensis (ook "Australopithecus rudolfensis") is ’n uitgestorwe spesie van die Hominini-tribus waarvan net ’n paar fossiele bestaan. Die eerste hiervan is in 1972 deur Bernard Ngeneo, ’n lid van die span onder die antropoloog Richard Leakey en die zoöloog Meave Leakey, ontdek by Koobi Fora, aan die oostekant van die Rudolfmeer (nou die Turkanameer) in Kenia.

Die naam "Pithecanthropus rudolfensis" is in 1978 voorgestel deur Valeri Pavlovich Alekseyev, wat dit later (in 1986) verander het na "Homo rudolfensis" vir die skedel KNM ER 1470. Daar word steeds gedebatteer oor of die fossiel genoeg verskille verteenwoordig om ’n aparte spesie te regverdig, en indien wel, of dit geklassifiseer moet word onder die genus "Homo" of "Australopithecus".

Op 8 Augustus 2012 het ’n span onder leiding van Leakey die ontdekking aangekondig van ’n gesig en twee kakebene wat tot "H. rudolfensis" behoort.

Die fossiel KNM-ER 1470 was die middelpunt van ’n groot debat oor dié spesie. Die skedel is eerstens verkeerdelik gedateer op byna 3 miljoen jaar, voor die tyd van die spesie "Homo habilis". 

Sedertdien is die raming verander na 1,9 miljoen jaar, maar die verskille tussen dié skedel en skedels van "Homo habilis" is blykbaar te groot en daarom word veronderstel dit behoort tot die nuwe spesie "Homo rudolfensis", wat saam met "Homo habilis" gelewe het. Dit is onseker of "H. rudolfensis" of "H. habilis" ’n voorouer van die latere spesies van "Homo" was en of ’n derde spesie, wat nog nie ontdek is nie, die voorouer was.

In Maart 2007 het ’n span onder Timothy Bromage, ’n antropoloog aan die Universiteit van New York, die skedel van KNM-ER 1470 gerekonstrueer. Dié nuwe konstruksie het baie aapagtig gelyk, moontlik vanweë ’n te groot rotasie van die skedel, en die grootte van die harsingkas is verklein van 752 cm tot sowat 526 cm, hoewel dit betwis word. Volgens Bromage het sy span se rekonstruksie biologiese kennis gebruik oor die presiese verhouding tussen die grootte van die oë, ore en mond in soogdiere wat nie met die skedel se ontdekking bekend was nie. 

In Augustus 2012 het ’n span onder Leakey ’n verslag in die tydskrif "Nature" gepubliseer waarin hulle nog drie fossiele van "H. rudolfensis" aankondig wat in Noord-Kenia gevind is: twee kakebene met tande en ’n gesig. Die gesig (fossiel KNM-ER 62000) was van ’n jong dier, maar het eienskappe soortgelyk aan KNM-ER 1470 gehad – dit het tot die veronderstelling gelei dat die skedel van ’n nuwe spesie is, eerder as van ’n groot manlike "H. habilis". Die gesig is beskryf is baie plat, en korter en vierkantiger as bekende "H. habilis"-fossiele.

Die fossiele is dateer op sowat 2 miljoen jaar, wat ooreenstem met die tyd van "H. habilis". Volgens Leakey et al. bevestig die nuwe fossiele die bestaan van twee spesies van die vroeë "Homo" wat tydgenote was ("habilis" en "rudolfensis"), bykomend tot "Homo erectus" in die vroeë Pleistoseen van Oos-Afrika". Sommige ander wetenskaplikes stem egter nie saam nie en het onder meer voorgestel die fossiele word met ander moontlikhede soos "Australopithecus africanus" en "Australopithecus sediba" vergelyk. Daar word ook bevraagteken dat ’n fossiel se spesie bepaal kan word op grond van ’n paar tande, kakebene en onderste dele van ’n gesig as in ag geneem word hoe groot verskille tussen individue in ’n enekele spesie kan wees. 



</doc>
<doc id="85487" url="https://af.wikipedia.org/wiki?curid=85487" title="Homo habilis">
Homo habilis

Homo habilis (ook "Australopithecus habilis") is ’n spesie van die tribus Hominini, wat sowat 2,33 tot 1,44 miljoen jaar gelede geleef het tydens die Pleistoseen-periode. Hoewel daar omstredenheid is omdat die spesie in die genus "Homo" geplaas is eerder as in "Australopithecus", word die breingrootte op 550 cm tot 687 cm geraam, eerder as op 363 cm tot 600 cm soos voorheen vermoed – dus word dit meestal as ’n "Homo"-spesie beskou.

Van alle spesies in die genus "Homo" lyk "H. habilis" die minste soos moderne mense (behalwe die ewe omstrede "Homo rudolfensis"), en sy klassifikasie as "Homo" is sedert die 1960's die onderwerp van debat. "H. habilis" was kort en het relatief lang arms gehad in vergelyking met die mens; tog het die gesig minder vooruit gestrek as dié van "Australopithecus", waarvan dit vermoedelik afstam. Die breinkapasiteit is effens minder as die helfte van "Homo sapiens". Ondanks die aapagtige vorm van die liggaam word "H. habilis"-oorblyfsels dikwels aangetref saam met primitiewe steengereedskap, soos in Tanzanië en Kenia. 

Daar word dikwels gemeen "Homo habilis" is ’n voorouer van die meer gesofistikeerde "Homo ergaster", waaruit die meer mensagtige "Homo erectus" weer ontstaan het. ’n Debat duur voort of al hierdie fossiele tot die spesie "H. habilis" behoort. Vondste in 2007 bevestig vermoedelik die mening dat "H. habilis" en "H. erectus" saam bestaan het en verskillende lyne van ’n gesamentlike voorouer verteenwoordig, eerder as dat "H. erectus" afstam van "H. habilis". Dit kan ook wees dat ’n geïsoleerde subgroep van "H. habilis" die voorouer van "H. erectus" kon geword het terwyl ander subgroepe onveranderd gebly het tot met hul uitsterwing.

’n Relatief volledige kopbeen (1,9 miljoen jaar oud), in 1973 in Kenia ontdek.
’n Onderkaak (1,75 miljoen jaar oud), in 1960 in Tanzanië ontdek.
’n Kopbeen, ook bekend as "Twiggy" (1,8 miljoen jaar oud), in 1968 in Tanzanië ontdek.
Drie stukke van ’n kopbeen (1,74 miljoen jaar oud), in Kenia ontdek.



</doc>
<doc id="85493" url="https://af.wikipedia.org/wiki?curid=85493" title="Zeebrugge">
Zeebrugge

Zeebrugge is 'n dorp aan die Belgiese kus wat deel is van Brugge, die hoofstad van die provinsie Wes-Vlaandere. Zeebrugge dien as beide 'n internasionale hawe asook vakansieoord met hotelle, restaurante, marina en 'n strand.
Zeebrugge het 4 094 inwoners (2012) en is in drie wyke verdeel: die strandwyk, die stasiewyk en die sentrum.

Tydens die 19de eeu is Brugge nouliks deur die industrialisering van België geraak. In 1907 word dit met Zeebrugge aangesluit en kry die stad 'n nuwe ekonomiese perspektief.

Brugge was in 1987 in die nuus nadat die Britse veerboot "M/S Herald of Free Enterprise" op 6 Maart van die jaar omslaan terwyl dit die hawe verlaat en 193 mense aan boord omkom. Die veerboot was oor die Engelse Kanaal na Dover in Engeland onderweg.



</doc>
<doc id="85495" url="https://af.wikipedia.org/wiki?curid=85495" title="Krisant">
Krisant

Die Krisant ("Chrysanthemum morifolium") is 'n huisplant, dit wil sê potplant, wat waarskynlik afkomstig is vanaf China en is gewild vir sy blomme. Die plant in sy dwergvorm is meerjarig maar as 'n huisplant is hulle eenjarig. Dit kan ook in 'n tuin aangeplant word maar dan groei hulle tot volle grootte. Die plant blom vanaf die herfs tot die winter wanneer daar minder daglig is. Die plant sal oorleef in kamertemparatuur solank dit nie laer as 7 °C daal nie. Die plant kan voortgeplant word deur middel van steggies.

Die krisant of winteraster, soms ook bekend as die aprilblom, behoort tot die genus "Crysanthemum" en die familie "Compositae". Die someraster (genus "Crysanthemum") is inheems in China, en die krisant of winteraster is die nasionale blom van Japan. Europa en Australië was die eerste lande wat krisante ingevoer het, en deur kruisings is 'n groot verskeidenheid nuwe soorte gekweek en later bemark. 

Deesdae voer baie lande veredelde krisantkultivars uit Japan in en Nederland en die VSA is die vernaamste verskaffers van krisantvoorrade aan Suid-Afrika. Krisante staan algemeen bekend as die "koningin van die herfs" omdat hulle blom as al die somerblomme uitgeblom is en hulle die tuin verfraai in die mooiste skakerings van geel, pers, brons en wit. Die blomme is besonder gewild as plukblomme en hou baie lank in vase water in die huis. 

Hoewel die krisant baie gewild is by bloemiste, is baie tuiniers nog skrikkerig om krisante as tuinblomme aan te plant omdat daar algemeen gedink word dat die plante te veel aandag vereis, wat nie die geval is nie. Daar is vandag tussen 1 200 en 2 000 soorte waaruit 'n keuse gedoen kan word. Hulle wissel van bol-, spinnekop-, pompom- en veer- tot magrietagtiges. Veral die nuwe hibrides is baie mooi. 

Bekende krisant-hibrides is onder andere die Shirley Amber, ŉ krisant met pragtige omkrulblare, die Golden Bendigo, 'n elegante spinnekopkrisant, die Gladys Payne van die sogenaamde " sierklas" en die Charlet, 'n spinnekopkrisant met 'n delikate pers kleur. Krisante kan gekweek word as tuin-, skou- en markblomme (vir die plaaslike aanvraag, veral bloemistewinkels en ook vir die uitvoermark). 

As die blomme nie vir skou doeleindes gekweek word nie, is dit onnodig om te veel knoppe uit te breek. As dit wel vir skou doeleindes gekweek word, moet net 3 stingels aan elke plant gelaat word. Daarvoor moet net die beste knoppe uitgesoek word, en nuwe knoppe en stingels moet gereeld uitgebreek word. Die stingels moet aan 'n riet of stok vasgemaak word sodat die wind dit nie kan omwaai nie en die plant moet ook nie vooroor buig en met die grond in aanraking kom nie. 

Krisante is ook uitstekende potplante. Daarvoor kan hulle in potte of blikke op ŉ sonnige plek gekweek word en tydens die bloeityd op plekke soos die patio, binnehof of rondom die swembad geplaas word. Die belangrikste siektes wat krisante teister, is roes, wat ontstaan as die blare te veel water kry en die son nie behoorlik op al die blare kan skyn nie. Die plante moet dus ver genoeg van mekaar geplant word en elke 3 weke op ‘n droë, warm met benatbare koperoplossing bespuit word. 

Die swartvlieg val krisante ook aan en daarvoor kan die plant bespuit word met ŉ oplossing van tabakwater waarby ŉ kleefmiddel gevoeg is. Meeldou of witroes kan die blare soms aantas en daarvoor kan blomswawel gebruik word, veral aan die onderkant van die blare. Die besmette blare moet dadelik verwyder en verbrand word om verspreiding te voorkom. Die plante moet dan deeglik bespuit word. Die krisantstamboorder is 'n klein insek wat gate in die stam boor en daar nes maak. 

Die enigste doeltreffende raad is om hulle te vang en dood te maak. Vir die doeltreffende bestryding van rooispinnekop moet die kewer geraadpleeg word. Krisante aard goed in enige grond wat goed dreineer. Dit is egter goed as genoeg kompos ingespit word, want gesonde plante groei sterk en is dus minder vatbaar vir allerlei siektes as swak groeiendes. Omdat krisante ŉ baie vlak wortelstelsel het, hoef net die boonste laag grond baie bemes te word. 

As daar tussen die plante gewerk word, moet die wortels egter nie beskadig word nie omdat die plante heel moontlik sal vrek. 





</doc>
<doc id="85496" url="https://af.wikipedia.org/wiki?curid=85496" title="Geraamteplant">
Geraamteplant

Die Geraamteplant ("Monstera deliciosa") is 'n huisplant wat natuurlik voorkom in Meksiko en Sentraal-Amerika. Die plant is van nature 'n klimplant, moet gestut en uit direkte sonlig gehou word. Die spesie verkies temperature van 13°-20° met hoë humiditeit. In Engels staan die plant bekend as die "Delicious monster".




</doc>
<doc id="85497" url="https://af.wikipedia.org/wiki?curid=85497" title="Skoonma-se-tong">
Skoonma-se-tong

Skoonma-se-tong ("Sanseviera trifasciata") is 'n huisplant wat natuurlik voorkom in tropiese Afrika. Die plant blom selde binnenshuis maar is 'n mooi plant vir die kantoor. Daar is twee subspesies: "Sanseviera trifasciata laurentii" en "Sanseviera trifasciata hahnii". Laasgenoemde kan bont ook wees. Die plante groei net so goed in die son as in redelike donker plekke. Die plante is uniek omrede hulle droë lug verkies. Hulle verkies temperature van 10°C tot 24°C. 




</doc>
<doc id="85498" url="https://af.wikipedia.org/wiki?curid=85498" title="Kenyanthropus">
Kenyanthropus

Kenyanthropus platyops is ’n 3,5 tot 3,2 miljoen jaar oue Hominini-fossiel uit die Plioseentydperk wat in 1999 by die Turkanameer in Kenia ontdek is deur Justus Erus, wat deel was van die paleontoloog Meave Leakey se span.

Leakey (2001) het voorgestel die fossiel verteenwoordig ’n heel nuwe Hominini-genus, terwyl ander dit geklassifiseer het as ’n aparte spesie van "Australopithecus", A. platyops, en sommige het gemeen dit is ’n "Australopithecus afarensis".

Die naam "Kenyanthropus platyops" is om verskeie redes aan die fossiel toegeken: die genusnaam “"Kenyanthropus"” is om Kenia te erken omdat so baie verskillende en belangrike hominiene hier ontdek is. Die spesienaam “"platyops"” is afgelei van twee Griekse woorde: "platus", wat "plat" beteken, en "opsis", wat "gesig" beteken – dit verwys na die baie plat gesig van die fossiel.

Die ontdekking van die fossiel het gelei tot die voorspelling van ’n aanpassing om nuwe ekologiese nisse te vul, want baie nuwe spesies van Australopithecus en ander hominiene is ontdek wat voor of saam met "Australopithecus afarensis" bestaan het. Dit was ’n belangrike ontdekking, want dit het beteken dat spesies in die verre verlede baie meer gediversifiseer was as wat aanvanklik vermoed is. 

Daar word geglo dat die spesie in ’n gebied met grasvelde en woude gewoon het, anders as die "A. afarensis", wat in plekke soos Tanzanië en Ethiopië gevind is waar hulle hoofsaaklik tussen bome geleef het.

Hoewel dit moeilik is om die evolusie van die hominiene reg te voorspel, het die ontdekking van die "K. platyops"-skedel daartoe gelei dat dié spesie beskou word as die moontlike gemeenskaplike voorouer, in plaas van "A. afarensis".



</doc>
<doc id="85501" url="https://af.wikipedia.org/wiki?curid=85501" title="Turkana-seun">
Turkana-seun

Die Turkana-seun, ook soms die Nariokotome-seun genoem, is die algemene naam van die fossiel KNM-WT 15000, ’n byna volledige skelet van ’n hominied wat in die vroeë Pleistoseen geleef het. Dit is die volledigste vroeë menslike skelet wat nog ontdek is – dit is 1,5 miljoen jaar oud. Hy was tussen 7 en 15 jaar toe hy dood is. Die jongste studie meen hy was 8 jaar oud. 

Die skelet is in 1984 ontdek deur Kamoya Kimeu, ’n lid van die paleoantropoloog Richard Leakey se span, naby die Turkanameer in Kenia.

Die vorm van die pelvis dui aan dat die skelet dié van ’n man was. Die raming van sy ouderdom toe hy dood is, hang af van of die volwassenheidstadium van sy tande of skelet gebruik word, en of sy volwassewording vergelyk word met dié van moderne mense of sjimpansees. Terwyl aanvanklike navorsing daarop gedui het dat hy op dieselfde manier as mense gegroei het, het meer onlangse studies van ander fossiele aangedui dat dit verskil het. Dit raak nie net die raming van sy ouderdom nie, maar ook of hy ’n seun of ’n volwassene was.

Die fossiele bestaan uit 108 bene en dit is dus die volledigste vroeë menslike skelet wat nog ontdek is. Dit is sowat 1,6 m lank. As ’n volwassene sou die Turkana-seun moontlik 1,85 m lank geword en 68 kg geweeg het. Die pelvis is nouer as in "Homo sapiens", wat moontlik daarop dui dat hulle op twee bene op die grond geloop het, anders as by ander hominiedspesies, wat op twee bene geloop én boom geklim het. 

Die KNM-WT 15000-skelet in sy geheel het verskeie eienskappe wat nie by die mens voorkom nie, soos ’n lae voorkop, groot oogbanke en die afwesigheid van ’n ken, maar daar is genoeg eienskappe wat ooreenstem, soos ’n groter breingrootte (880 cm). Die arms en bene was effens langer en die neus lyk meer soos mense s’n as soos die plat neuse van ape. Die liggaamshare was dalk ook dunner (hy was dalk haarloos) en hy het moontlik vergrote sweetkliere gehad om doeltreffender af te koel. Die vel was ook dalk donkerder as die mens s’n met baie melanien, wat nodig was in die helder, tropiese son van die Afrika-savanne.




</doc>
<doc id="85503" url="https://af.wikipedia.org/wiki?curid=85503" title="Homo ergaster">
Homo ergaster

Homo ergaster ("werkende man") of "Homo erectus" uit Afrika is ’n uitgestorwe spesie van "Homo" wat tydens die vroeë Pleistoseen, tussen 1,8 miljoen en 1,3 miljoen jaar gelede, in Oos- en Suider-Afrika geleef het.

Daar is nog onenigheid oor die klassifikasie "H. ergaster", maar daar word nou algemeen aanvaar dat dit die direkte voorouer van latere hominiede soos "Homo heidelbergensis", "Homo sapiens" en "Homo neanderthalensis" was, asook van die Asiatiese "Homo erectus".

Dit is een van die vroegste spesies van die genus "Homo". Óf dit is ’n voorouer van "Homo erectus" óf dit deel ’n voorouer daarmee. Sommige paleoantropoloë beskou dit bloot as die Afrika-weergawe van "H. erectus"; dit het gelei tot die term ""Homo erectus sensu stricto"" vir die Asiatiese "H. erectus" en ""Homo erectus sensu lato"" vir die groter spesie wat beide die Afrika-weergawe ("H. ergaster") en die Asiatiese weergawe insluit.

Onlangse menings is selfs dat al vier tydgenote van die vroeë "Homo" in Afrika – "Homo habilis", "Homo rudolfensis", "Homo ergaster" en "Homo erectus" – almal dieselfde spesie is, wat verkieslik "Homo erectus" genoem moet word en wat sowat 2 miljoen jaar gelede in Afrika ontwikkel het en deur Eurasië versprei het, tot by China en Java.

Die Suid-Afrikaanse paleoantropoloog John T. Robinson het die eerste kakebeen van ’n nuwe hominied in 1949 in Suider-Afrika ontdek en dit "Telanthropus capensis" genoem, hoewel dit nou beskou word as ’n lid van "Homo ergaster". Laasgenoemde naam is die eerste keer deur Colin Groves en Vratislav Mazák gebruik vir KNM ER 992, ’n kakebeen wat in 1975 naby die Turkanameer in Kenia ontdek is – dit het die tipevoorbeeld geword van die spesie. Die volledigste skelet van "H. ergaster" (en die volledigste van alle uitgestorwe hominiede), die Turkana-seun, is in 1984 by dié meer ontdek deur Kamoya Kimeu en Alan Walker. Dit is 1,6 miljoen jaar oud.




</doc>
<doc id="85505" url="https://af.wikipedia.org/wiki?curid=85505" title="Assonansie">
Assonansie

Assonansie, ook klinkerrym genoem, verwys na die herhaling van dieselfde vokale in 'n versreël. 

Voorbeelde van allitererende woorde:

Uitdrukking wat van alliterasie gebruik maak:



</doc>
<doc id="85509" url="https://af.wikipedia.org/wiki?curid=85509" title="Garnaalbos">
Garnaalbos

Die Garnaalbos ("Justicia brandegeeana") is 'n klein struik wat inheems is aan Meksiko en huisplant in Suid-Afrika. Die plant het sagte blare wat garnaalpienk is, vandaar die naam. Die blare se kleur is op hulle beste indien die plant baie lig kry, selfs sonlig. Hulle groei in temperature van 7°C tot 24°C. Voortplanting kan gedoen word deur steggies.



</doc>
<doc id="85511" url="https://af.wikipedia.org/wiki?curid=85511" title="Homo gautengensis">
Homo gautengensis

Homo gautengensis is ’n hominienspesie wat in 2010 voorgestel is deur die biologiese antropoloog Darren Curnoe van die Universiteit van Nieu-Suid-Wallis in Australië. Die spesie bestaan uit Suid-Afrikaanse fossiele wat voorheen gereken is as "Homo habilis", "Homo ergaster" en in sommige gevalle "Australopithecus". Dit is volgens Curnoe die vroegste spesie in die genus "Homo".

Volgens ’n ontleding wat in Mei 2010 bekend gemaak is van ’n gedeeltelike skedel wat dekades vroeër naby Johannesburg in Gauteng in die Sterkfonteingrotte ontdek is, het Curnoe die spesie "Homo gautengensis" genoem. Wetenskaplikes soos Lee Berger en sy medewerkers glo egter die takson is ongeldig omdat dit bots met hul vertolking van "Australopithecus sediba". Die eerste oorblyfsels van die spesie is in die 1930's deur Broom en Robinson ontdek. Die volledigste skedel, Stw 53, is in 1977 ontdek en het volgens destydse vermoedens tot "Homo habilis" behoort. Die fossiele is volgens sommige wetenskaplikes sinoniem met "A. africanus", maar die meeste beskou dit as deel van die genus "Homo".

Die identifikasie van "H. gautengensis" is gebaseer op gedeeltelike skedels, verskeie kakebene, tande en ander bene wat op verskillende tye op verskeie plekke in die Wieg van die Mensdom gevind is. Die oudste fossiele is dié van Swartkrans Lid 1 (tussen 1,9 en 1,8 miljoen jaar oud). Die fossiel StW 53 van Sterkfontein is na raming tussen 1,8 en 1,5 miljoen jaar oud. ’n Fossiel van die Gondolin-grot word op sowat 1,8 miljoen jaar geraam. Sterkfontein Lid 5 is na raming sowat 1,4 tot 1,1 miljoen jaar oud en die jongste fossiel, Swartkrans Lid 3, sowat 1 tot 0,6 miljoen jaar.

Volgens Curnoe het "H. gautengensis" ’n klein brein gehad, asook groot tande waarmee hy plantmateriaal kon kou. Dit het waarskynlik meer plantmateriaal geëet as "Homo erectus", "Homo sapiens" en moontlik selfs "Homo habilis". Dit het skynbaar steengereedskap gemaak en gebruik en het dalk selfs vuur gemaak, want daar is bewyse van gebrande dierebene by "H. gautengensis"-vondste.

Curnoe glo "H. gautengensis" was net meer as 0,91 m lank en het sowat 50 kg geweeg. Dit het op twee bene geloop as dit op die grond was, maar het heelwat tyd in bome deurgebring – dalk om te eet, slaap en van vyande te ontsnap.

Volgens die navorsers het dit nie gepraat of ’n taal gehad nie. Vanweë sy anatomie en ouderdom glo hulle dit was ’n nabyverwant van "Homo sapiens", maar nie noodwendig ’n direkte voorsaat nie.

Vroeg in 2010 is die ontdekking van fossiele van ’n nuwe primaatspesie, "Australopithecus sediba", aangekondig. "A. sediba" lyk of dit "meer primitief as "H. gautengensis" was en op dieselfde tyd op dieselfde plek gewoon het", volgens Curnoe, en dus "laat "Homo gautengensis" die spesie "Australopithecus sediba" selfs minder waarskynlik lyk" as ’n voorsaat van die mens.

’n Rede vir die skielike toename in die ontdekking van "Homo"-spesies is verbeterde ontledingsmetodes wat dikwels gebruik word op vorige vondste, DNS-werk en ’n beter begrip van waar sulke oorblyfsels dalk bestaan.

Curnoe meen "Australopithecus garhi", wat in Ethiopië gevind is en sowat 2,5 miljoen jaar oud is, is ’n beter verduideliking van die vroegste direkte voorsaat in die mens se evolusie wat nie tot die genus "Homo" behoort het nie.


</doc>
<doc id="85518" url="https://af.wikipedia.org/wiki?curid=85518" title="Orrorin">
Orrorin

Orrorin tugenensis is ’n veronderstelde vroeë spesie van Homininae wat sowat 6,1 tot 5,7 miljoen jaar gelede geleef het en in 2000 ontdek is. Daar is nog nie vasgestel hoe "Orrorin" aan die mens verwant is nie. Die ontdekking daarvan het gelei tot die vermoede dat "Australopithecus" nie ’n voorsaat van die mens is nie, hoewel dit steeds die mees aanvaarde teorie van menslike evolusie is.

Die naam van die genus, "Orrorin" (meervoud "Orroriek"), beteken "oorspronklike mens" in die taal Tugen en die naam van die enigste geklassifiseerde spesie, "O. tugenensis", is afgelei van die Tugenheuwels in Kenia, waar die eerste fossiele in 2000 ontdek is.

Die 20 fossiele wat tot dusver ontdek is, sluit in twee dele van ’n kakebeen, ’n paar tande, drie stukke dybeen, ’n deel van ’n boarmbeen en ’n distale vingerbeen van ’n duim. "Orrorin" het klein tande gehad in vergelyking met die res van sy liggaam, soos by die moderne mens. Sy gebit verskil van dié van "Australopithecus" en "Ardipithecus".

Dit lyk of "Orrorin" op twee bene geloop het, maar hulle het waarskynlik ook boom geklim. Terwyl die proksimale vingerbeen gekrom was, stem die distale vingerbeen van die duim met die mens s’n ooreen. Dit kan in dié geval daarop dui dat dit hulle gehelp het om boom te klim en nie, soos gewoonlik, dat hulle gereedskap gemaak het nie.

As bewys kan word dat "Orrorin" ’n direkte voorsaat van die mens was, kan "Australopithecus"-spesies soos "Australopithecus afarensis" ("Lucy") beskou word as ’n sytak van die hominied-stamboom: "Orrorin" is beide ouer (amper 3 miljoen jaar) en stem meer ooreen met die moderne mens as "A. afarensis". Veral die "Orrorin" se dybeen is meer soos die mens s’n as wat "Lucy" s’n is, maar dit is ietwat van ’n twispunt.



</doc>
<doc id="85522" url="https://af.wikipedia.org/wiki?curid=85522" title="Australopithecus">
Australopithecus

Australopithecus (uit die Latynse "australis", "suidelike", en Griekse πίθηκος "pithekos", "aap") is ’n uitgestorwe genus van hominiede. Dit lyk of "Australopithecus" sowat 4 miljoen jaar gelede in Oos-Afrika ontstaan en daarna oor die hele kontinent versprei het. Dit het eindelik sowat 2 miljoen jaar gelede uitgesterf. 

In dié tyd het ’n paar spesies ontwikkel, onder andere:



</doc>
<doc id="85523" url="https://af.wikipedia.org/wiki?curid=85523" title="Hoefysterwaterval">
Hoefysterwaterval

Die Hoefysterwaterval is in die Sabierivier, Mpumalanga, Suid-Afrika. Die waterval is 4 km buite Sabie op die ou Lydenburg pad. 'n Voetpaadjie wat deur die bos loop bereik die waterval hoër op in die Sabierivier. 

Hierdie waterval is gewild onder toeriste. Hoewel dit nie besonder hoog is nie, het dit 'n uitsonderlike vorm en is as 'n nasionale besienswaardigheid verklaar. Besoekers kan die voëllewe geniet of forelle in die rivier vang.

Die waterval is een van verskeie watervalle in die Sabie-omgewing. Van die ander is die Berlynwaterval, Bruidsluierwaterval, Forestwaterval, Lisbonwaterval, Mac-Macwaterval, Lone Creekwaterval, Sabiewaterval en die Maria Shireswaterval.



</doc>
<doc id="85524" url="https://af.wikipedia.org/wiki?curid=85524" title="Golf van Thailand">
Golf van Thailand

Die Golf van Thailand (Thai: อ่าวไทย, "Ao Thai", [ʔàːw tʰāj], ; Khmer: ឈូងសមុទ្រថៃ, "Boeung Tonle Siem"; Maleis: "Teluk Thailand"; Viëtnamees: "Vịnh Thái Lan"), of vroeër die Golf van Siam (Thai: อ่าวสยาม; "Ao Sayam") genoem, is 'n golf van die Suid-Chinese See in Suidoos-Asië tussen Indo-China in die noorde en die Maleise Skiereiland in die suide.

Die Golf van Thailand word in die noorde en weste deur Thailand begrens, in die noordooste deur Kambodja, in die ooste deur Viëtnam en in die suide deur Maleisië. In die suidooste die Suid-Chinese See geleë. Die golf het 'n oppervlakte van sowat 320 000 km², is tussen 500 en 560 km wyd en 450 km lang. Net noord van die Baai van Bangkok in die noorde van die Golf van Thailand is Bangkok, Thailand se hoofstad en grootste stad, geleë. Suid van Bangkok mond die Chao Phraya in die Golf van Thailand uit.


</doc>
<doc id="85527" url="https://af.wikipedia.org/wiki?curid=85527" title="Cro-Magnon-mens">
Cro-Magnon-mens

Cro-Magnon () is ’n naam wat gebruik word vir die vroegste moderne mense (vroeë "Homo sapiens sapiens") van die Europese Laat-Steentydperk. Wetenskaplikes verkies deesdae die term Europese Vroeë Moderne Mense (EVMM) bo "Cro-Magnon", wat nie enige amptelike taksonomiese status het nie omdat dit nie na ’n subspesie of ’n argeologiese fase of kultuur verwys nie. Die vroegste bekende oorblyfsels van Cro-Magnon-agtige mense is volgens radiokoolstofdatering sowat 43 000 jaar oud. Die Cro-Magnon-mens is die voorouer van moderne Europeërs.

Hulle was robuus gebou en sterk. Die lyf was gewoonlik swaar en stewig met sterk spiere. Die voorkop was redelik regaf en nie skuins soos die Neanderdallers s’n nie, en hulle het net effense wenkbroukaste gehad. Die gesig was kort en breed. Nes ander mense het hulle ’n prominente ken gehad. Die breinkapasiteit was sowat 1 600 cm, groter as die gemiddelde vir die moderne mens. Navorsing het getoon die verskille tussen die Cro-Magnon-mens en die moderne mens is nie groot genoeg om dit ’n aparte naam te gee nie.

Die naam kom van die Abri de Cro-Magnon (Frans vir "rotsskuiling van Cro-Magnon"), naby Les Eyzies-de-Tayac-Sireuil in Suidwes-Frankryk, waar die eerste fossiel gevind is. Namate meer oorblyfsels gevind is op terreine in Wes-Europa en elders, en radiometriese dateringsmetodes in die vroeë 20ste eeu verbeter het, is meer vondste in dié takson geklassifiseer.

Die term "Cro-Magnon" is gou gebruik vir enige van die oudste menslike bewoners van Europa. Teen die 1970's is dit gebruik vir enige vroeë moderne mense. Vandag word die term nie meer amptelik gebruik nie, hoewel dit belangrik bly in die argeologiese gemeenskap om menslike oorblyfsels uit die Laat Steenperk in Europa te identifiseer. Die term Europese Vroeë Moderne Mense (EVMM) word nou meestal gebruik. Die oudste bekende EVMM-fossiel is die Grotta del Cavallo-tand wat volgens ’n 2011-raming minstens 43 000 jaar oud is.

Die eerste vonds op die oorspronklike terrein in Frankryk was Cro-Magnon 1, wat sowat 28 000 jaar oud is. Ander fossiele van dié terrein is ’n vroulike skedel, Cro-Magnon 2, en manlike oorblyfsels, Cro-Magnon 3.

Die toestand en plasing van die oorblyfsels van Cro-Magnon 1 saam met stukkies skulp en dieretande wat soos gelukbringers of halsbande lyk, laat die vraag ontstaan of die dooies opsetlik begrawe is. Indien wel, dui dit daarop dat hulle kennis van rituele gehad het deur hul dooies met halsbande en gereedskap te begrawe, of van siektes en dat liggame afgeperk moes word.

’n Patologiese ontleding van die skelette wys dat die mense in dié tyd ’n fisiek moeilik lewe gehad het. Benewens infeksie, het verskeie van die individue nekwerwelbeserings gehad; die vrou het ’n tyd lank oorleef met ’n skedelbreuk. Omdat sulke beserings selfs vandag lewensgevaarlik sou wees, lyk dit of Cro-Magnons-mense op mekaar staatgemaak het om hul wonde te versorg.

In dié grot in Italië is in 1964 ’n paar tande ontdek. Dit is die oudste bekende Cro-Magnon-oorblyfsels (tussen 43 000 en 45 000 jaar).

’n Boonste kakebeen is in 1927 hier gevind. Dit is minstens 41 500 jaar oud.

Die oudste Cro-Magnon-oorblyfsels in Suidoos-Europa is in dié grot Roemenië gevind. Die grot lyk soos die blyplek van ’n beer of hiëna, dus was die mens waarskynlik ’n roofdier se prooi.

’n Volledige skelet wat in 1823 in ’n grot in Suid-Wallis gevind is. Dit is sowat 33 000 jaar oud en die oudste bekende moderne mens in Wes-Europa wat begrawe is. By die skelet is tekens van rooiklipsalwing, ’n mammotskedel en persoonlike versierings gevind wat dui op die een of ander religieuse ritueel. Daar was ook verskeie stukke gereedskap.

’n Enkele, taamlik volledige skedel van ’n vrou is in dié grot in Roemenië gevind saam met beeroorblyfsels. Dit is sowat 30 150 jaar oud.

Dit was moontlik ’n leefarea met ’n begraafplaas van sowat 20 skelette, 15 volledig en dele van die ander vyf. Dit lyk of die grafte versteur of die skelette later verskuif is. Talle dierebene is ook gevind, wat lyk of die diere gekook is. Die oorblyfsels van drie honde is ook gevind. Die skelette is tussen 24 000 en 27 000 jaar oud.

Dié grotte in Tsjeggië is een van die oudste Cro-Magnon-terreine. Die oorblyfsels van verskeie individue is hier gevind, maar min artifakte. Hulle is tussen 30 000 en 32 000 jaar oud.

Daar word geglo anatomies moderne mense het sowat 100 000 tot 200 000 jaar gelede in Oos-Afrika ontwikkel. Vanweë ’n uittog sowat 60 000 jaar gelede oor die Arabiese Skiereiland het van hulle in Eurasië beland. Die een groep het hulle aan die kusgebiede van die Indiese Oseaan gevestig en ’n ander het nog meer noord getrek na die steppe van Sentraal-Asië. Hulle was die voorouers van die Noord- en Oos-Asiate, Europeërs en groot dele van die Midde-Oosterse en Noord-Afrika-bevolkings. Migrasie van die Swartsee-gebied na Europa het sowat 45 000 jaar gelede begin. Teen 20 000 jaar gelede het die moderne mens die westekant van die kontinent bereik.

Die Cro-Magnon-mense was anatomies modern, hulle het reguit ledemate gehad en was lank in vergelyking met hul tydgenote die Neanderdallers. Hulle was moontlik gemiddeld 1,762 m lank, hoewel mans tot 1,95 m of langer kon gewees het. Hulle het meer robuuste eienskappe as die moderne mens gehad en hul breinkapasiteit was effens groter. Hulle het lang, redelike lae skedels gehad met breë gesigte, prominente neuse en kakebene wat min of glad nie vorentoe uitgesteek het nie. Hul stemorgane stem ooreen met die moderne mens s’n en hulle kon waarskynlik praat.

Nes die Neanderdallers was die Cro-Magnon-mense hoofsaaklik grootwildjagters wat mammotte, bere, perde en rendiere gejag het. Hiervoor het hulle verskeie soorte spiese gebruik. Hulle het nog nie pyle en boë gehad nie. Hulle was nomadies of halfnomadies en het agter hul prooi aan getrek. Hulle het ook plantmateriaal geëet. In die Oekraïne is verskeie hutte van mammotbene gevind wat moontlik deel was van tydelike jagkampe.

Gedraaide, gekleurde en geknoopte vlasvesels is in Georgië gevind, wat daarop dui dat hulle mandjies geweef en/of klere gemaak het. Benewens die hutte van mammotbene het hulle ook skuilings gebou van rotse, klei, takke en diervel. Hulle het geskilder en het sowat 15 000 jaar gelede al ’n vroeë maankalender geskep.




</doc>
<doc id="85534" url="https://af.wikipedia.org/wiki?curid=85534" title="Menslike evolusie">
Menslike evolusie

Menslike evolusie is die evolusieproses wat gelei het tot die ontstaan van die moderne mens. Hoewel dit begin by die laaste gemeenskaplike voorsaat van alle lewe, dek die onderwerp gewoonlik net die evolusiegeskiedenis van primate, veral die genus "Homo", en die ontstaan van "Homo sapiens" as ’n aparte spesie van hominiede (of "groot ape"). Die studie van menslike evolusie betrek baie wetenskaplike vakrigtings, onder meer fisiese antropologie, primatologie, argeologie, etologie, linguistiek, evolusionêre sielkunde, embriologie en genetika.

Genetikastudies wys primate het sowat 85 miljoen jaar gelede tydens die Laat Krytperiode van ander soogdiere geskei. Die vroegste fossiele kom uit die Paleoseen, sowat 55 miljoen jaar gelede. Die familie Hominidae het 15 tot 20 miljoen jaar gelede van die Hylobatidae-familie (langarmape) geskei, en die Ponginae (orang-oetangs) het sowat 14 miljoen jaar gelede van die Hominidae-familie geskei. Tweevoetigheid het in die Hominini-stamboom begin; die eerste hominien wat op twee voete geloop het, was óf "Sahelanthropus" óf "Orrorin", terwyl "Ardipithecus", wat ten volle op twee voete geloop het, effens later ontwikkel het. Die gorilla en sjimpansee het omtrent in dié tyd geskei (sowat 4 tot 6 miljoen jaar gelede), en óf "Sahelanthropus" óf "Orrorin" is dalk hulle en die mens se laaste gemeenskaplike voorsaat. Die vroeë tweevoetiges het eindelik in "Australopithecus" ontwikkel en later in "Homo".
Die vroegste aangetekende lede van "Homo" is "H. habilis", wat sowat 2,3 miljoen jaar gelede ontwikkel het en van wie daar positiewe bewyse is dat hulle steengereedskap gebruik het. Die brein van hierdie vroeë hominiene was omtrent so groot soos sjimpansees s'n, hoewel daar al voorgestel is dat die menslike SRGAP2-geen in dié tyd verdubbel het, en dit het ’n vinniger bedrading van die frontale korteks tot gevolg gehad. Tydens die volgende miljoen jaar het ’n proses begin waardeur die brein groter geraak het in verhouding met die algehele liggaamsmassa, en met die verskyning van "H. erectus" in die fossielrekord, het die breingrootte verdubbel tot 850 cm. Hierdie vergroting van die brein is eweredig aan ’n toename van 125 000 neurone van geslag tot geslag.

"H. erectus" en "H. ergaster" was die eerste van die hominiene wat Afrika verlaat het, en hulle het tussen 1,3 en 1,8 miljoen jaar gelede deur Afrika, Asië en Europa versprei. Daar word geglo dié spesies het die eerste keer vuur gemaak en ingewikkelde gereedskap gebruik.

Archaïese "H. sapiens", die voorganger van die anatomies moderne mens, het tussen 400 000 en 250 000 jaar gelede ontstaan. Volgens die onlangse teorie van Afrika as die oorsprong van alle mense, het die moderne mens in Afrika ontstaan, moontlik uit "H. heidelbergensis", "H. rhodesiensis" of "H. antecessor", en 50 000 tot 100 000 jaar gelede die kontinent verlaat. In Eurasië het hulle die plaaslike bevolkings van "H. erectus", "H. denisova", "H. floresiensis" en "H. neanderthalensis" vervang. Onlangse DNS-studies toon Neanderdaller-gene kom in feitlik alle nie-Afrikane voor, en dat hulle en ander hominiede, soos "H. denisova", dalk tot 6% van hul genoom bygedra het tot hedendaagse mense – dit dui op ’n mate van verbastering tussen dié spesies.<ref name="10.1126/science.1209202"></ref>

Anatomies moderne mense het uit Archaïese "H. sapiens" ontwikkel tydens die Middel-Steentydperk, sowat 200 000 jaar gelede. Die oorgang na gedragtelike moderniteit met die ontwikkeling van simboliese kultuur, taal en gespesialiseerde steentegnologie het volgens baie antropoloë sowat 50 000 jaar gelede ontstaan, hoewel sommige meen dit het geleidelik oor ’n langer periode gebeur.

Die woord "homo", die naam van die genus waartoe die mens behoort, is Latyn vir "mens". Dit is oorspronklik in die 18de eeu gekies deur die Sweedse fisikus en soöloog Carolus Linnaeus in sy klassifikasiestelsel. Die Latynse woord kom weer van die Indo-Europese stam *"dhghem", of "aarde". Linnaeus en ander wetenskaplikes van dié tyd het ook geglo die groot ape is die mens se naaste verwante, gebaseer op morfologiese en anatomiese ooreenkomste.

Die moontlike verband tussen die mens en vroeëre ape het eers duidelik geraak in 1859 met die publikasie van Charles Darwin se "On the Origin of Species", waarin hy die idee voorstaan dat nuwe spesies deur evolusie uit vroeëre spesies ontstaan. Darwin se boek het nie die vraag van menslike evolusie behandel nie en net gesê: "Lig sal gewerp word op die oorsprong van die mens en sy geskiedenis."

Die eerste debatte oor die aard van menslike evolusie het ontstaan tussen Thomas Huxley en Richard Owen. Huxley was ’n voorstander van die mens se evolusie uit ape en het gewys op baie van die ooreenkomste en verskille tussen mense en ape, veral in sy 1863-boek "Evidence as to Man's Place in Nature". Baie van Darwin se vroeëre ondersteuners het egter nie aanvanklik saamgestem dat die oorsprong van die mens se verstandelike vermoëns en moraliteit verduidelik kan word aan die hand van natuurlike seleksie nie, hoewel dit later verander het. Darwin het die teorie van evolusie en seksuele seleksie op die mens van toepassing gemaak in sy 1871-boek "The Descent of Man, and Selection in Relation to Sex".

’n Groot probleem in dié tyd was die gebrek aan intermediêre fossiele. Ondanks die ontdekking in 1891 deur Eugène Dubois in Java van wat nou "Homo erectus" genoem word, was dit eers met die ontdekking van nog fossiele in die 1920's in Afrika dat bewyse van oorgangspesies toegeneem het. In 1925 het die Australiër Raymond Dart "Australopithecus africanus" beskryf. Die bekendste voorbeeld was die Taung-kind, ’n "Australopithecus"-kind wat in ’n grot in Taung, Suid-Afrika, ontdek is. Die oorblyfsels was ’n goed bewaarde skedel en die afdruk van die brein.

Hoewel die brein klein was, (410 cm), was dit rond, anders as dié van sjimpansees en gorillas, en dus meer soos ’n menslike brein. Die fossiel het ook kort oogtande gehad en die posisie van die foramen magnum (agterhoofopening) was ’n bewys dat hy op twee voete geloop het. Al hierdie eienskappe het Dart daarvan oortuig dat die Taung-kind ’n tweevoetige voorsaat van die mens was; ’n oorgang tussen ape en mense.

In die 1960's en 1970's is honderde fossiele gevind, veral in die Oos-Afrika-streke van die Olduvaikloof en Turkanameer. Die dryfkrag agter die vondste in Oos-Afrika was die Leakey-familie – Louis Leakey en sy vrou, Mary, en later hul seun Richard en skoondogter Meave. Uit die terreine van Olduvai en die Turkanameer het hulle fossiele gekry van "Australopithecus", vroeë "Homo" en selfs "Homo erectus".

Hierdie vondste het Afrika gekenmerk as die "wieg van die mensdom". In die 1980's het die fokus op Ethiopië geval toe Lucy, die volledigste fossiel van "Australopithecus afarensis", deur Donald Johanson in Hadar in die noorde van dié land gevind is. In dié gebied sou nog baie nuwe Hominini-fossiele gevind word, veral in die 1990's deur die spanne van Tim White, soos "Ardipithecus ramidus".

Die genetiese revolusie in menslike evolusie het begin toe Vincent Sarich en Allan Wilson die krag van immunologiese kruisreaksies van albumien in die bloedplasma gemeet het tussen pare diere, insluitende mense en Afrika-ape (sjimpansees en gorillas). Die krag van die reaksie kon numeries uitgedruk word as ’n immunologiese afstand, wat weer eweredig was aan die aantal aminosuur-verskille tussen gelyksoortige proteïene in verskillende spesies. Dié inligting kon gebruik word om die tye van skeiding te raam tussen pare uit swakker of onbekende fossielrekords.

In ’n 1967-verslag in die tydskrif "Science" het Sarich en Wilson die skeiding tussen mense en ape op 4 tot 5 miljoen jaar gelede geraam, in ’n tyd toe die standaardraming sowat 10 tot 30 miljoen jaar was. Daaropvolgende fossielvondste, veral Lucy, en ’n reïnterpretasie van ouer fossiele, veral "Ramapithecus", het gewys die jongste ramings is korrek en dit het geloofwaardigheid verleen aan die albumien-metode. Dit het ’n revolusie veroorsaak in die studie van molekulêre evolusie.

In die 1990's het verskeie spanne paleoantropoloë in Afrika gesoek na bewyse van die vroegste skeiding tussen die Hominini-stamboom en die groot ape. In 1994 het Meave Leakey "Australopithecus anamensis" ontdek. Die vonds is oorskadu deur die ontdekking in 1995 deur Tim White van "Ardipithecus ramidus", wat die fossielrekord tot 4,2 miljoen jaar teruggestoot het.

In 2000 het Martin Pickford en Brigitte Senut ’n 6 miljoen jaar oue, tweevoetige hominien in die Tugenheuwels van Kenia gevind wat hulle "Orrorin tugenensis" genoem het. En in 2001 het ’n span onder Michel Brunet ’n skedel van "Sahelanthropus tchadensis" ontdek wat 7,2 miljoen jaar oud was. Brunet het gereken dit was tweevoetig, en dus ’n hominien.

Antropoloë was in die 1980's verdeeld oor sekere besonderhede van voortplantingsgrense en migrasieverspreidings van die genus "Homo". Genetika is dus gebruik om die saak verder te ondersoek en die verskille te probeer los. Volgens een teorie het "Homo" minstens drie keer uit Afrika migreer (bv. "Homo erectus", "Homo hiedelbergensis" en "Homo sapiens").

Die onlangse Uit Afrika-teorie van Chris Stringer en Peter Andrews stel voor die moderne "H. sapiens" het sowat 200 000 jaar gelede in Afrika ontstaan en die daaropvolgende migrasie deur Eurasië het gelei tot die feitlik algehele vervanging van ander "Homo"-spesies. Daarteenoor stel die multistreek-hipotese dat die genus "Homo" net uit een enkele spesie bestaan en dat die evolusie daarvan die laaste paar miljoen jaar wêreldwyd plaasgevind het. Dié teorie is in 1988 deur Milford H. Wolpoff voorgestel.

Die begrip van die mens se oorsprong het ’n hupstoot gekry danksy DNS-navorsing. Die mtDNS en Y-DNS van ’n groot verskeidenheid inheemse bevolkings het inligting oor voorsate onthul van beide manlike en vroulike herkoms. Ontledings dui op ’n groter verskeidenheid DNS-patrone regdeur Afrika, wat ooreenstem met die idee dat Afrika die tuiste is van Mitochondriale Eva en Y-chromosomale Adam, dus dat alle moderne mense uit Afrika afstam.

Die teorie het steun gekry danksy navorsing met die gebruik van mitochondriale DNS (mtDNS) en die manlike Y-chromosoom. Ná die ontleding van stambome met die gebruik van 133 soorte mtDNS, het navorsers tot die gevolgtrekking gekom dat almal van ’n vroulike voorsaat uit Afrika, Mitochondriale Eva, afstam. Die teorie word ook gesteun deur die feit dat mitochondriale genetiese diversiteit die hoogste is onder Afrika-bevolkings.

’n Studie van die genetiese diversiteit in Afrika onder Sarah Tishkoff het bevind die San het die grootste genetiese diversiteit onder die 113 bevolkings wat getoets is, en dit maak hulle een van 14 "voorouergroepe". Die navorsing het ook vasgestel die oorsprong van die moderne mens se migrasie is in suidwestelike Afrika, naby die grens tussen Namibië en Angola.

Onlangse DNS-studies van die genome van "H. Neanderthalensis" en "H. Denisova" wys ’n mate van verbastering het plaasgevind. Moderne mense buite Afrika het 2 tot 4% Neanderdaller-gene in hul genome. Hierdie nuwe bevindings weerspreek nie die Uit Afrika-teorie nie, buiten in sy strengste vertolking. Klein groepe uit Afrika het moontlik met ander groepe in Eurasië verbaster.

Die menslike evolusie word gekenmerk deur ’n aantal morfologiese, fisiologiese, ontwikkelings- en gedragsveranderings wat plaasgevind het sedert die skeiding van die mens en sjimpansee van hul laaste gemeenskaplike voorsaat. Die grootste veranderings is die loop op twee voete, ’n vergrote brein, ’n langer swangerskap en kindertydperk, en ’n afname in geslagsdimorfie. Die verband tussen hierdie veranderings is ’n kwessie waaroor steeds gedebatteer word. Nog ’n belangrike morfologiese verandering is ’n kragtiger greep, wat eerste in "H. erectus" ontwikkel het.

Tweevoetigheid is ’n basiese aanpassing van Hominini en word beskou as die hoofrede vir die skedelveranderings wat in alle tweevoetige hominiene voorkom. Die vroegste tweevoetige hominien is óf "Sahelanthropus" óf "Orrorin" – die ten volle tweevoetige "Ardipithecus" het later ontstaan. Die ape wat op hul kneukels loop, die gorilla en sjimpansee, het min of meer in dieselfde tyd geskei, en óf "Sahelanthropus" óf "Orrorin" kon die laaste gemeenskaplike voorouer gewees het.

Die vroeë tweevoetiges het eindelik ontwikkel in "Australopithecus" en later "Homo". Daar is verskeie teorieë oor die waarde van tweevoetigheid. Dit is moontlik verkies omdat dit die hande vrygelaat het vir die uitreik na en dra van kos, energie gespaar het tydens beweging, hardloop en jag oor lang afstande moontlik gemaak het, uitsig verbeter en hipertermie help voorkom het deur ’n kleiner deel van die lyf aan die son bloot te stel; dit alles om beter aan te pas by die graslandomgewing eerder as die vorige woudhabitat.

Boonop het tweevoetigheid gelei tot die aanpassing van die skelet – nie net van die bene en pelvis nie, maar ook die ruggraat, voete, enkels en skedel. Die dybeen het ’n effens hoekiger posisie ingeneem om die swaartekragmiddelpunt na die geometriese middel van die liggaam te verskuif. Die knie- en enkelgewrigte het sterker geword om die toenemende gewig beter te dra. Om die groter druk op die rugwerwels te steun, het die ruggraat ’n S-vorm aangeneem en die lumbale werwels het korter en breër geword. Die groottoon het in lyn met die ander tone beweeg om voorwaartse beweging aan te help. Die arms het korter geword in vergelyking met die bene om beter te kon hardloop. Die agterhoofopening het ook vorentoe geskuif.

Die belangrikste veranderings is in die pelvis, wat korter en breër geword het om die swaartekragmiddelpunt bestendig te hou terwyl geloop is. ’n Nadeel is dat die geboortekanaal kleiner geword het. Daar was later ’n verbreding om die geboorte van babas met ’n groter breinkapasiteit te vergemaklik, maar dit was beperk tot die boonste deel, aangesien ’n verdere vergroting tweevoetige beweging sou beperk het.

Die verkorting van die pelvis en vernouing van die geboortekanaal het ’n groot invloed gehad op die menslike geboorteproses, wat baie moeiliker is as by ander primate. Die kleiner geboortekanaal het ’n hindernis geraak toe breingrootte in vroeë mense begin toeneem het, en dit het ’n korter swangerskapperiode tot gevolg gehad. Dit is die rede hoekom mense die lewe skenk aan onvolgroeide babas wat nie kan loop voor hulle 12 maande oud is nie en langer hulpeloos is as ander primate se kinders. Vertraagde seksuele volwassenheid by die mens het ook gelei tot die ontwikkeling van die menopouse – een verduideliking daarvoor is dat ouer vroue hul gene beter kan oordra deur hul dogters se kinders te versorg as om nog kinders van hul eie te hê.

Die menslike spesie het ’n veel groter brein as ander primate ontwikkel – dit is gemiddeld 1 330 cm in die moderne mens, meer as twee keer so groot as by die sjimpansee of gorilla. Die patroon het begin by "Homo habilis", wat ’n effens groter brein (600 cm) gehad het as die sjimpansee, en het toegeneem met "Homo erectus" (800 tot 1 100 cm) voordat dit ’n hoogtepunt bereik het met die Neanderdallers (1 200 tot 1 900 cm) (wat selfs groter was as dié van "Homo sapiens"). Die patroon van nageboortelike breingroei verskil van ander primate s’n; daar is langer periodes van sosiale aanlering en die verbetering van taalvaardigheid in menslike kinders.

Die verskille in die struktuur van die brein is egter belangriker as die verskil in grootte. Die toenemende volume het mettertyd dele van die menslike brein verskillend beïnvloed – die temporale lobbe, wat die leer van taal beheer, het buite verhouding toegeneem, net so die prefrontale korteks, wat verband hou met ingewikkelde besluitneming en sosiale gedrag. Die vergroting van die brein word verbind met ’n groter klem op vleis in die dieet of die ontwikkeling van die kookproses, en daar is voorgestel dat intelligensie toegeneem het as gevolg van ’n groter behoefte om sosiale probleme op te los namate die menslike gemeenskap meer kompleks geword het.

Die kleiner mate van geslagsdimorfie is hoofsaaklik te sien in die verkleining van die manlike oogtande in vergelyking met dié van ander ape, asook kleiner wenkbroubene en algemene stewigheid. ’n Belangrike fisieke verandering by vroue is die ontwikkeling van verskuilde bronstigheid. Mense en bonobo's is die enigste ape waar die vrou dwarsdeur die jaar vrugbaar is en by wie geen uiterlike tekens van vrugbaarheid (soos genitale swelling) voorkom nie.

Al bogenoemde kenmerke saam kan dalk toegeskryf word aan ’n groter verbintenis (Engels: "bonding") tussen pare om die kinders groot te maak omdat hulle langer onvolwasse bly. Daar is egter steeds ’n mate van geslagsdimorfie wat betref die verspreiding van liggaamshare en algemene grootte; mans is byvoorbeeld gemiddeld sowat 15% groter as vroue.

’n Aantal ander veranderings kenmerk ook die menslike evolusie, soos ’n toename in sig eerder as reuk, ’n kleiner maag, die verlies van liggaamshare, die verandering van die gebit, die ontwikkeling van ’n ken (wat net in "Homo sapiens" voorkom) ens.

Die bewyse waarop wetenskaplike weergawes van menslike evolusie geskoei is, kom uit baie terreine van die natuurwetenskap. Die hoofbron van kennis oor die evolusieproses was tradisioneel fossielrekords, maar sedert die ontwikkeling van genetika aan die begin van die 1970's het DNS-ontleding feitlik net so belangrik geword. Studies in wordingsleer, filogenie en veral evolusie-ontwikkelingsbiologie van beide gewerweldes en ongewerweldes bied aansienlike insig in die evolusie van alle lewe, ook hoe die mens ontwikkel het. Die spesifieke bestudering van die oorsprong en lewe van die mens is antropologie, veral paleoantropologie wat fokus op die bestudering van die prehistoriese mens.

Die naaste lewende verwante van die mens is sjimpansees en bonobo's (albei genus "Pan") en gorillas (genus "Gorilla"). Huidige ramings oor die ooreenkoms tussen die mens en die sjimpansee se DNS is tussen 95% en 99%. Deur die gebruik van die tegniek bekend as die molekulêre klok kan die tyd bepaal word wanneer twee stambome geskei het. Die langarmape (gibbons) en orang-oetangs was die eerste groepe wat afgeskei het van die stamboom wat tot die mens gelei het, daarna die gorillas en toe die sjimpansees en bonobo's. Die skeiding tussen die mens en die sjimpansee word op sowat 4 tot 8 miljoen jaar geraam, tydens die Laat Mioseen-epog.

Genetiese inligting word ook gebruik om te bepaal of daar wel ’n uitruiling van gene tussen die vroeë moderne mense en die Neanderdallers was, en om ons begrip te verbeter van vroeë menslike migrasiepatrone en skeidingsdatums.

In menslike-evolusie-genetika word studies gedoen oor hoe een menslike genoom verskil van ’n ander, die evolusiegebeure wat daartoe aanleiding gegee het en die huidige uitwerking daarvan. Verskille tussen genome het antropologiese, mediese en forensiese implikasies en aanwendings. Genetikagegewens kan ’n belangrike insig verskaf in menslike evolusie.

Daar is min fossiele bewyse vir die skeiding van die gorilla, sjimpansee en Hominini-stambome. Die vroegste fossiele wat vermoedelik deel van die Hominini-stamboom is, is "Sahelanthropus tchadensis" van 7 miljoen jaar gelede, "Orrorin tugenensis" van 5,7 miljoen jaar gelede en "Ardipithecus kadabba" van 5,6 miljoen jaar gelede. Elkeen van hulle word deur sommige wetenskaplikes beskou as ’n tweevoetige voorsaat van latere hominiene, maar elkeen van dié aansprake word ook betwis. Dit is moontlik dat een of meer van hierdie spesies voorsate is van ’n ander tak van Afrika-ape, of dat hulle ’n gemeenskaplike voorsaat verteenwoordig tussen hominiene en ander ape.

Die vraag oor die verband tussen hierdie vroeë fossiele spesies en die Hominini-stamboom is nog onbeantwoord. Uit hierdie vroeë spesies het "Australopithecus"-takke sowat 4 miljoen jaar gelede ontstaan en geskei in die robuuste "Paranthropus"- en slanker "Australopithecus"-spesies. Een van hulle (moontlik "Australopithecus garhi") was dalk die voorsaat van die genus "Homo". Die "Australopithecus"-spesies wat die beste verteenwoordig word in die fossielrekord is "Australopithecus afarensis", waarvan fossiele van meer as honderd individue ontdek is van Noord-Ethiopië (soos die beroemde Lucy) tot Kenia en Suid-Afrika. Fossiele van die robuuste "Australopithecus"-spesies soos "A. robustus" (ook genoem "Paranthropus robustus") en "A./P. boisei" is veral volop in Suid-Afrika by terreine soos Kromdraai en Swartkrans, en by die Turkanameer in Kenia.

Die vroegste lede van die genus "Homo" is "Homo habilis", wat sowat 2,3 miljoen jaar gelede ontwikkel het. "H. habilis" is die eerste spesie waarvoor daar positiewe bewyse is dat hulle steengereedskap gebruik het. Sommige wetenskaplikes beskou "Homo rudolfensis", ’n groter groep fossiele met soortgelyke morfologie, as ’n aparte spesie terwyl ander meen dit behoort ook tot "H. habilis" en die verskille tussen hulle is bloot interne spesievariasies en dalk selfs geslagsdimorfie. Die brein van hierdie vroeë hominiene was omtrent so groot soos ’n sjimpansee s’n en hul grootste aanpassing was tweevoetigheid om voorsiening te maak vir ’n lewe op die grond.

In die volgende miljoen jaar het die brein groter begin word en teen die tyd dat "Homo erectus" op die toneel verskyn het, het die breingrootte verdubbel. "Homo erectus" was die eerste hominiene wat Afrika verlaat het. Hulle het tussen 1,3 en 1,8 miljoen jaar gelede deur Afrika, Asië en Europa versprei. Een "H. erectus"-bevolking, soms ook geklassifiseer as ’n aparte spesie, "Homo ergaster", het in Afrika gebly en in "Homo sapiens" ontwikkel. Daar word geglo hierdie spesies het die eerste keer vuur gemaak en ingewikkelde gereedskap gebruik.

Die vroegste oorgangsfossiele tussen "H. ergaster/erectus" en Archaïese "H. sapiens" is uit Afrika, soos "Homo rhodesiensis", maar skynbare oorgangsvorme is ook in Georgië gevind. Hierdie afstammelinge van "H. erectus" uit Afrika het van 500 000 jaar gelede af deur Eurasië versprei en in "H. antecessor", "H. heidelbergensis" en "H. neanderthalensis" ontwikkel. Die vroegste fossiele van anatomies moderne mense is uit die Middel-Steentydperk, sowat 200 000 jaar gelede, soos die Omo-oorblyfsels van Ethiopië. Die fossielrekord in Israel en Suid-Europa begin sowat 90 000 jaar gelede.

Toe moderne mense van Afrika deur Eurasië versprei het, het hulle ander hominiene soos "H. neanderthalensis" en "H. Denisova" teengekom wat kon ontwikkel het uit die "Homo erectus"-bevolkings wat Afrika 2 miljoen jaar gelede verlaat het. Die aard van die interaksie tussen hierdie susterspesies is al lank ’n omstrede onderwerp – die vraag is of die moderne mens die ander spesies vervang het en of hulle eenders genoeg was dat hulle kon verbaster het; indien laasgenoemde, kon die vroeëre bevolkings bygedra het tot die genetiese materiaal van die moderne mens.

Teen 40 000 jaar gelede het die moderne mens Eurasië en Oseanië bewoon en minstens 14 500 jaar gelede die Amerikas.

"Homo sapiens" is die enigste oorlewende spesie van die genus "Homo". Hoewel ander, uitgestorwe spesies dalk voorsate van die mens was, is baie van hulle waarskynlik ons "neefs" wat afgeskei het van ons voorsate. Daar is nie konsensus oor watter van die spesies as subspesies beskou moet word en watter nie.

Van die vroeë "Homo"-spesies is:

"Homo habilis" het van sowat 2,4 tot 1,4 miljoen jaar gelede geleef. Dit het in die laat Plioseen of vroeë Pleistoseen in Suider- en Oos-Afrika ontstaan toe dit van "Australopithecus" afgeskei het. Sommige wetenskaplikes meen die spesie moet na die genus "Australopithecus" geskuif word vanweë die morfologie van die skedel wat eerder dui op boom klim as tweevoetigheid.

Dit is beskou as die eerste "Homo"-spesie tot met die ontdekking van "Homo gautengensis" in Mei 2010 in Suid-Afrika. Hulle is waarskynlik ouer as "Homo habilis".

Dit is voorgestelde spesiename vir fossiele van 1,9 tot 1,6 miljoen jaar oud. Die verband tussen hulle en "Homo habilis" is nog onseker.

Die eerste fossiele van "H. erectus" is in 1891 in Java ontdek. Hulle het tussen sowat 1,8 miljoen en 70 000 jaar gelede geleef. Fossiele uit die vroeë fase, van sowat 1,8 tot 1,25 miljoen jaar gelede, word beskou as ’n ander spesie, "H. ergaster", of as ’n subspesie, "H. erectus ergaster".

Dit is voorgestelde spesies wat ’n oorgang kon gewees het tussen "H. erectus" en "H. heidelbergensis".

"H. heidelbergensis" (die Heidelberg-mens) het tussen sowat 800 000 en 300 000 jaar gelede geleef. Ander voorgestelde name sluit in "Homo sapiens heidelbergensis" en "Homo sapiens paleohungaricus".


"H. neanderthalensis", ook soms "H. sapiens neanderthalensis" genoem, het sowat 400 000 tot 30 000 jaar gelede in Europa en Asië gewoon. Feitlik alle moderne nie-Afrikane het Neanderdaller-gene, wat dui op ’n verbastering of dat "H. neanderthalensis" en die mens ’n gemeenskaplike voorsaat kon gehad het. Mededinging met "Homo sapiens" het dalk gelei tot hul uitsterwing. Die twee spesies kon tot 10 000 jaar lank saam in Europa voorgekom het.

In 2008 is ’n klein deel van ’n vinger in Siberië ontdek. Dit het aan ’n kind behoort en dié bevolking word die Denisova-hominiene genoem. Artifakte, onder meer ’n armband, wat op dieselfde vlak ontdek is, is sowat 40 000 jaar oud. DNS-toetse dui daarop dat die vinger tot dieselfde stamboom as die Neanderdallers behoort het.

"H. floresiensis", wat van sowat 100 000 tot 12 000 jaar gelede geleef het, was baie klein (moontlik die gevolg van ’n tipe dwergisme). Hulle is ook ’n voorbeeld van ’n onlangse "Homo"-spesie met eienskappe wat nie in die moderne mens voorkom nie. Dit lyk of hulle ’n gemeenskaplike voorsaat met die mens gedeel het, maar van die menslike stamboom geskei en hul eie evolusiepad gevolg het. Sommige wetenskaplikes meen egter "H. floresiensis" is ’n moderne "H. sapiens" met patologiese dwergisme.

'n Paar spesimens van die Filippynse eiland Luzon wat 50 000 tot 67 000 jaar oud is, is onlangs deur hulle ontdekkers beskryf as behorende tot 'n nuwe menslike spesie, "H. luzonensis", op grond van die eienskappe van die tande.

"H. sapiens" bestaan van sowat 250 000 jaar gelede tot die hede. Tussen 400 000 en 250 000 jaar gelede het ’n groter brein ontwikkel, asook tegnieke om ingewikkelde gereedskap te maak. Dit het die oorgang van "H. erectus" na "H. sapiens" moontlik gemaak. Volgens direkte bewyse was daar ’n migrasie van ’n "H. erectus"-bevolking uit Afrika en daarna ’n oorgang van die bevolking wat in Afrika agtergebly het, na "H. sapiens". ’n Daaropvolgende migrasie het daartoe gelei dat laasgenoemde "H. erectus" in Eurasië vervang het. Dit word beskou as die "Uit Afrika-teorie" – dat alle moderne mense uit Afrika stam. Huidige bewyse sluit nie die ontwikkeling van die mens in meer as een streek of die verbastering van spesies uit nie.

"H. sapiens idaltu" van Ethiopië is ’n uitgestorwe subspesie van sowat 160 000 jaar gelede.

Die gebruik van gereedskap word beskou as ’n teken van intelligensie en daar word gereken dit het sekere aspekte van die menslike evolusie gestimuleer, veral die voortdurende vergroting van die brein. Paleontoloë het nog nie ’n verduideliking vir die vergroting van hierdie orgaan oor miljoene jare ondanks die groot eis wat dit aan energieverbruik stel nie. Die moderne mens se brein gebruik sowat 13 watt (260 kilokalorieë per dag), ’n vyfde van die liggaam se totale energieverbuik. Daar word vermoed die toenemende gebruik van gereedskap sou hulle in staat stel om te jag vir energieryke vleisprodukte en om plantprodukte met meer energie te verwerk. Die vroeë hominiene was dus onder evolusionêre druk om hul vermoë te vergroot om gereedskap te maak en gebruik.

Dit is moeilik om te bepaal presies wanneer die vroeë mense gereedskap begin gebruik het, want hoe primitiewer die gereedskap (byvoorbeeld klippe met skerp kante), hoe moeiliker is dit om vas te stel of hulle menslike artifakte of natuurlike voorwerpe is. Daar is moontlike bewyse dat "Australopithecus" sowat 4 miljoen jaar gelede klippe gebreek en as gereedskap gebruik het, maar dit is debatteerbaar.
Baie spesies het primitiewe gereedskap gemaak en gebruik, maar dit is die genus "Homo" wat ingewikkelder gereedskap gemaak het. Die vroegste bekende gereedskap is die Oldowan-steengereedskap uit Ethiopië wat sowat 2,5 tot 2,6 miljoen jaar oud is – ouer as die eerste bekende "Homo"-spesies. ’n "Homo"-fossiel is naby van die Oldowan-gereedskap ontdek en die ouderdom daarvan is op 2,3 miljoen jaar geraam; dit is dus wel moontlik dat ’n "Homo"-spesie die gereedskap gemaak en gebruik het. Daar is egter nie genoeg bewyse daarvoor nie. Die mens se hand kan groter druk uitoefen en daarom kan die duim en vingers voorwerpe stewig vashou om gereedskap te maak. Dit is wat mense van ape en ander primate onderskei, en dit word nie gesien in fossiele van ouer as 1,8 miljoen jaar nie.

Volgens Bernard Wood het "Paranthropus" saam met die vroeë mense in die Oldowan-area geleef. Daar is geen direkte bewyse dat "Paranthropus" die gereedskap gemaak het nie, maar hul anatomie dui indirek daarop dat hulle dit sou kon doen. Die meeste paleoantropoloë stem egter saam dat die vroeë mens verantwoordelik was vir die Oldowan-gereedskap. Hulle reken die meeste van dié gereedskap is ontdek naby "Homo"- en nie "Paranthropus"-fossiele nie.

Die eerste bekende steengereedskap dateer uit omstreeks 2,6 miljoen jaar gelede, toe "H. habilis" in Oos-Afrika kapgereedskap gemaak het. Dit was die begin van die Steentydperk, wat sowat 10 000 jaar gelede geëindig het. Die Steentydperk word verdeel in die Ou (tot 350 000-300 000 jaar gelede), Middel- (tot 50 000-30 000 jaar gelede) en Laat Steentydperk.

Die tydperk van 700 000 tot 300 000 jaar gelede is ook bekend as die Acheuléen, toe "H. ergaster" (of "erectus") groot handbyle uit vuursteen en kwartsiet gemaak het, eers primitief en later meer gesofistikeerd. Ná sowat 50 000 jaar gelede is meer gespesialiseerde vuursteengereedskap deur die Neanderdallers en Cro-Magnon-mense gemaak (messe, lemme en lepels). In dié tyd het hulle ook gereedskap uit bene begin maak.

Dit lyk of die gebruik van gereedskap tot sowat 50 000-40 000 jaar gelede stapsgewys gevorder het. Elke fase ("H. habilis", "H. ergaster", "H. neanderthalensis") het op ’n hoër vlak as die vorige een begin, maar het daarna stadig ontwikkel. Paleoantropoloë debatteer tans oor of hierdie "Homo"-spesies sommige van die moderne mens se kulturele en gedragseienskappe besit het, soos taal, simboliese gedagtes, tegnologiese kreatiwiteit ens. Dit lyk of hulle kultureel konserwatief was en oor lang tydperke gehou het by eenvoudige tegnologieë en kossoekpatrone.

Omstreeks 50 000 jaar gelede het die menslike kultuur vinniger begin ontwikkel. Tekens kenmerkend van moderne gedrag het skielik in die argeologiese rekord verskyn. Sommige geleerdes meen egter die oorgang het meer geleidelik plaasgevind, oor sowat 200 000 jaar, en dat die eerste tekens reeds te bespeur is by die Archaïese "Homo sapiens" in Afrika.

Moderne mense het afgestorwenes begin begrawe, diervelle gebruik om klere te maak, met meer gesofistikeerde metodes begin jag (soos vangputte en die jaag van diere oor kranse) en grottekeninge gemaak. Namate die menslike kultuur gevorder het, het verskillende bevolkings bestaande tegnologieë vernuwe (vishoeke, knope en naalde van been), iets wat nie voor 50 000 jaar gelede gesien is nie.

Onder die konkrete voorbeelde van moderne menslike gedrag sluit antropoloë in die maak van gespesialiseerde gereedskap, die gebruik van juwele en beelde (soos grottekeninge), die organisering van die leefarea, rituele (soos die insluit van geskenke in grafte), gespesialiseerde jagtegnieke, die verkenning van meer uitdagende gebiede en ruilhandelsnetwerke.

Die evolusie van "Homo sapiens" het nog nie tot ’n einde gekom nie. Natuurlike omstandighede, soos die klimaat en geografiese ligging, vorm belangrike evolusionêre faktore.

Verskeie ondersoeke toon dat die moderne mens die afgelope 40 000 jaar geneties vinnig aan die verander is, veral ná die ontstaan van landbou. Die Amerikaanse antropoloë Henry Harpending en John Hawks het 270 mense uit vier verskillende etniese groepe ondersoek: Sjinese, Japannese, Noord-Europeërs en Nigeriërs. Minstens 7 persent van hul gene het in die laaste 5 000 jaar verander. Die vermoë om laktose te verteer het tussen 10 000 en 6 000 jaar gelede ontwikkel. Dit is waarskynlik te danke aan die opkoms van veeteelt: melk en ander suiwelprodukte kon nou geëet word en dit het ’n ekstra voedselbron vir die mens verskaf.

Die aanpassing by siektes speel ook ’n rol in evolusie. Sekelsel-anemie is maar een voorbeeld hiervan. Dit is ’n ooreflike aandoening waarby die mens se hemoglobien abnormaal is. Dit kom voor in etniese groepe uit lande waar malaria voorkom, en mense met die geen het ’n groter oorlewingskans omdat die malariaparasiet minder doeltreffend is in hul bloedselle (in normale bloedselle kan die parasiet makliker vermenigvuldig). Wanneer malaria nie meer endemies is nie, neem die getal mense met sikkelsel-anemie af.

Ook velkleur dui aan dat die mens aanpas by die omgewing waarin hy leef. So bied ’n donker vel meer beskerming teen sonlig as ’n ligter vel en mense met ’n donker vel bly gewoonlik in gebiede waar die son baie helder skyn. Eindelik word ’n donker vel ’n oorerflike eienskap binne ’n bepaalde bevolkingsgroep. In gebiede met min sonlig is dit weer nadelig omdat minder vitamien D in donker velle gevorm word, en velle is dus meer geneig om lig te wees.

Ook verstedeliking het bygedra tot genetiese veranderings by die moderne mens. In ’n ondersoek deur Barnes et al. is bevind in gebiede met ’n lang geskiedenis van verstedeling, word meer dikwels by die inwoners die genetiese variant aangetref wat weerstand bied teen besmetting deur tuberkulose en melaatsheid.

Volgens Cochran en Harpending gaan mense vanweë die enorme bevolkingsgroei en veranderende lewensomstandighede geneties al hoe meer van mekaar verskil. Dit sal net eindig wanneer bevolkingsgroei en lewensomstandighede stabiliseer.

Dié lys is in chronologiese volgorde volgens genus.



</doc>
<doc id="85541" url="https://af.wikipedia.org/wiki?curid=85541" title="Corné Fourie">
Corné Fourie

Corné Fourie (gebore in Roodepoort op 2 September 1988) is 'n Suid-Afrikaanse rugbyspeler wat as loskopstut vir die Pumas in die Curriebeker en Vodacombeker, en die Lions in Superrugby speel.



</doc>
<doc id="85542" url="https://af.wikipedia.org/wiki?curid=85542" title="Marcel van der Merwe">
Marcel van der Merwe

Marcel van der Merwe (gebore in Welkom op 24 Oktober 1990) is 'n Suid-Afrikaanse rugbyspeler wat op stut speel vir die Blou Bulle in die Curriebeker en die Bulls in Superrugby.



</doc>
<doc id="85543" url="https://af.wikipedia.org/wiki?curid=85543" title="Cobus Reinach">
Cobus Reinach

Cobus Reinach (gebore 2 Februarie 1990 in Bloemfontein, Suid-Afrika) is 'n rugbyspeler wat vir die Northampton Saints op skrumskakel speel. Hy is ook deel van Suid-Afrika se span tydens die Rugbywêreldbeker 2019.

Hy is die seun van die voormalige dubbel-Springbok Jaco Reinach († 21 Januarie 1997).



</doc>
<doc id="85544" url="https://af.wikipedia.org/wiki?curid=85544" title="Königstein im Taunus">
Königstein im Taunus

Königstein im Taunus is 'n stad en herstellingsoord in die administratiewe distrik Hochtaunuskreis van die Duitse deelstaat Hesse. Die stad is naby Frankfurt am Main teen die beboste hellings van die Taunus-bergreeks geleë.

Die eerste verwysing na Königstein dateer van 1215. In 1313 is stadstatus aan die nedersetting verleen. Vandag is Königstein im Taunus, net soos sy buurstad Kronberg im Taunus, een van die welvarendste nedersettings in Duitsland, met 'n gemiddelde koopkragindeks van 191 in 2011 (in vergelyking met 'n gemiddeld van 100 vir die hele land). Naas die kernstad met sy welgestelde woonbuurte is daar drie stadsdele, Mammolshain, Schneidhain en Falkenstein. Aan die laasgenoemde is, net soos aan die kernstad, weens sy gesonde klimaat die amptelike predikaat "Heilklimatischer Kurort" ("herstellingsoord") toegeken.

Twee kastele toring uit bo Königstein en Falkenstein. Die bouvalle van die kasteel Königstein is een van die grootstes in Duitsland. Volgens historiese oorlewerings is dit deur die grawe von Nürings gebou om vanaf die vroeë 14de eeu die belangrike handelsroete tussen Frankfurt am Main en Keulen te beskerm. Ná die Staufertydperk is die kasteel grootliks uitgebrei. Die laer gedeelte van die onbewoonde hooftoring, die sogenaamde "Bergfried" of wagtoring, dateer van die vroeë 14de eeu en is later verskeie kere verhoog tot sy huidige hoogte van 34 meter.

Die bouvalle van die kasteel Falkenstein bied 'n uitsig oor Frankfurt am Main en die Ryn-Mainvlakte. Groot dele van die oorspronklike kasteel het bewaar gebly, waaronder die hooftoring uit die vroeë 14de eeu met 'n hoogte van 18 meter.


</doc>
<doc id="85547" url="https://af.wikipedia.org/wiki?curid=85547" title="Paul Jordaan">
Paul Jordaan

Paul Jordaan (gebore 4 Januarie 1992 in Somerset-Oos, Suid-Afrika) is 'n rugbyspeler wat vir die Sharks in die Superrugby-kompetisie speel.

Hy was 'n lid van die Suid-Afrikaanse o/20-span wat aan die 2011 IRR Juniorwêreldbeker asook die 2012-toernooi deelgeneem het. 



</doc>
<doc id="85549" url="https://af.wikipedia.org/wiki?curid=85549" title="Excelsior-diamant">
Excelsior-diamant

Die Excelsior-diamant is 'n diamant wat die grootste was toe dit gevind was. Die diamant is op 30 Junie 1893 gevind in die De Beers-myn te Jagersfontein. Dit het 971 karaat geweeg, was 2½ duim lank, 2 duim wyd en een duim hoog. Dit is 'n blouwit steen en is opgesny in 21 diamante wat altesaam 364 karaat geweeg het. Die werker wat die diamant gevind het, het £ 500 kontant en 'n perd met saal en toom ontvang as beloning.

Die Cullinan-diamant wat later gevind was is groter. Dit is tans die vierde grootste diamant.



</doc>
<doc id="85550" url="https://af.wikipedia.org/wiki?curid=85550" title="Mees onlangse gemeenskaplike voorsaat">
Mees onlangse gemeenskaplike voorsaat

In genetika is die mees onlangse gemeenskaplike voorsaat (MOGV) van enige groep die mees onlangse individu waarvan die hele groep direk afstam. Die term word veral gebruik in menslike genealogie.

Om ’n mens se afkoms oor ’n paar geslagte na te spoor, vorm in beginsel ’n stamboom van ouers, grootouers, oergrootouers ens. Die getal mense in so ’n toenemend groter wordende stamboom kan egter baie gou meer wees as die bevolking waaruit die eerste voorsate kom. ’n Mens wat vandag leef, kan oor 30 geslagte (tot by die Middeleeue) 2 of sowat 1,07 miljard voorouers hê, meer as die wêreldbevolking in dié tyd. Dit is duidelik dat daar dubbele verwysings is en die mens van verskeie voorsate afstam deur meer as een linie.

Die term MOGV kan ook gebruik word om die gemeenskaplike voorsaat van meer as een spesie te bepaal. Die term is in die verlede afwisselend gebruik met laaste gemeenskaplike voorsaat (LGV) vir die gemeenskaplike voorsaat van óf ’n enkele spesie óf van verskillende spesies. Eersgenoemde word tans meestal gebruik binne ’n spesifieke spesie, terwyl laasgenoemde gebruik word vir verskillende spesies. 


</doc>
<doc id="85552" url="https://af.wikipedia.org/wiki?curid=85552" title="Homo antecessor">
Homo antecessor

Homo antecessor is ’n uitgestorwe Homo-spesie (of -subspesie) wat sowat 800 000 tot 1,2 miljoen jaar gelede geleef het. Dit is een van die vroegste bekende menslike spesies in Europa. Die fossiele is deur Eudald Carbonell, Juan Luis Arsuaga en J.M. Bermúdez de Castro ontdek.

Argeoloë en antropoloë verskil oor die verband tussen "H. antecessor" en ander "Homo"-spesies in Europa. Een mening is dat dit ’n oorgang is tussen "H. ergaster" en "H. heidelbergensis", maar Richard Klein dink dit is ’n aparte spesie wat uit "H. ergaster" ontstaan het. Sommige wetenskaplikes beskou dit as dieselfde spesies as "H. heidelbergensis", wat tussen 250 000 en 600 000 jaar gelede tydens die Pleistoseen in Europa geleef het.

Die bes bewaarde fossiel is die bokaak van ’n 10-jarige wat in Spanje ontdek is. Die gemiddelde breingrootte was 1 000 cm. In 1994 en 1995 is 80 fossiele van nog ses individue in Spanje gevind. Op die terreine is verskeie tekens gevind dat die vleis van die bene afgesny is, wat daarop dui dat "H. antecessor" dalk kannibale was.

Voetspore wat vermoedelik dié van "H. antecessor" is en meer as 800 000 jaar oud is, is aan die kus van Norfolk, Engeland, gevind.



</doc>
<doc id="85554" url="https://af.wikipedia.org/wiki?curid=85554" title="Homo floresiensis">
Homo floresiensis

Homo floresiensis is ’n uitgestorwe spesie van die genus "Homo". Die oorblyfsels van ’n individu wat sowat 0,9 m lank was, is in 2003 in Indonesië ontdek. Die gedeeltelike skelette van altesaam nege individue is gevind, insluitende ’n volledige kopbeen. 

Intensiewe navorsing is gedoen om te bepaal of die fossiele verteenwoordigend is van ’n aparte spesie as "Homo sapiens". Die hominien is merkwaardig omdat dit ’n klein liggaam en brein gehad het, asook omdat dit tot redelik onlangs (moontlik 12 000 jaar gelede nog) geleef het. Saam met die bene is steengereedskap ontdek wat wissel tussen 94 000 en 13 000 jaar oud. 

"H. floresiensis" is ’n voorbeeld van ’n onlangse "Homo"-spesie met eienskappe wat nie in die moderne mens voorkom nie. Dit lyk of hulle ’n gemeenskaplike voorsaat met die mens gedeel het, maar van die menslike linie geskei en hul eie evolusiepad gevolg het. Sommige wetenskaplikes meen egter "H. floresiensis" is ’n moderne "H. sapiens" met patologiese dwergisme.



</doc>
<doc id="85555" url="https://af.wikipedia.org/wiki?curid=85555" title="Denisova-hominien">
Denisova-hominien

Die Denisova-hominien of Homo denisova is óf ’n Steentydperk-spesie van die genus "Homo" óf ’n subspesie van "Homo sapiens". Wetenskaplikes het in Maart 2010 die ontdekking aangekondig van ’n vingerbeen van ’n jong vrou wat sowat 41 000 jaar gelede geleef het. Dit is gevind in ’n grot in Siberië wat ook bewoon is deur Neanderdallers en anatomies moderne mense, hoewel DNS-studies getoon het dit verskil van albei dié spesies. 

Daaropvolgende studies het getoon die groep het ’n gemeenskaplike oorsprong met Neanderdallers, dat hul woongebied gestrek het van Siberië tot Suidoos-Asië en dat hulle verbaster het met die voorsate van die moderne mens. ’n Vergelyking met Neanderdallers uit dieselfde grot dui op ’n groot mate van verbastering, met die plaaslike Neanderdaller-DNS wat 17% uitmaak van die Denisova-genoom. Daar was ook tekens van verbastering met ’n tot nog toe ongeïdentifiseerde Archaïese menslike linie. 

Twee tande en ’n toonbeentjie van verskillende individue van dieselfde bevolking is ook gevind.


</doc>
<doc id="85557" url="https://af.wikipedia.org/wiki?curid=85557" title="Mauritiaanse roepee">
Mauritiaanse roepee

Die Mauritiaanse roepee (valutateken: ₨; ISO 4217 kode: "MUR") is die plaaslike geldeenheid van Mauritius.

Die roepee is in die lewe geroep deur wetgewing in 1876. Die roepee is gekies as gevolg van massiewe invloei van die Indiese roepee tydens volgehoue Indiese immigrasie na Mauritius. Die Mauritiaanse roepee is in 1877 ingestel ter vervanging van die Indiese roepee, pond sterling en die Mauritiaanse dollar, met die Mauritiaanse roepee gelyk aan een Indiese roepee of 'n halwe Mauritiaanse dollar. Die pond was 10¼ roepees werd op daardie tydstip. Die Mauritiaanse geldeenheid was ook in die Seychelle gesirkuleer tot 1914, toe dit vervang is deur die Seychelle roepee teen gelyke waarde.

In 1934 is die Mauritiaanse roepee gekoppel aan die Britse Pond sterling wat die verbintenis met die Indiese roepee vervang het, teen die koers van 1 Roepee = 1 shilling 6 pennies (die koers waarteen die Indiese roepee ook gekoppel was). Hierdie koers, gelykstaande aan 13 ⅓ rupees = £ 1, is tot 1979 volgehou.

In 1877 is munte vir die 1, 2, 5, 10 en 20 sent bekendgestel, met die laer drie waardes in koper en die hoër twee silwer. Muntproduksie is in 1899 gestaak maar gedurende 1911 hervat. Silwer muntstukke is eers weer in 1934 geproduseer, toe ¼ , ½ en 1 roepee-munte ingevoer is. In 1947 is 'n koper-nikkel 10 sent bekendgestel, met koper-nikkel vervangende alle silwer in 1950.

In 1971 is 'n nuwe stel van die munte en banknote ingestel deur die Koninklike Munt. Dit stel het Koningin Elizabeth II se portret vertoon op die voorkant en 'n verskeidenheid van heraldiese motiewe op die agterkant. Sommige keersy-ontwerpe vir hierdie versameling is ontwerp deur Christopher Ironside, insluitend die 10 roepee, 200 goue roepee en 250 goue roepee (uitgereik in 1988).

In 1987 is 'n nuwe reeks munte ingevoer, wat vir die eerste keer nie die beeld van die monarg gedra het nie (Mauritius het eers 'n republiek geword in 1992), maar dié van Sir Seewoosagur Ramgoolam. Hierdie munte was 'n koper-bedekte staal vir die 1 en 5 sent (die 5 sent is aansienlik verklein), vernikkelde staal 20 sent en ½ roepee en koper-nikkel 1 en 5 roepees. Koper-nikkel 10 roepees is in 1997 bekendgestel. Munte tans in sirkulasie is die 1, 5 en 10 roepees.

In 2007 is 'n bi-metaal 20 roepee-munt uitgereik ter herdenking van die Bank van Mauritius se 40ste bestaansjaar.

Die eerste banknote wat deur die regering uitgereik is (in denominasies van 5, 10 en 50 roepees) dateer terug tot 1876. In 1919 word 'n 1 Roepeebanknoot bygevoeg. In 1940 is nooduitreikings gemaak van 25 en 50 sent en 1 roepee. In 1954 is 25 en 1000 roepees bekendgestel.

Die Bank van Mauritius is in September 1967 as die land se sentrale bank gestig, en is sedertdien verantwoordelik vir die uitreiking van die land se banknote en muntstukke. Die bank het sy eerste note in 1967 uitgereik, bestaande uit vier waardes: 5, 10, 25 en 50 roepees, almal ongedateer en met 'n portret van koningin Elizabeth II op die voorkant. Oor die jare is sommige denominasies hersien met nuwe handtekeninge van die Goewerneur en Besturende direkteur, maar andersins bly dit onveranderd.

In 1985 het die Bank van Mauritius 'n heelnuwe stel banknote van 5, 10, 20, 50, 100, 200, 500 en 1000 roepees uitgereik. 'n Deeglike studie van hierdie banknote wys 'n interessante verskeidenheid van substelle wat deur twee gelddrukmaatskappye ("Bradbury Wilkinson" en "Thomas de La Rue") gedruk is. Die note is ook in verskillende tydperke ontwerp, want daar is baie min identies en konsekwent aan die ontwerpfunksies wat op al die denominasies pryk. 'n Wisselende banknootnommeringstelsel, verskillende vorme van sekuriteitsdrade, variasies in die ontwerp en grootte van die Mauritiaanse landswapen, verskillende ultravioletlig-latente druk, teenstrydighede in die grootte-inkremente tussen die waardes en vele verskillende tipes lettersetwerk wat gebruik is, is net 'n paar van die opmerklike verskille. Hierdie uitreiking was tot in 1998 in omloop.

In 1998 het die Bank van Mauritius het 'n nuwe uitgawe van banknote vrygestel bestaande uit 7 waardes, nl. 25, 50, 100, 200, 500, 1000 en 2000 roepees. Hierdie banknote het 'n standaardformaat gehad en is almal gelyktydig uitgereik in November 1998. Al die banknote van hierdie uitreiking is deur "Thomas de la Rue Beperk" in Engeland gedruk. Hierdie banknote is egter uit sirkulasie onttrek in Junie 1999 weens vele geskilpunte.

Die Bank van Mauritius se mees onlangse herontwerp van sy banknote was in Junie 1999; dit is tans steeds in gebruik.

Elke denominasie vertoon die portret van 'n prominente Mauritiaanse persoon aan die linkerkant.


</doc>
<doc id="85562" url="https://af.wikipedia.org/wiki?curid=85562" title="Jonker-diamant">
Jonker-diamant

Die Jonker-diamant was die vierde grootste diamant gewees toe dit op 17 Januarie 1934 deur die delwer, Jacobus Jonker, gevind is op die plaas Elandsfontein, Pretoria. Die ongeslypte diamant het 726 karaat geweeg. Die diamant is opgesny in 12 stene wat wissel van 142.9 tot 5.3 karaat.



</doc>
<doc id="85563" url="https://af.wikipedia.org/wiki?curid=85563" title="Homo cepranensis">
Homo cepranensis

Homo cepranensis is ’n voorgestelde naam vir ’n menslike spesie wat verteenwoordig word deur ’n enkele kopbeen wat in 1994 in Italië ontdek is. Die fossiel is deur die argeoloog Italo Biddittu ontdek en is die bynaam "Ceprano-mens" gegee na aanleiding van ’n nabygeleë dorp 89 km suidoos van Rome.

Die ouderdom van die fossiel word geskat op tussen sowat 350 000 en 500 000 jaar. Die eienskappe van die kopbeen dui op ’n oorgang tussen "Homo erectus" en latere spesies soos "Homo heidelbergensis". Volgens ’n 2011-studie is dit ’n voorsaat van "Homo neanderthalensis". 


</doc>
<doc id="85564" url="https://af.wikipedia.org/wiki?curid=85564" title="Edelhert-grotmense">
Edelhert-grotmense

Die Edelhert-grotmense is die mees onlangse prehistoriese bevolking wat nie soos moderne mense lyk nie. Fossiele van tussen 14 500 en 11 500 jaar oud is in die Edelhert- en die Longlin-grot in China ontdek. Hulle het ’n mengsel eienskappe van archaïese en moderne mense en daar is aanvanklik geglo hulle is ’n aparte menslike spesie wat uitgesterf het voordat hulle tot die geenpoel van die moderne mens kon bydra. 

Daar is bewyse van groot herte wat in die grot gaargemaak is, vandaar die naam.

In 1979 is die gedeeltelike skedel van ’n grotbewoner in die Longlin-grot in die Guangxi Zhuang-streek van Cina ontdek. Nog menslike oorblyfsels is daarna in die Maludong-grot (Edelhert-grot) in die provinsie Yunnan gevind. Laasgenoemde se ouderdom is met radiokoolstofdatering geraam op tussen 14 500 en 11 500 jaar. Daar word geglo alle ander prehistoriese menslike spesies soos die Neanderdallers was uitgesterf teen die tyd dat die Edelhert-grotmense geleef het. Hulle sal dus meer onlangse mense gewees het as "Homo floresiensis" (van sowat 13 000 jaar gelede).

Ondanks hul relatief jong ouderdom toon die fossiele eienskappe van meer primitiewe mense. Hulle het anders as moderne mense plat gesigte, breë neuse, uitstekende kakebene sonder ’n ken, groot kiestande, prominente wenkbroubene, dik skedelbene en ’n brein van gemiddelde grootte gehad.

Ondanks hul kenmerkende eienskappe is die wetenskaplikes wat hulle ontdek het teensinnig om hulle as ’n nuwe spesie te klassifiseer. Hulle kon dalk die produk van verbastering tussen Denisova-hominiene en moderne mense gewees het. Sommige wetenskaplikes glo die verskille is binne die verwagte variasies tussen menslike bevolkings.

DNS kon nog nie uit die fossiele onttrek word nie, maar pogings duur voort. Eers dan sal dit moontlik wees om die verwantskap tussen hulle en ander moderne mense te bepaal.


</doc>
<doc id="85567" url="https://af.wikipedia.org/wiki?curid=85567" title="Eureka-diamant">
Eureka-diamant

Die Eureka-diamant is die eerste diamant wat in Suid-Afrika gevind is. Die diamant is deur Erasmus Jacobs naby Hopetown gevind teen die einde van 1866 en weeg 21,25 karaat, ongeslyp. Gedurende die begin van 1867 het Schalk van Niekerk, die Jacobs-gesin se buurman, die klippie opgemerk tydens 'n besoek. Van Niekerk het kleurvolle klippies versamel en mev. Jacobs het die klippie aan hom geskenk. 'n Paar weke later wys Van Niekerk die klippie aan die jagter John O' Reilly wat aangebied het om uit te vind wat se klippie dit is. Op beide Hopetown en Colesberg is O' Reilly uitgelag toe hy sê hy vermoed dié klippie is 'n diamant. Die vrederegter Lorenzo Boyes was egter geïnteresseerd in die klippie en bied aan om dit aan dr. William Guybon Atherstone te wys, wat 'n amateur mineraloog was.

Die klippie was op 12 Maart 1867 per koevert en poskoets gestuur na Atherstone wat dit klippie as strooikleurige diamant identifiseer. Hy skat die waarde daarvan as £800 en stel toe die koloniale sekretaris, Richard Southey, in kennis van die diamant. Atherstone versoek ook dat die diamant op die Paryse tentoonstelling vertoon moet word. Die diamant word, op versoek van Southey, na die Franse konsul, Ernest Héritte, gestuur; dié was ook 'n amateur mineraloog. Héritte en Louis Hond, 'n juwelier toets die diamant en bevestig die waarde as £500 ongeslyp en as £800 geslyp. Hierna word die steen na die juweliersfirma, Garrard & Co in Londen gestuur wat hulle bevinding bevestig. 

Die Kaapse goewerneur, sir Philip Wodehouse het die diamant gekoop in Desember 1867 vir £500. Schalk van Niekerk ontvang twee-derdes en John O' Reilly een-derde van die geld. Wodehouse het die diamant later verkoop; die nuwe eienaar is onbekend. 

'n Honderd jaar nadat die diamant opgetel is, in 1966, het De Beers die diamant van sy Londense eienaar, Peter Locan, gekoop en aan die mense van Suid-Afrika geskenk. Dit word bewaar in die Kimberleyse Museum.



</doc>
<doc id="85568" url="https://af.wikipedia.org/wiki?curid=85568" title="Scarra Ntubeni">
Scarra Ntubeni

Scarra Ntubeni (gebore in Oos-Londen op 18 Februarie 1991) is 'n rugbyspeler wat vir die Westelike Provinsie in die Curriebeker en die Stormers in Superrugby op haker speel. 

Sedert 2013 is hy ingesluit by die Springbokke se oefengroepe, maar het sy eerste speelkans vir dié span eers op 17 Augustus 2019 teen Argentinië op Loftus Versfeld gekry.



</doc>
<doc id="85569" url="https://af.wikipedia.org/wiki?curid=85569" title="Ryno Barnes">
Ryno Barnes

Ryno Barnes (gebore in Kaapstad op 5 November 1981) is ’n Suid-Afrikaanse rugbyspeler wat op haker speel vir die Griekwas in die Curriebeker en as plaasvervanger-haker in die Superrugbykompetisie vir die Cheetahs.



</doc>
<doc id="85570" url="https://af.wikipedia.org/wiki?curid=85570" title="Deon van Rensburg">
Deon van Rensburg

Deon van Rensburg (gebore in Potchefstroom op 24 Januarie 1982) is 'n Suid-Afrikaanse rugbyspeler wat vir die Lions op vleuel of senter speel in die Superrugbyreeks. Hy het voorheen vir die Luiperds en sedert 2010 vir die Goue Leeus in die Curriebeker-reeks gespeel.



</doc>
<doc id="85571" url="https://af.wikipedia.org/wiki?curid=85571" title="Faf de Klerk">
Faf de Klerk

Francois "Faf" de Klerk (gebore in Nelspruit, 19 Oktober 1991) is ’n Suid-Afrikaanse rugbyspeler wat vir die op skrumskakel speel in die Superrugbyreeks. Hy het voorheen vir die Pumas in die Curriebeker- en Vodacombeker-reekse gespeel.

Hy het sy debuut vir die Springbokke op 11 Junie 2016 gemaak in 'n verloortoetswedstryd teen Ierland op Nuweland. Hy is ook deel van Suid-Afrika se span tydens die Rugbywêreldbeker 2019.



</doc>
<doc id="85572" url="https://af.wikipedia.org/wiki?curid=85572" title="Willie Wepener">
Willie Wepener

Willie Wepener (gebore op 2 April 1981 in Newcastle) is 'n Suid-Afrikaanse rugbyspeler. Hy speel as haker vir die Lions in Superrugby en die Goue Leeus in die Curriebeker-reeks. Wepener het voorheen Clermont Auvergne, Griekwas, die Luiperds en die Blou Bulle verteenwoordig.

Hy sluit vir die derde keer by die Goue Leeus aan, na die ondertekening van 'n twee-jaarkontrak in Augustus 2013 met die Johannesburgse span. 



</doc>
<doc id="85577" url="https://af.wikipedia.org/wiki?curid=85577" title="Diogo Cão">
Diogo Cão

Diogo Cão (verangliseerd tot Diogo Cam), was 'n Portugese seevaarder en ontdekkingsreisiger. Daar is min omtrent sy vroeë lewe bekend. Hy was in diens van koning Alfonso V en later Johann II toe hy sy ontdekkingstogte onderneem het.

Tydens sy eerste reis (1482–1483) ontdek hy die Kongorivier en rig 'n klipkruis by die rivier se mondig op. Hy vaar die rivier op en kom in kontak met die Bakongo-koninkryk. Daarna volg hy die Afrika-kuslyn tot by Kaap St. Mary in Angola. Dié kruis is in 1886 herontdek.

Op sy tweede reis (1485–1486) vorder Diogo tot by Kaap Kruis in Namibië, waar hy nog 'n kruis oprig. Dit is nie seker of hy van sy laatste tog teruggekeer het nie. Sommige neem aan dat hy by Kaap Kruis oorlede en begrawe is.




</doc>
<doc id="85578" url="https://af.wikipedia.org/wiki?curid=85578" title="Ster van Suid-Afrika">
Ster van Suid-Afrika

Die Ster van Suid-Afrika is die eerste groot diamant wat 'n internasionale diamantstormloop na Suid-Afrika ontketen het. Die wit diamant het 83.5 karaat geweeg. Die diamant is in Maart 1869 op die plaas Sandfontein by die Oranjerivier deur 'n Griekwa met die naam van Swartbooi opgetel. Die diamant is deur 'n familielid van Swartbooi aan Schalk van Niekerk aangebied. Hy het dit onmiddellik as 'n diamant herken. Hy bied al sy lewende hawe aan as betaling, naamlik 500 skape, 10 beeste en een perd. Hy verkoop die diamant aan die firma "Lilienfeld Brothers" op Hopetown vir £11,200. Die firma verkoop weer die diamant aan 'n Londense firma "Hunt en Roskeld" vir 'n onbekende gedrag. Die diamant word in peervorm geslyp en weeg nou 47.75 karaat. Die Hertog van Dudley koop dit vir £25,000. Op 2 Mei 1974 word die diamant opgeveil vir £552,000 in Geneve.

Die Cullinan I diamant wat uit die Cullinan-diamant geslyp is staan bekend as die "Groot Ster van Afrika".



</doc>
<doc id="85580" url="https://af.wikipedia.org/wiki?curid=85580" title="Rooihartboom">
Rooihartboom

Die Rooihartboom ("Hymenocardia ulmoides") is 'n boom in die familie "Phyllanthaceae" wat op sanderige grond voorkom in die verre noorde van Suid-Afrika tot in Zimbabwe.



</doc>
<doc id="85584" url="https://af.wikipedia.org/wiki?curid=85584" title="Coulomb">
Coulomb

Die Coulomb (vernoem na Charles Coulomb) is die SI-eenheid waarin elektriese lading gemeet word (Eenheid simbool: C)

Die SI-definisie is as volg:


In eenheid simbole:

of die empiriese verband:


</doc>
<doc id="85590" url="https://af.wikipedia.org/wiki?curid=85590" title="Paranthropus boisei">
Paranthropus boisei

Paranthropus boisei of Australopithecus boisei was ’n vroeë hominien wat beskryf is as die grootste spesie van die "Paranthropus"-genus (robuuste "Australopithecus"). Dit het tydens die Pleistoseen-epog van sowat 2,3 tot 1,2 miljoen jaar gelede in Oos-Afrika voorgekom.

Die goed bewaarde kopbeen is die eerste keer op 17 Julie 1959 deur die antropoloog Mary Leakey ontdek in Olduvaikloof, Tanzanië. Dit is die "Neutekraker-mens" gedoop vanweë die vorm van sy onderste kakebeen. Dit was sowat 1,75 miljoen jaar oud en het eienskappe van die robuuste "Australopithecus" gehad. Mary en haar man, Louis Leakey, het die vonds geklassifiseer as "Zinjanthropus boisei": ""Zinj"" van die Middeleeuse Oos-Afrika-streek Zanj, ""anthropus"" (Grieks ανθρωπος, antropos) "mens"; en ""boisei"" na Charles Boise, die antropologiespan se weldoener. 

"Paranthropus boisei" (soos die spesie later genoem is) was ’n waardevolle vonds, veral toe die antropoloë se seun Richard Leakey meen dit is die eerste hominienspesie wat steengereedskap gebruik het. Nog ’n skedel is in 1969 deur Richard by Koobi Fora naby die Turkanameergebied in Kenia gevind.

Die breinvolume is redelik klein – tussen sowat 500 en 550 cm, nie veel groter as dié van "Australopithecus afarensis" en "Australopithecus africanus" of moderne sjimpansees nie. Dit het ’n baie korter foramen magnum (agterhoofopening) as "Paranthropus robustus" gehad. Die variasies in die skedels van "P. boisei" is ook baie groot. Die gemiddelde volwasse mannetjies was groter as die wyfies (geslagsdimorfie) – meer as in feitlik alle ander "Australopithecus"-spesies. Mannetjies het sowat 49 kg geweeg en was sowat 1,37 m lank in vergelyking met die wyfies se 34 kg en 1,24 m. 

"P. boisei" het in graslande gebly. Sy skedel was ideaal vir swaar kouwerk en hy het ander eienskappe gehad wat met vandag se gorilla ooreenstem. Die agterste kiestande was relatief groot en het twee keer so ’n groot area beslaan as by moderne mense. Hy het ook sterk kouspiere gehad. Die voorste tande was egter kleiner as by ander, soortgelyke spesies.

In 1993 het A. Amzaye fossiele van "P. boisei" in Ethiopië gevind. Die gedeeltelike skedel het die naam KGA10-525 gekry en is na raming sowat 1,4 miljoen jaar oud. Dit is die grootste skedel van "P. boisei" wat nog gevind is. 

Die oudste fossiel van die spesie, L. 74a-21, is in Omo, Ethiopië, gevind en is na raming sowat 2,3 miljoen jaar oud. Die jongste fossiele, OH 3 en OH 38 van die Olduvaikloof, is sowat 1,2 miljoen jaar oud.




</doc>
<doc id="85591" url="https://af.wikipedia.org/wiki?curid=85591" title="Australopithecus sediba">
Australopithecus sediba

Australopithecus sediba is ’n spesie van "Australopithecus" uit die vroeë Pleistoseen wat sowat 2 miljoen jaar oud is. Ses skelette is in die Wieg van die Mensdom in Suid-Afrika gevind – die een ’n jong man (MH1, ook bekend as "Karabo"), ’n volwasse vrou (MH2), ’n volwasse man en drie kinders.

Die fossiele is saam in die bodem van die Malapagrot gevind waar hulle hulle oënskynlik doodgeval het, en is tussen 1,977 en 1,98 miljoen jaar oud.

Meer as 220 stukke van die spesie is ontdek. Die gedeeltelike skelette is aanvanklik in die tydskrif "Science" deur die paleoantropoloog Lee R. Berger van die Universiteit van die Witwatersrand in Johannesburg en sy kollegas beskryf as ’n nuut ontdekte spesie van die vroeë mens met die naam "Australopithecus sediba" ("sediba" beteken "fontein" of "put" in Sotho).

"Australopithecus sediba" het dalk in die grasvelde gewoon, maar het vrugte en ander kos uit die woud geëet – nes moderne sjimpansees. 

Die eerste voorbeeld van "A. sediba" is op 15 Augustus 2008 deur die paleoantropoloog Lee Berger se negejarige seun, Matthew, gevind naby sy pa se uitgrawingsterrein in die Malapa-natuurreservaat noord van Johannesburg. Dit het later geblyk die fossiel behoort aan ’n jong man van 1,27 m waarvan die skedel in Maart 2009 deur Berger se span ontdek is. Die vonds is op 8 April 2010 bekend gemaak.

Op dieselfde terrein is verskeie dierefossiele gevind. Berger en die geoloog Paul Dirks het gereken die diere het in die diep grot geval nadat hulle deur die reuk van water daarheen gelok is.

Toetse wys die fossiele is nie ouer as sowat 2 miljoen jaar nie en die teenwoordigheid van dierespesies wat sowat 1,5 miljoen jaar gelede uitgesterf het, wys die fossiele is nie jonder as 1,5 miljoen jaar nie. 

Die skedel van "A. sediba" verskil van beide die ouer "Australopithecus anamensis", "Australopithecus garhi" en "Australopithecus afarensis" en die jonger spesies in die genus "Homo". Die klein breinkapasiteit en kort lengte van die fossiele is die belangrikste rede dat die ontdekkers hul vonds as "Australopithecus" geklassifiseer het en nie as "Homo" nie. Die morfologie van die bekken en die heupe herinner egter sterk aan dié van die mens.

Die ontdekkers beskou "A sediba" as ’n soort tussenganger tussen "Australopithecus africanus" (die spesie waartoe die Taung-kind en Mev. Ples behoort) en "Homo habilis" of selfs die latere "Homo erectus" (waarvan in Afrika onder andere die Turkana-seun ’n voorbeeld is). Ander ondersoekers wys op die verskille met "Homo" en is daarom versigtiger. Hulle beskou "A. sediba" as ’n laat Suider-Afrikaanse soort "Australopithecus", wat ’n tydgenoot van die eerste mense was. Die oudste fossiele wat tot die genus "Homo" gereken word, is dié van "Homo rudolfensis" en is sowat 2,5 miljoen jaar oud, ouer as "A. sediba".


</doc>
<doc id="85593" url="https://af.wikipedia.org/wiki?curid=85593" title="Stefan Watermeyer">
Stefan Watermeyer

Stefan Watermeyer (gebore te Nelspruit op 3 Junie 1988) is 'n Suid-Afrikaanse rugbyspeler wat vir die Kings op senter speel in die Superrugbyreeks.

Hy het ook voorheen vir die Blou Bulle, Griekwas en die Pumas in die Vodacombeker- en die Curriebeker-reeks gespeel.

Hy het ook twee wedstryde vir die Ospreys in Wallis gespeel in 2011-12. Met sy debuut vir die Ospreys het hy 'n drie gedruk en is aangewys as "Speler-van-die-wedstryd". Ongelukkig het die implementering van 'n salarisplafon in Wallis beteken dat hy vrygestel is deur die Ospreys in Julie 2012.

Ná sy terugkeer na Suid-Afrika sluit hy hom aan by die Pumas vir die 2013 seisoen.

Hy word ingesluit in die Lions-span vir die 2014 Superrugbyseisoen en maak sy debuut in 'n 21-20 oorwinning oor die Cheetahs in Bloemfontein op 15 Februarie.



</doc>
<doc id="85594" url="https://af.wikipedia.org/wiki?curid=85594" title="Damian de Allende">
Damian de Allende

Damian de Allende (gebore te Kaapstad op 25 November 1991) is 'n Suid-Afrikaanse rugbyspeler wat vir die op senter of vleuel speel in die Superrugbyreeks.

In 2012 het hy sy debuut gemaak vir die Westelike Provinsie in hul Vodacombekerwedstryd teen die Pampas XV. Hy speel drie wedstryde in die reeks en druk een drie. Hy is daarna ingesluit in die WP-groep vir die Curriebeker Premierliga.

De Allende het ook die Ikey Tigers in die 2012 Varsitybeker verteenwoordig.

In Augustus 2013 het hy 'n kontrak onderteken met die Westelike Provinsie en Stormers tot 2015.

Op 16 Augustus 2014 het De Allende sy debuut vir die Springbokke in 'n toets teen Argentinië in Pretoria gemaak, op die ouderdom van 22 jaar. Hy was ook deel van Suid-Afrika se span tydens die Rugbywêreldbeker 2015 en die Rugbywêreldbeker 2019.



</doc>
<doc id="85595" url="https://af.wikipedia.org/wiki?curid=85595" title="Francois Venter">
Francois Venter

Francois Venter (gebore te Bloemfontein op 19 April 1991) is 'n Suid-Afrikaanse rugbyspeler wat vir die op binnesenter speel in die Pro14-reeks. 

Venter het voorheen vir die Blou Bulle in die Vodacombeker- en die Curriebeker-reekse gespeel. Hy het sy toetsdebuut vir die Springbokke op 12 November 2016 teen Engeland in Londen gemaak, op die ouderdom van 25.



</doc>
<doc id="85597" url="https://af.wikipedia.org/wiki?curid=85597" title="2014 Curriebeker Premierafdeling">
2014 Curriebeker Premierafdeling

Die 2014 Absa Curriebeker is ’n rugbykompetisie wat in 2014 tussen provinsiale spanne in Suid-Afrika uitgespook is. Dit was die 76ste seisoen van die kompetisie sedert dit vir die eerste keer in 1889 gespeel is.

Die Natalse Haaie was die verdedigende kampioen. Hulle het die Westelike Provinsie met 33–19 in die 2013 eindstryd op Nuweland verslaan. Die eindstryd is op 25 Oktober 2014 beslis.

Na afloop van die Vodacombeker is ’n Curriebekerkwalifiseringstoernooi gehou om die agtste span vir die Premierafdeling te bepaal. Die Griekwas het hierdie toernooi gewen deur met een ligapunt meer as die Luiperds te eindig.




</doc>
<doc id="85599" url="https://af.wikipedia.org/wiki?curid=85599" title="Paranthropus">
Paranthropus

Paranthropus (van die Griekse παρα, "para" "neffens"; άνθρωπος, "ántropos" "mens"), is ’n genus van uitgestorwe hominiene. Hulle was tweevoetige hominiede wat waarskynlik sowat 2,7 miljoen jaar gelede afgestam het van "Australopithecus".

Lede van die genus word gekenmerk deur hul robuuste of sterk kraniodentale anatomie, insluitende ’n gorilla-agtige sagittale kam en breë tande. 

’n Deel van ’n kopbeen van "Paranthropus robustus" is in 1938 deur ’n skoolseun, Gert Terblanche, gevind by Kromdraai, 70 km suidwes van Pretoria, Suid-Afrika. Robert Broom van die destydse Transvaal Museum het dit as ’n nuwe spesie beskryf. 

"Paranthropus boisei" is in 1959 deur die Britse paleoantropoloog Mary Leakey ontdek by Olduvai-kloof in Tanzanië. 
In 1967 is die eerste fossiel van "Australopithecus aethiopicus" in Ethiopië ontdek deur die Franse argeoloë Camille Arambourg en Yves Coppens.

"Paranthropus" het sowat 2,7 miljoen jaar gelede sy verskyning gemaak. Al die spesies het op twee voete geloop en geleef in die tyd toe spesies van die genus "Homo" (wat moontlik van "Australopithecus" afgestam het) algemeen voorgekom het. 

Die meeste spesies van "Paranthropus" se brein was omtrent 40 persent van dié van die moderne mens. Daar was verskille tussen die spesies, maar die algemene lengte was sowat 1,3-1,4 m en hulle was sterk gespierd. 

Die meeste "Australopithecus"-spesies het óf uit die fossielrekord verdwyn voor die verskyning van die vroeë mense óf hulle was die voorsate van "Homo habilis", maar "P. boisei" en "P. aethiopicus" het langs ’n ander lyn ontwikkel en ’n pad apart van dié van die mens gevolg. "Paranthropus" het in dieselfde tyd voorgekom as die vroeë "Homo"-genusse soos "H. habilis", "H. ergaster" en moontlik selfs "H. erectus".




</doc>
<doc id="85600" url="https://af.wikipedia.org/wiki?curid=85600" title="Paranthropus aethiopicus">
Paranthropus aethiopicus

Paranthropus aethiopicus of Australopithecus aethiopicus is ’n uitgestorwe hominiedspesie. 

Die eerste fossiel wat ontdek is, was bekend as Omo 18. Dit is in 1967 in Ethiopië ontdek deur die Franse argeoloë Camille Arambourg en Yves Coppens. In 1985 is die fossiel KNM-WT 17000 deur die antropoloog Alan Walker by die Turkanameer in Kenia ontdek. Dit is ook bekend as die "Swart Skedel" vanweë sy donker kleur. 

"P. aethiopicus" is een van ’n groep "robuuste" "Australopithecus" wat in drie spesies vertak het: "P. aethiopicus", "P. robustus" en "P. boisei". "P. aethiopicus" het spesifieke eienskappe wat van die twee ander spesies verskil, soos ’n groter sigomatiese boog en kakebene wat verder vorentoe uitsteek. Die "Swart Skedel" se ouderdom word op sowat 2,5 miljoen jaar geraam; dit is ouer as die ander spesies van die genus. Hy het baie primitiewe eienskappe wat ooreenstem met dié van "Australopithecus afarensis" en is dus waarskynlik ’n direkte afstammeling. Dit het ook ’n klein brein gehad (410 cm).

Ander liggaamseienskappe is moeilik om te voorspel omdat net die een feitlik volledige skedel gevind is.

’n Eienskap wat daarop kan dui dat "P. aethiopicus" ’n moontlike voorsaat van "P. boisei" en "P. robustus" was, is die eenderse grootte van die kakebeen. Nie alle antropoloë stem egter saam met dié teorie nie omdat die skedel meer soos dié van "A. afarensis" lyk. Daar word steeds gedebatteer oor die presiese afstamming van die spesie en daar is nog nie konsensus oor die klassifikasie daarvan nie.



</doc>
<doc id="85601" url="https://af.wikipedia.org/wiki?curid=85601" title="Australopithecus garhi">
Australopithecus garhi

Australopithecus garhi is 2,5 miljoen jaar oue fossiele wat in 1996 deur ’n navorsingspan onder die Ethiopiese en Amerikaanse paleontoloë Berhane Asfaw en Tim White ontdek is. Sommige geleerdes glo dit is ’n voorsaat van die mens en dalk die direkte voorouer van die menslike genus, "Homo". 

Die eerste fossiele is in 1996 in die Afar-kom van Ethiopië gevind. Op 20 November 1997 het die Ethiopiese paleoantropoloog Yohannes Haile-Selassie die vonds bevestig as "A. garhi". Die naam "garhi" beteken "verrassing" in die plaaslike taal, Afar.

Die eienskappe van fossiele soos BOU-VP-12/130 verskil effens van dié in "Australopithecus afarensis" en "Australopithecus africanus". Navorsing op die voor- en agterkiestande toon ’n paar ooreenkomste met dié van "Paranthropus boisei" omdat hulle groter is as dié van ander "Australopithecus"-spesies. 

’n Paar primitiewe stukke steengereedskap wat herinner aan Olduwan-tegnologie, is saam met "A. garhi"-fossiele gevind en dateer uit sowat 2,5 tot 2,6 miljoen jaar gelede. 



</doc>
<doc id="85602" url="https://af.wikipedia.org/wiki?curid=85602" title="Australopithecus bahrelghazali">
Australopithecus bahrelghazali

Australopithecus bahrelghazali is hominienfossiele wat in 1995 deur die paleontoloog Michel Brunet in Tsjad ontdek is. Brunet het dit "Abel" gedoop. Die wetenskaplike naam is KT-12/H1. 

Die fossiele is sowat 3,6 miljoen jaar oud en bestaan uit verskeie stukke kakebene en tande. 

Die onderkaak toon ooreenkomste met die gebit van "Australopithecus afarensis"; dit laat sommige wetenskaplikes glo dit is nie ’n aparte spesie nie, maar behoort tot "A. afarensis". 



</doc>
<doc id="85603" url="https://af.wikipedia.org/wiki?curid=85603" title="Raymond Dart">
Raymond Dart

Raymond Arthur Dart (4 Februarie 1893 - 22 November 1988) was 'n Suid-Afrikaanse antropoloog. Hy is gebore in Brisbane, Australië en studeer in die medisyne aan die Universiteite van Queensland en Sydney. Hy veg later in die Eerste Wêreldoorlog. Hy word 'n lektor aan die Universiteit van Londen en doen later navorsing by die Rockefellerstigting van 1921- 1922. In 1923 word hy 'n professor van Anatomie aan die Universiteit van die Witwatersrand. In 1925 word hy dekaan van die Fakulteit Geneeskunde. Hy het bekendheid verwerf vir sy herkenning van die belangrikheid van die Taung-skedel.



</doc>
<doc id="85604" url="https://af.wikipedia.org/wiki?curid=85604" title="Holotipe">
Holotipe

’n Holotipe is ’n enkele fisieke voorbeeld van ’n organisme wat gebruik word wanneer die spesie (of takson met ’n laer rang) amptelik beskryf word. Dit is óf die enigste fisieke voorbeeld óf een van verskeie, maar dit word duidelik aangedui as die holotipe. ’n Isotipe is ’n duplikaat van die holotipe.

Die ideaal is dat die holotipe tipies van die takson is, maar dit is nie noodwendig nie. Soms is net ’n deel van ’n organisme die holotipe, soos in die geval van ’n fossiel. Die holotipe van "Pelorosaurus humerocristatus", ’n groot dinosourus uit die Jura-periode, is byvoorbeeld ’n fossiele been in die Natuurhistoriese Museum in Londen. 

Selfs as ’n beter voorbeeld van die spesie gevind word, behou die holotipe sy status.



</doc>
<doc id="85606" url="https://af.wikipedia.org/wiki?curid=85606" title="Kromdraai-fossielterrein">
Kromdraai-fossielterrein

Kromdraai is ’n grot met talle fossiele sowat 2 km oos van die meer bekende Sterkfontein en sowat 45 km noordwes van Johannesburg, Suid-Afrika. Dit is in die Wieg van die Mensdom, ’n wêrelderfenisgebied, geleë en is self ’n Suid-Afrikaanse erfenisgebied.

Die terrein is in 1938 onder die aandag van Robert Broom gebring deur ’n plaaslike skoolseun, Gert Terrblanche, wat verskeie hominientande daar gevind het. Die tande was deel van ’n skedel wat later die holotipe geword het van "Paranthropus robustus". Broom het tot in 1947 uitgrawings op die terrein gedoen en dit sou lei tot die ontdekking van verskeie hominienoorblyfsels. Die terrein bestaan uit Kromdraai A en Kromdraai B; laasgenoemde is waar die hominienoorblyfsels ontdek is. In 1955 is nog verskeie hominienoorblyfsels daar ontdek.

In 1993 is opgrawings deur Francis Thackeray van die Transvaalse Museum en Lee Berger van die Universiteit van die Witwatersrand hervat. Spanne van die Harvard-universiteit en ander het later by hulle aangesluit. Dit het daartoe gelei dat nog hominienfossiele gevind is.

Die ouderdom van Kromdraai B se fossiele word geraam op sowat 2 tot 1,6 miljoen jaar, en dié van die "Paranthropus robustus"-fossiele op tussen 1,8 en 1,6 miljoen jaar.



</doc>
<doc id="85607" url="https://af.wikipedia.org/wiki?curid=85607" title="Swartkrans">
Swartkrans

Swartkrans is ’n Suid-Afrikaanse erfenisgebied naby Sterkfontein wat ryk is aan argeologiese materiaal, veral hominiedoorblyfsels. Dit is sowat 32 km van Johannesburg af geleë.

Dit is in 1968 deur die Universiteit van die Witwatersrand gekoop. Die oudste fossiele wat daar gevind is, is tussen sowat 1,8 en 2 miljoen jaar oud.

Van die vroegste getuienis van die beheer van die omgewing deur brande is by Swartkrans gevind. Van die fossiele wat daar ontdek is, sluit in dié van "Homo erectus", "Paranthropus" en "Homo habilis".

Swartkrans is deel van die wêrelderfenisgebied Wieg van die Mensdom. 


</doc>
<doc id="85609" url="https://af.wikipedia.org/wiki?curid=85609" title="Appingedam">
Appingedam

Appingedam is 'n munisipaliteit en 'n stad in die noordooste van Nederland.



</doc>
<doc id="85610" url="https://af.wikipedia.org/wiki?curid=85610" title="Rijksuniversiteit Groningen">
Rijksuniversiteit Groningen

Die Universiteit Groningen (amptelik, "Rijksuniversiteit Groningen") is ’n Nederlandse universiteit in Groningen in die provinsie Groningen. Die "RuG" is gestig in 1614, na Leiden is hulle die oudste universiteit in Nederland. 



</doc>
<doc id="85614" url="https://af.wikipedia.org/wiki?curid=85614" title="Gibbon">
Gibbon

Gibbons of langarmape is ape in die familie Hylobatidae. Die familie het histories uit net een genus bestaan, maar is nou verdeel in vier genera. Gibbons kom in tropiese en subtropiese reënwoude voor van Noordoos-Indië tot Indonesië en Noord- en Suid-China, insluitende die eilande Sumatra, Borneo en Java.

Gibbons is kleiner as die groot ape soos die sjimpansee, bonobo, gorilla, orangoetang en mens, en het ’n kleiner mate van geslagsdimorfie. In sekere opsigte stem hulle meer ooreen met die kleiner ape. Maar soos alle groot ape is die gibbon ook stertloos. ’n Verbintenis (Engels: "bonding") kom ook tussen pare voor, anders as by die meeste van die groot ape. Gibbons het ’n spesifieke manier van voortbeweeg: hulle swaai van tak tot tak oor afstande van tot 15 m, teen snelhede van tot 55 km/h. Hulle kan ook tot 8 m hoog spring en op twee voete loop met hul arms opgelig vir balans. Hulle is die vinnigste, ratsste nie-vlieënde diere wat in bome woon.

Na gelang van die spesie en geslag, kan gibbons se haarkleur wissel van donker- tot ligbruin en van swart tot wit. Min van hulle is heeltemal wit.

Die familie word in vier genera verdeel volgens hul diploïede chromosoomgetal: "Hylobates" (44), "Hoolock" (38), "Nomascus" (52) en "Symphalangus" (50).




</doc>
<doc id="85617" url="https://af.wikipedia.org/wiki?curid=85617" title="Finsch-diamantmyn">
Finsch-diamantmyn

Die Finsch-diamantmyn is sowat 65 km oos van Postmasburg naby Danielskuil geleë. Die diamantpyp is ontdek deur 'n boer, A.T. Fincham, wat saam met sy vennote hulle regte in 1963 aan De Beers verkoop het vir R4,500,000. Die diamantpyp dek ongeveer 42 akkers. Die myn is sedert sy opening in 1967 as 'n oopgroefmyn bewerk, maar vanaf 1978 is twee skagte gesink om ondergrondse aktiwiteite te begin. Die myn was 630 m diep in 2014.

Op 14 September 2011 het die Suid-Afrikaanse maatskappy "Petra Diamonds" die myn by De Beers gekoop. 



</doc>
<doc id="85618" url="https://af.wikipedia.org/wiki?curid=85618" title="Lime Acres">
Lime Acres

Lime Acres is 'n nedersetting sowat 7 km vanaf die Finsch-diamantmyn en is in 1964 gestig.




</doc>
<doc id="85619" url="https://af.wikipedia.org/wiki?curid=85619" title="Gorilla">
Gorilla

Gorillas is ape van die gelyknamige genus, "Gorilla", en is die grootste oorlewende primate. Hulle hou merendeels op die grond, is hoofsaaklik plantvretend en bewoon die woude van Sentraal-Afrika. Die genus word in twee spesies onderverdeel, en in óf vier óf vyf subspesies. Die DNS van gorillas stem besonder baie met die mens s’n ooreen, naamlik tussen 95 en 99%, en naas die sjimpansee en bonobo is hulle is die naaste verwant aan die mens.

Die naam "gorilla" kom van die eerste naam wat in 1847 deur die Amerikaanse dokter en sendeling Thomas Staughton Savage en die natuurnavorser Jeffries Wyman aan die westelike gorilla gegee is, naamlik "Troglodytes gorilla". Dit is afgelei van die Griekse Γόριλλαι ("stam harige vroue") wat omstreeks 480 v.C. deur ’n Kartaagse navigator beskryf is nadat hy moontlik die gebied besoek het wat later Sierra Leone sou word.

Die naaste verwante aan die gorilla is die sjimpansee en die mens, en al die Hominidae sowat 7 miljoen jaar van die laaste gemeenskaplike voorsaat afgeskei het. Menslike geenreekse verskil gemiddeld net 1,6% van dié van gorillas. Tot onlangs is die gorilla as ’n enkele spesie met drie subspesies beskou: die westelike laeland-, oostelike laeland- en berggorilla. Daar bestaan nou egter konsensus dat daar twee spesies met twee subspesies elk bestaan. Meer onlangs was daar voorstelle dat die een spesie ’n derde subspesie het. Die verskillende spesies en subspesies het ontstaan uit ’n enkele soort gorilla tydens die ystydperk, waarna hulle woudhabitats gekrimp en hulle van mekaar geïsoleerd geraak het.

Primatoloë ondersoek steeds die verband tussen verskillende gorillabevolkings. Die spesies en subspesies wat hier onder genoem word, is dié waaroor die meeste wetenskaplikes saamstem.

Die voorgestelde derde subspesie van "Gorilla beringei", wat nog nie ’n subspesienaam het nie, is die Bwindi-bevolking van berggorilla, soms genoem die Bwindi-gorilla.

Sommige verskille tussen die gorillas sluit in grootte, haarkleur, lengte, kultuur en gesigbreedte. Daar is vermoedelik meer as 100 000 westelike laelandgorillas in die natuur oor en 4 000 in dieretuine; en 4 000 oostelike laelandgorillas in die natuur en 24 in dieretuine. Berggorillas word die meeste bedreig, met sowat 620 oorblywendes in die natuur en geen in dieretuine nie.

Gorillas loop op hul kneukels, maar soms ook vir kort entjies op twee voete wanneer hulle kos dra of in verdedigende situasies. Mannetjies in die natuur weeg 135 tot 180 kg en is 1,7 tot 1,8 m lank, met ’n armspan van tot 2,6 m; wyfies weeg 68 tot 113 kg en is korter as mannetjies. Gesette gorillas in aanhouding kan tot 270 kg weeg. Gorillas se onderkake steek verder vorentoe as hul bokake en mannetjies het ’n prominente sagittale kam.

Die oostelike gorilla het donkerder hare as die westelike gorilla, en die berggorilla is die donkerste. Laasgenoemde het ook die digste pels. Die westelike laelandgorilla kan bruin of grys wees, met ’n rooierige voorkop. Gorillas in die laelande is skraler as die swaargeboude berggorillas. Die oostelike gorilla het ook ’n langer gesig en breër bors as die westelike gorilla.

Gorillas kom kol-kol voor. Die woongebiede van die twee spesies word geskei deur die Kongorivier en sy sytakke.

Die westelike gorilla word in westelike sentraal-Afrika aangetref en die oostelike gorilla in oostelike sentraal-Afrika. Hoewel hulle oor ’n klein gebied voorkom, word hulle op verskeie hoogtes aangetref. Die berggorilla kom voor op hoogtes van 2 200 tot 4 300 m. Laelandgorillas word in digte woude en moerasse tot so laag as seevlak aangetref. Die westelike laelandgorillas kom voor in lande van westelike Sentraal-Afrika, en die oostelike laelandgorilla in die Demokratiese Republiek van die Kongo naby sy grens met Rwanda.

’n Gorilla se dag word spandeer aan rusperiodes en reis- of vreetperiodes. Diëte wissel tussen spesies: berggorillas vreet meestal blare, stingels, murg en lote, terwyl vrugte ’n klein deel van hul dieet uitmaak. Hul kos kom wydverspreid voor en nie indiwidue of groepe hoef met mekaar te wedywer nie. Hul blyplek strek oor gemiddeld 3 tot 15 km en hul bewegings is beperk tot tipies sowat 500 m per dag.

Oostelike laelandgorillas het ’n meer uiteenlopende dieet, wat na gelang van die seisoen wissel. Blare en murg word algemeen gevreet, maar vrugte kan tot 25% van hul dieet uitmaak. Omdat vrugte minder algemeen voorkom, moet dié gorillas verder reis en hul blyplek wissel van 2,7 tot 6,5 km. Hulle sal ook insekte, veral miere, vreet. Westelike laelandgorillas vreet meer vrugte en kom dus meer wydverspreid voor. Hulle kan tot 1 105 m per dag reis en hul byplekke wissel van 7 tot 14 km. Hulle vreet ook termiete en miere. Gorillas drink selde water omdat hulle sappige plante vreet wat soms met oggenddou bedek is.

Een moontlike jagter van gorillas is die luiperd. Gorilla-reste is al gevind in luiperdmis, maar dit kan dalk oorblyfsels wees wat hulle gevreet het. Wanneer ’n luiperd, mens of ander gorillas ’n groep aanval, sal een mannetjie die ander verdedig, selfs ten koste van sy eie lewe.

Gorillas kom in troppe voor, wat dikwels bestaan uit een volwasse mannetjie, verskeie wyfies en hul nasate. Troppe met meer as een mannetjie kom ook voor. ’n Tipiese mannetjie, wat ook ’n silwerrug genoem word, is ouer as twaalf jaar. Die naam kom van die grys hare op die rug wat met volwassenheid gepaard gaan. Hulle het ook groot slagtande. Mannetjies en wyfies is albei geneig om die groep waarin hulle gebore is, te verlaat. Volwasse mannetjies verlaat dikwels die groep en vorm hul eie troppe deur wyfies te lok wat dan ook hul groep verlaat.

Berggorilla-mannetjies bly dikwels in hul geboortegroep en word ondergeskik aan die silwerrug. Wanneer die silwerrug doodgaan, kan die ander mannetjies dominant word en met die wyfies paar. Dié gedrag is nog nie onder oostelike laelandse gorillas opgemerk nie. In ’n trop met een mannetjie sal die wyfie en haar kleintjies ’n nuwe trop soek wanneer die mannetjie vrek.

Die silwerrug is die middelpunt van die trop se aandag; hy neem al die besluite, ontlont konflik, bepaal die bewegings van die groep, lei die ander na plekke om kos te vind en neem verantwoordelikheid vir die veiligheid en welsyn van die groep. Jonger, ondergeskikte mannetjies, bekend as swartrûe, dien soms as hulpbeskerming. Swartrûe is gewoonlik tussen 8 en 12 jaar oud en het nie grys hare op die rug nie. Hoewel mannetjies en wyfies sterk bande vorm, kom aggressiewe gedrag tussen hulle soms voor. Die verhouding tussen wyfies verskil; wyfies van dieselfde ma is gewoonlik vriendelik met mekaar, maar ander wyfies is dikwels aggressief teenoor mekaar. Hulle kan baklei om die aandag van die mannetjie en ’n mannetjie kan tussenbeide tree. Mannetjies het swak sosiale bande, maar dié van ’n trop wat net uit mannetjies bestaan is gewoonlik vriendelik met mekaar, versorg mekaar en speel saam, en soms het hulle homoseksuele interaksies.

Wyfies word volwasse op 10 tot 12 jaar (vroeër in aanhouding); mannetjies op 11 tot 13 jaar. Wyfies is agt en ’n half maande dragtig. Berggorillawyfies het op 10 jaar die eerste kleintjie en skenk daarna elke vier jaar die lewe. Mannetjies kan vrugbaar wees voordat hulle volwassenheid bereik. Gorillas paar regdeur die jaar.

Gorillas se kleintjies is kwesbaar en afhanklik en daarom is hul ma's belangrik vir hulle oorlewing. 'n Mannetjie versorg nie die kleintjies nie, maar speel ’n rol om hulle met ander jong gorillas te laat sosialiseer. Die silwerrug ondersteun ook die jong gorillas en beskerm hulle teen aggressiewe gedrag in die trop.

Kleintjies bly in kontak met hul ma's vir die eerste vyf maande en die ma's bly naby die silwerrug vir beskerming. Teen 12 maande beweeg kleintjies weg van die ma en op 18 tot 21 maande bestee hulle al hoe meer tyd weg van die ma af. Hulle bereik ’n jeugdige ouderdom op drie jaar, en op ses jaar slaap hulle in ’n ander nes as die ma.

’n Gorilla se verwagte lewensduur is tussen 35 en 40 jaar, hoewel hulle in dieretuine tot 50 jaar oud kan word.

Gorillas word as hoogs intelligent beskou. ’n Paar individue in aanhouding, soos Koko, het gebaretaal aangeleer. Nes ander grootape kan gorillas lag, treur, sterk familiebande smee, elementêre gereedskap maak en gebruik en oor die verlede en toekoms dink. Sommige navorsers dink selfs hulle het spirituele gevoelens. Hulle het kulture wat die bereiding van kos betref en sal individuele kleurvoorkeure toon.

’n Gorilla se hand het ’n goeie greep en hulle kan eenvoudige gereedskap inspan, soos om tak as ’n knuppel te gebruik. Die volgende waarnemings is in September 2005 gemaak deur ’n span onder Thomas Breuer. ’n Wyfie in ’n park in die Republiek van die Kongo is waargeneem terwyl sy ’n stok gebruik het om die diepte van die water te beproef toe sy ’n moeras oorsteek. Nog ’n wyfie het ’n boomstomp as ’n brug ingespan en ook as ’n stut gebruik terwyl sy visvang. Dit beteken dat al die groot ape een of ander vorm van gereedskap gebruik. In September 2005 is ’n twee en ’n half jaar oue gorilla in ’n wildreservaat in die Republiek van die Kongo gesien waar hy kokosneute met klippe oopkap.




</doc>
<doc id="85624" url="https://af.wikipedia.org/wiki?curid=85624" title="Orangoetang">
Orangoetang

Orangoetangs is die twee eksklusief Asiatiese spesies van bestaande groot ape. Hulle kom in Indonesië en Maleisië voor en word net in die reënwoude van Borneo en Soematra aangetref. Hulle word ingedeel in die genus Pongo en is histories as ’n enkele spesie beskou. Sedert 1996 word hulle egter ingedeel in twee spesies: die Borneose ("P. pygmaeus") en Soematraanse orangoetang ("P. abelii"). Die Borneose spesie word verder in drie subspesies ingedeel.

Die orangoetang is die enigste oorlewende spesies van die subfamilie Ponginae, wat ook verskeie ander spesies ingesluit het soos die drie uitgestorwe spesies van die genus "Gigantopithecus". Laasgenoemde sluit die grootste bekende primaat, "Gigantopithecus blacki", in. Albei die oorlewende spesies lyk of hulle sowat 400 000 jaar gelede vertak het. Orangoetangs het sowat 15,7 tot 19,3 miljoen jaar gelede van die ander groot ape afgeskei.

Orangoetangs bring die meeste van hul tyd in bome deur, meer as enige ander groot aapsoort. Hulle is gewoonlik rooibruin in plaas van die bruin of swart kleur van sjimpansees en gorillas. Mannetjies en wyfies verskil wat grootte en voorkoms betref. Dominante volwasse mannetjies het prominente wangkussings en lang roepgeluide waarmee hulle wyfies lok en teenstanders afskrik. Jonger mannetjies het nie dié eienskappe nie en lyk meer soos volwasse wyfies. Orangoetangs is die onafhanklikste groot aap; sosiale verbintenisse bestaan hoofsaaklik tussen ma's en hul kinders, wat vir die eerste twee jaar naby mekaar bly. Vrugte is die belangrikste deel van hul dieet, maar hulle sal ook plante, insekte en selfs voëleiers eet. Hulle kan in beide die natuur en aanhouding tot sowat 30 jaar oud word.

Orangoetangs is van die slimste primate. Hulle gebruik verskeie soorte gesofistikeerde gereedskap en bou elke nag fyn afgewerkte slaapneste uit takke en blare.

Albei soorte is bedreigde spesies; die Soematraanse orangoetang is kritiek bedreig. Mense is ’n groot bedreiging, onder meer weens wilddiefstal, die vernietiging van hul habitat en onwettige uitvoer. Volgens die Wêreldnatuurlewefonds is hul habitat net in die laaste 20 jaar met minstens 55% verklein.

Die orangoetang het ’n groot, stewige lyf, ’n dik nek, baie lang en sterk arms, kort en gebuigde bene, en geen stert nie. Die grootste deel van sy lyf is bedek met lang, rooibruin hare en ’n grysswart vel. Soematraanse orangoetangs het yler hare van ’n ligter kleur. Die diere het ’n groot kop met ’n prominente mondgebied. Hoewel hulle meestal haarloos is, kan sommige mannetjies se gesigte hare hê, wat maak dat hulle ’n snor het.

Volwasse mannetjies het groot wangflappe om hul oorheersing vir ander mannetjies te wys. Dit bestaan meestal uit vetweefsel. Volwasse mannetjies kan ook hard roep.

Die spesie toon aansienlike geslagsdimorfisme; wyfies is gewoonlik 115 cm lank en weeg sowat 37 kg, terwyl mannetjies omtrent 137 cm lank is en 75 kg weeg. ’n Mannetjie het ’n armspan van sowat 2 m.

Orangoetangs se hande stem ooreen met die mens s'n; hulle het vier lang vingers en ’n opponeerbare duim. Die rangskikking van die gewrigte en spiere toon egter ’n aanpassing vir boomklim. Die rusposisie van die vingers is gekrom en dit vorm ’n hoek vir vasklou. Verder kan die vingers en hande styf om voorwerpe klou deur die vingerpunte teen die binnekant van die hand te druk, sonder die gebruik van die duim.

Hul voete het vier lang tone en ’n opponeerbare groottoon. Orangoetangs kan goed met hul hande én voete gryp. Hul heupgewrigte het dieselfde beweeglikheid as hul skouer- en armgewrigte en hulle het dus minder beperkings in beenbeweging as mense. Anders as gorillas en sjimpansees is orangoetangs nie ware kneukellopers nie, maar vuislopers.

Die orangoetang se paring, wat herhaaldelik in dieretuine waargeneem is, gaan gepaard met 'n lang voorspel, waartydens die mannetjie al hoe harder begin grom (sing) en daarna 'n uitgebreide spel met die wyfie speel terwyl altwee ewe hard knor. 

Soms duur dit ure voordat daar tot die eintlike paring oorgegaan word en dit gebeur in stilte, gevolg deur ŉ lang naspel, waartydens die diere mekaar soos mense liefkoos. Na 'n dratyd van byna 8 maande maak die kleintjie sy verskyning. Die klein orang-oetang is aanvanklik baie hulpeloos en drink vir twee of drie jaar aan sy moeder. Hy kan ook nie klim nie (hoe vreemd dit ook al is) en as hy nie die kuns geleer word nie, kan hy selfs hoogtevrees ontwikkel. 

Die diertjie moet ook leer wat hy uit die geweldige plantevoorraad in sy omgewing kan eet en wat nie. Hoewel die orang-oetang se dieet hoofsaaklik uit plantaardige voedsel bestaan, word dit af en toe met 'n eier of 'n voël aangevul. Die wyfie leer ook haar suigeling om die plekke waar voedsel voorkom, uit te ken, en maak hom bewus van die tye van die jaar wanneer sekere voedselsoorte beskikbaar is. 

Orangoetangs bereik eers op ongeveer 10-jarige ouderdom volwassenheid en word waarskynlik 30 tot 35 jaar oud. Aangesien die moeder tydens die soog- en versorgingstyd van haar kleintjies onvrugbaar is, kan sy tydens haar leeftyd net 4 of 5 kleintjies kry. Met inagneming van die sterftesyfer onder jong orang-oetangs is dit verstaanbaar dat die spesie vinnig kan uitsterf.

Die orangoetang het byna geen natuurlike vyande nie en aansteeklike siektes en parasiete kom by hulle ook nie meer as by ander ape voor nie. Roofdiere kan nie in die boomtoppe kom nie, en hoewel slange 'n aanval kan waag, kan die orangoetang hom vanweë sy geweldige krag blykbaar teen selfs groot wurgslange beskerm. Die spesie is nogtans besig om vinnig uit te sterf - 'n toestand wat byna heeltemal deur die mens se toedoen veroorsaak is. 

Vondste van fossiele dui daarop dat orangoetangs tot redelik onlangs in die hele Suidoos-Asië en tot in Suid-China voorgekom het, maar teenswoordig word hulle nog net op Kalimantan en Sumatera Utara (Noord-Sumatra) in Indonesië aangetref. Die spesie is aanvanklik gejag omdat hulle met die mens om voedsel meegeding het, Die vrug wat hulle die graagste eet, is die doerian, 'n stekelrige, vlesige vrug so groot soos 'n voetbal, wat in baie gebiede in boorde aangeplant word. 

Die diere is later in hul massas gevang en na dieretuine uitgevoer. Ten einde vas te stel hoeveel orangoetangs nog in hul natuurlike staat leef, word daar met vliegtuie oor die woude gevlieg. Hoewel die diere self nie gesien kan word nie, word ŉ opname van hul slaapneste bo in die bome gemaak. 

Die neste (0,6 tot 1 m in deursnee) word meestal net een keergebruik, en 'n nuwe nes word elke aand gebou, maar omdat die neste soms vir lang tye behoue bly, is die metode net gedeeltelik doeltreffend. Op grond van die opname is daar beraam dat daar in 1961 ongeveer 5 000 orang-oetangs was. 

Daarna het die getalle vinniger uitgedun aangesien die moontlikheid met elke opname skraler geword het dat 'n mannetjie en ŉ wyfie mekaar in haar vrugbare periode kon ontmoet. Hoewel daar ook ŉ ooreenkoms met dieretuine aangegaan is waarvolgens orangoetangs slegs met uitvoervergunning gekoop kan word, bestaan daar geen waarborg vir die diere se voortbestaan solank daar private kopers is nie. 

Ten einde die getal orang-oetangs in 'n bepaalde gebied bo die absolute minimum te hou, het Barbara Harrison in omstreeks 1960 op Kalimantan ŉ tydelike verblyfplek en opvoedingsentrum vir jong orang-oetangs opgerig, waar die diere in gevangenskap aangehou is. Orangoetangs wat vir 'n lang tyd by private eienaars was, het die geleentheid gekry om aan hul omgewing gewoond te raak voordat hulle weer in hul natuurlike staat vrygelaat is. 

Daarna is hulle nog 'n lang tyd gevoer, aanvanklik in 'n hok en later al hoe dieper die woud in, totdat hulle uiteindelik selfstandig genoeg was sodat hulle die wildernis kan trotseer. Die welslae van die rehabilitasie program blyk uit die feit dat een van die vrygelate wyfies na 'n afwesigheid van enkele maande met ŉ suigeling wat deur 'n wilde mannetjie verwek is, na die sentrum teruggekeer het. Benewens die reservate en tydelike verblyfplekke word pogings ook aangewend om die spesiegetalle deur teling in dieretuine te beheer. 

Hoewel dit redelik suksesvol is, ontstaan probleme dikwels vanweë die orangoetangs se seksuele voorkeure; die mannetjies en die wyfies voel nie noodwendig tot mekaar aangetrokke nie. Dit is derhalwe soms nodig om een van die twee met 'n orang-oetang van ŉ ander dieretuin uit te ruil voordat ŉ kleintjie verwek kan word.



</doc>
<doc id="85625" url="https://af.wikipedia.org/wiki?curid=85625" title="Veendam">
Veendam

Veendam is 'n munisipaliteit en 'n dorp in die noordooste van Nederland. Die dorp Veendam is in 1655 gestig as veenkolonie.

Die volgende plekke is in Veendam geleë:
Bareveld, Borgercompagnie, Ommelanderwijk, Tripscompagnie, Veendam, Wildervank, Zuidwending.



</doc>
<doc id="85635" url="https://af.wikipedia.org/wiki?curid=85635" title="Keurboomstrand">
Keurboomstrand

Keurboomstrand is 'n dorp en vakansieoord in die Suid-Afrikaanse provinsie Wes-Kaap. Keurboomstrand val onder beheer van die Bitou Plaaslike Munisipaliteit, in die Tuinroete-distriksmunisipaliteit.

Die Keurboomsrivier mond hier in die Indiese Oseaan uit.



</doc>
<doc id="85636" url="https://af.wikipedia.org/wiki?curid=85636" title="Kranshoek">
Kranshoek

Kranshoek is 'n nedersetting digby Plettenbergbaai in die Suid-Afrikaanse provinsie Wes-Kaap. Kranshoek val onder beheer van die Bitou Plaaslike Munisipaliteit, in die Tuinroete-distriksmunisipaliteit.



</doc>
<doc id="85637" url="https://af.wikipedia.org/wiki?curid=85637" title="De Marne">
De Marne

De Marne is 'n voormalige munisipaliteit in die provinsie Groningen in die noordooste van Nederland. De Marne is gestig in 1990 deur die samevoeging van die munisipaliteite Leens, Eenrum, Kloosterburen en Ulrum. Leens was die administratiewe setel van die munisipaliteit gewees.

Op 1 Januarie 2019 is De Marne opgegaan in die nuwe munisipaliteit Het Hogeland.

Bokum, Broek, Douwen, Eenrum, Ewer, Grijssloot, Groot Maarslag, Hornhuizen, Houwerzijl, Kaakhorn, Kleine Huisjes, Klein Maarslag, Kloosterburen, Kruisweg, Lauwersoog, Leens, Mensingeweer, Molenrij, Niekerk, Oudedijk, Pieterburen, Roodehaan, Schouwen, Schouwerzijl, 't Stort, Ulrum, Vierhuizen, Vliedorp, Warfhuizen, Wehe-den Hoorn, Westernieland, Wierhuizen, Zoutkamp, Zijldijk



</doc>
<doc id="85638" url="https://af.wikipedia.org/wiki?curid=85638" title="Bedum">
Bedum

Bedum is 'n voormalige munisipaliteit en 'n dorp in die provinsie Groningen in die noordooste van Nederland.

Op 1 Januarie 2019 is Bedum opgegaan in die nuwe munisipaliteit Het Hogeland.

Bedum, Ellerhuizen, Koningslaagte, Menkeweer, Noordwolde, Onderdendam, Onderwierum, Plattenburg, Roderwolt, Sint-Annerhuisjes, Ter Laan, Westerdijkshorn, Willemsstreek, Zuidwolde.



</doc>
<doc id="85639" url="https://af.wikipedia.org/wiki?curid=85639" title="Ten Boer">
Ten Boer

Ten Boer is 'n voormalige munisipaliteit en 'n dorp in die provinsie Groningen in die noordooste van Nederland.

Ten Boer maak sedert 2019 deel uit van die Groningen-munisipaliteit.

Achter-Thesinge, Boltklap, Bouwerschap, Bovenrijge, Emmerwolde, Garmerwolde, Hemert, Kröddeburen, Lageweg, Lellens, Lutjewolde, Oosterdijkshorn, Sint-Annen, Steerwolde, Ten Boer, Ten Post, Thesinge, Winneweer, Wittewierum, Woltersum, Zevenhuisjes.



</doc>
<doc id="85641" url="https://af.wikipedia.org/wiki?curid=85641" title="Delfzijl">
Delfzijl

Delfzijl is 'n munisipaliteit en 'n stad in die provinsie Groningen in die noordooste van Nederland. Die hudige munisipaliteit is gestig in 1990 deur die samevoeging van die munisipaliteite Bierum en Termunten by Delfzijl.

Amsweer, Arwerd, Baamsum, Bierum, Biessum, Binnen Ae, Borgsweer, Dallingeweer, Dekkershuizen, Delfzijl, Farmsum, Feldwerd, Fiemel, Geefsweer, Godlinze, Heveskes, Heveskesklooster, Ideweer, Holwierde, Krewerd, Ladysmith, Lalleweer, Losdorp, Meedhuizen, Nansum, Naterij, Nooitgedacht, Opmeeden, Oterdum, Polen, Spijk, Termunten, Termunterzijl, Tuikwerd, Tuikwerderrak, Tweehuizen, Uiteinde, Uitwierde, Vierburen, Vierhuizen, Wagenborgen, Wartum, Weiwerd, Woldendorp en Zeshuizen.



</doc>
<doc id="85642" url="https://af.wikipedia.org/wiki?curid=85642" title="Seksuele seleksie">
Seksuele seleksie

Seksuele seleksie is ’n vorm van natuurlike seleksie waarin sommige individue meer nasate as ander het in ’n bevolking omdat hulle meer geslaagd is in die vind van maats. Charles Darwin het seksuele seleksie in 1858 beskyf as ’n belangrike proses in die evolusie van spesies en ’n vername element in sy teorie van natuurlike seleksie, maar dié konsep het eers ’n naam gekry in sy 1859-boek "On the Origin of Species".

As voorbeelde van seksuele seleksie het hy die vere van poue en paradysvoëls, die horings van takbokke en die maanhare van leeus gebruik.

Darwin se daaropvolgende boek uit 1871, "The Descent of Man and Selection in Relation to Sex", was ’n werk in twee volumes waarin hy 70 bladsye afstaan aan seksuele seleksie in die menslike evolusie en 500 bladsye aan seksuele seleksie in ander diere. Opsommend: terwyl natuurlike seleksie ’n gevolg is van die stryd om te oorleef, is seksuele seleksie vanweë die stryd om voort te plant.

Poue is een van die bekendste voorbeelde van seksuele seleksie, waar mannetjies meeding om die aandag van ’n wyfie. Die gevolg is ’n wonderlike vertoning van kleurryke vere. Bioloë vermoed die veerlae van die mannetjies is ’n manier om die liggaam se simmetrie te vertoon; wyfies kan so die gesondheid en gehalte van sy gene sien omdat siektes, beserings en genetiese gebreke die liggaam se simmetrie kan beïnvloed.

In voëlspesies word so ’n vertoon dikwels gebruik, moontlik omdat hulle lig is en gevegte tussen mannetjies onprakties of ondoeltreffend sal wees. Daarom gebruik hulle een van die volgende metodes om met mekaar mee te ding:

Darwin het voorgestel die manlike baard sowel as die mens se min hare in vergelyking met dié van feitlik alle ander soogdiere, is die gevolg van seksuele seleksie. Hy het geredeneer dat vroue minder liggaamshare as mans het omdat haarloosheid ’n belangrike eienskap vir seleksie deur mans was in die tyd toe hulle gewoonlik hul maat gekies het. Mans is op die ou end ook daardeur geraak vanweë die genetiese verband tussen die geslagte. Hy het ook ’n teorie gehad dat dit seksuele seleksie is wat verantwoordelik is vir die verskille tussen rasse, want hy het nie geglo natuurlike seleksie is die rede daarvoor nie.

Die evolusiesielkundige Geoffrey Miller het uitgebrei op talle faktore wat Darwin oor die hoof gesien het. Sy teorie was dat baie menslike eienskappe wat nie voordelig vir oorlewing is nie, soos humor, musiek, kuns en verbale kreatiwiteit, aanpassings is wat deur seksuele seleksie veroorsaak is. Baie menslike artefakte kan dan beskou word as onderworpe aan seksuele seleksie, soos kleredrag wat sekere seksuele eienskappe beklemtoon.

Die Duitse antropoloog Ferdinand Fellman het gemeen die ontstaan van menslike selfbewustheid is weens ’n uitgebreide seksuele seleksie, "emosionele seleksie", wat die gaping tussen dierlike seksuele gedrag en menslike erotiese liefde oorbrug.

Sommige wetenskaplike glo ook die evolusie van die menslike brein is ’n seksuele eienskap. Daarmee saam gaan woordeskat; mense ken oor die algemeen baie meer woorde as wat nodig is vir kommunikasie. Miller het gemeen dit is omdat mense woorde gebruik om vir potensiële maats te wys hoe intelligent, en dus "geskik" as ’n maat, hulle is. Dit is getoets in ’n proefneming en dit lyk of mans wel meer gebruik maak van minder alledaagse woorde in ’n romantiese situasie; hulle gebruik dus woordeskat as ’n seksuele vertoon (Rosenberg & Tunney, 2008).



</doc>
<doc id="85643" url="https://af.wikipedia.org/wiki?curid=85643" title="Uit Afrika-teorie">
Uit Afrika-teorie

Die Uit Afrika-teorie of Enkele-oorsprongteorie is die mees algemeen aanvaarde model wat die geografiese oorsprong en vroeë migrasie van die moderne mens beskryf. Die model sluit in die ontdekking in 2010 van genetiese bewyse van ’n vermenging van die moderne "Homo sapiens" met archaïese mense. Daar was net spekulasies daaroor tot in die 1980's, toe die teorie versterk is deur ’n studie van hedendaagse mitochondriale DNS, gekombineer met bewyse gebaseer op fisieke antropologie van archaïse fossiele.

Genetiese studies en fossiele bewyse toon dat Archaïese "Homo sapiens" net in Afrika in die moderne mens ontwikkel het, tussen 200 000 en 60 000 jaar gelede, dat die lede van een tak van "Homo sapiens" Afrika tussen sowat 125 000 en 60 000 jaar gelede verlaat het en dat hierdie mense mettertyd vroeëre bevolkings soos die Neanderdallers en "Homo erectus" vervang het. Die datum van die vroegste suksesvolle migrasie uit Afrika (die vroegste migrante met oorlewende nasate) word gewoonlik volgens genetiese gegewens geraam op sowat 60 000 jaar gelede, hoewel dit tot 125 000 jaar gelede al kon gewees het volgens Arabiese argeolgiese vondste van gereedskap. Volgens ’n 2013-verslag is ’n voorheen onbekende linie gevind wat die beraamde datum van die laaste gemeenskaplike voorsaat vervroeg tot sowat 338 000 jaar gelede.

Die enkele-oorsprongteorie van die moderne mens in Oos-Afrika is die mees algemeen aanvaarde teorie onder wetenskaplikes. Verskillende teorie bestaan oor of daar een of meer uittogte was.

Die gewildste ander teorie is die "multistreek-oorsprongteorie", waarvolgens ’n vlaag mense vroeër uit Afrika gemigreer het en in verskeie streke van die wêreld met plaaslike "Homo erectus"-bevolkings verbaster het. Die meeste aanhangers van dié teorie beskou Afrika steeds as ’n groot oorsprong van menslike genetiese diversiteit, maar dink verbastering het ’n groter rol gespeel.

Genetiese toetse het in die laaste dekade getoon verskeie uitgestorwe archaïese mense kon met die moderne "Homo sapiens" verbaster het. Hierdie spesies het na bewering hul genetiese stempel op die mens afgedruk in streke regoor die wêreld: Neanderdallers op alle mense behalwe dié suid van die Sahara, Denisova-hominiene in Australasië, en ’n mate van verbastering kon plaasgevind het tussen mense suid van die Sahara en ’n tot nog toe onbekende hominien (moontlik nasate van die antieke spesie "Homo heidelbergensis"). Daar is egter gevind die mate van verbastering was relatief klein (1-10%), en ander studies toon die teenwoordigheid van Neanderdaller- en ander archaïese gene in die moderne mens kan die gevolg wees van ’n gemeenskaplike voorsaat 500 000 tot 800 000 jaar gelede.

Met die ontwikkeling van antropologie in die vroeë 19de eeu het geleerdes in ’n groot mate verskil oor die mens se ontwikkeling. Dié soos Johann Friedrich Blumenbach en James Cowles Prichard het geglo verskeie menslike rasse het sedert die Skepping uit een volk ontwikkel (monogenisme). Hul teenstanders soos Louis Agassiz en Josiah C. Nott was voorstanders van poligenisme, of die aparte ontwikkeling van verskillende menslike rasse deur die transmutasie van ape, met geen gemeenskaplike voorsaat nie.

Charles Darwin was die eerste persoon wat ’n gemeenskaplike afstamming van organismes voorgestel het, en een van die eerstes wat gemeen het alle mense het gemeenskaplike voorsate wat in Afrika gewoon het. Hy het eerste die Uit Afrika-teorie voorgestel nadat hy die gedrag van Afrika-ape bestudeer het. Die anatoom Thomas Huxley het dit ondersteun en ook geglo daar is ’n nou verband tussen Afrika-ape en mense. Een van sy teenstanders was die Duitse bioloog Ernst Haeckel, wat gemeen het mense is nader verwant aan die primate van Suidoos-Asië.

In "Descent of Man" het Darwin voorgestel mense het afgestam van ape wat nog klein breine gehad het maar regop geloop het sodat hul hande vry kon wees vir gebruike wat intelligensie begunstig. Hy het geglo die vroeë ape van Afrika is na verwant aan die gorilla en sjimpansee, en aangesien dié spesies die mens se naaste verwante is, is dit meer waarskynlik dat die mens se voorsate in Afrika as elders gewoon het. Hy het egter ook erken Dryopithecus, ’n aap wat amper so groot soos die mens en naby verwant aan die Hylobatidae (langarmape) was, het tydens die Mioseentydperk in Europa bestaan en dat groot migrasies sedertdien kon plaasgevind het.

Die voorspelling was betekenisvol, want in 1871 was daar feitlik geen fossiele van antieke hominiede beskikbaar nie. Byna 50 jaar later is Darwin se teorie gesteun deur vondste van talle fossiele van hominiede met klein breine in verskeie streke van Afrika.

Teen die middel van die 20ste eeu het monogenisme al hoe groter steun gekry. In die 1980's het Allan Wilson saam met Rebecca L. Cann en Mark Stoneking gewerk aan die sogenaamde "Mitochondriale Eva"-hipotese. In sy poging om genetiese merkers te identifiseer om die geskiedenis van menslike evolusie na te speur, het hy begin fokus op mitochondriale DNS (mtDNS), gene wat in die sel voorkom, maar nie in die kern nie, en oorgedra word van ma na kind. Dié DNS-materiaal is belangrik, want dit muteer vinnig en dit is dus maklik om veranderings oor relatief kort tye te sien. Wilson het geglo deur verskille in die mtDNS te vergelyk, is dit moonrlik om die tyd en plek te voorspel dat die moderne mens die eerste keer ontwikkel het. Ná sy ontdekking dat menslike mtDNS geneties veel minder divers is as dié van sjimpansees, het hy afgelei die moderne menserasse het onlangs afgeskei van ’n enkele bevolking, terwyl ander menslike spesies soos die Neanderdallers en "Homo erectus" uitgesterf het. Hy en sy kollegas het die mtDNA van verskeie volke van verskillende rasse-agtergronde vergelyk en afgelei dat alle moderne mense sowat 150 000 jaar gelede ontwikkel het uit een ma in Afrika. Met die ontwikkeling van argeogenetika in die 1990's, kon wetenskaplikes die datum van die "Uit Afrika"-migrasie redelik akkuraat bepaal.

Anatomies moderne mense het sowat 250 000 jaar gelede in Afrika ontstaan. Die vergroting van die brein en gebruik van beter gereedskap tussen 400 000 jaar gelede en die tweede tussenys-periode in die Middel-Pleistoseen (sowat 250 000 jaar gelede) verskaf bewyse van ’n oorgang van "H. erectus" na "H. sapiens". Volgens die Uit Afrika-teorie het migrasies uit Afrika plaasgevind waardeur "H. erectus", wat Afrika vroeër verlaat het, vervang is.

"Homo sapiens idaltu", wat in Ethiopië gevind is en sowat 160 000 jaar gelede geleef het, is die oudste bekende anatomies moderne mense en word geklassifiseer as ’n uitgestorwe subspesie. Fossiele van vroeë "Homo sapiens" is in Israel gevind en hul ouderdom word op sowat 80 000 tot 100 000 jaar garaam. Dit lyk egter of hierdie mense óf uitgesterf het óf 70 000 tot 80 000 jaar gelede teruggetrek het Afrika toe; hulle is moontlik vervang deur Neanderdallers wat suid getrek het uit kouer streke van die Ystydperk-Europa.

Alle ander fossiele van moderne mense buite Afrika is jonger. Die oudste hiervan is uit 42 000 jaar gelede van die Mungomeer in Australië. Die Tianyuangrot-oorblyfsels uit China is moontlik 38 000 tot 42 000 jaar oud. Hulle stem morfologies meer ooreen met moderne mense van tussen 17 000 en 19 000 jaar gelede uit Japan.

Sowat 100 000 jaar gelede het meer gesofistikeerde tegnologie en kunswerke begin verskyn en teen 50 000 jaar gelede het moderne gedrag meer prominent geword. Gereedskap is ook van bene gemaak.

Twee dele van die menslike genoom is baie nuttig in die ontsyfering van die menslike geskiedenis: mitochondriale DNS en die Y-chromosoom. Dit is die enigste twee dele van die genoom wat nie verander word deur die evolusiemeganismes wat diversiteit met elke generasie teweegbring nie; hulle word dus onveranderd oorgedra. Volgens die Uit Afrika-teorie het alle mense wat vandag leef, dieselfde mitochondria oorgeërf van ’n vrou wat sowat 160 000 jaar gelede in Afrika gewoon het. Sy is Mitochondriale Eva gedoop. Alle mans wat vandag leef, het hul Y-chromosoom oorgeërf van ’n man wat tussen 140 000 en 500 000 jaar gelede geleef het, moontlik in Afrika. Hy is Y-chromosomale Adam gedoop.

Die eerste linie wat van Mitochondriale Eva vertak het, is haplogroep L0. Dié haplogroep word in groot mate aangetref in die Sanbevolking van Suider-Afrika, die Sandawe van Oos-Afrika en die Mbuti van die Kongobekken.

Dié groepe het vroeg in die mens se geskiedenis vertak en het sedertdien geneties relatief geïsoleer gebly. Haplogroepe L1, L2 en L3 is afstammelinge van L1-6 en grootliks beperk tot Afrika. Die makro-haplogroepe M en N, wat die linies van die res van die wêreld buite Afrika is, stam van L3 af.

Teen sowat 70 000 jaar gelede het ’n deel van die L3-groep uit Oos-Afrika na die Nabye Ooste getrek. Volgens nuwe navorsing wat in 2012 gepubliseer is, kon die uittog tussen 90 000 en 130 000 jaar gelede al plaasgevind het.
Sommige wetenskaplikes glo net ’n paar mense het Afrika in ’n enkele migrasie verlaat en daarna die res van die wêreld bevolk, aangesien net afstammelinge van L3 buite Afrika aangetref word. Ander glo daar was verskeie migrasies.

Daar word geskat uit ’n bevolking van tussen 2 000 en 5 000 individue in Afrika, het net ’n klein groep van sowat 150 tot 1 000 mense die Rooisee oorgesteek. Van al die linies wat in Afrika teenwoordig is, word net die vroulike afstammelinge van een linie, L3, buite Afrika aangetref. As daar meer as een migrasie was, sou verwag kon word daar is afstammelinge van meer as een linie buite Afrika. L3 se vroulike afstammelinge, haplogroepe M en N, word net in baie lae frekwensies in Afrika aangetref (hoewel haplogroep M1 baie antiek en gediversifiseerd in Noord- en Noordoos-Afrika is) en hulle lyk soos onlangse aankomelinge. Teorieë hiervoor is dat hierdie mutasies in Oos-Afrika plaasgevind het kort voor die uittog en dat hulle toe die dominante haplogroepe geword het ná die uittog, of dat die mutasies plaasgevind het kort ná die uittog uit Afrika.

Sommige wetenskaplikes glo daar was twee migrasies uit Afrika – die een het oor die Rooisee met die kus langs na Indië getrek (haplogroep M), terwyl die ander groep met haplogroep N die Nyl uit Oos-Afrika gevolg en noordwaarts tot in Asië getrek het. Hierdie groep het toe in verskillende rigtings vertak; sommige het na Europa getrek en ander na Asië. Dié hipotese probeer verduidelik hoekom haplogroep N oorheersend in Europa is en haplogroep M nie daar voorkom nie. Daar word gemeen bewyse van die migrasie kuslangs is vernietig met die styging in seevlakke tydens die Holoseentydperk.

Die Rooisee was 50 000 jaar gelede baie vlakker en smaller. Hoewel die seestrate nooit heeltemal toe was nie, was hulle smal genoeg en het hulle dalk eilande tussenin gehad sodat mense dit met eenvoudige vlotte kon oorsteek.

Van die Nabye Ooste af het haplogroep N teen 50 000 jaar gelede oos versprei na Suid-Asië, en 40 000 jaar gelede na Australië. "Homo sapiens" het toe vir die eerste keer ’n gebied bereik waar "Homo erectus" nooit was nie. Die Cro-Magnon-mense het Europa sowat 40 000 jaar gelede bereik, en Oos-Asië, Korea en Japan is teen 30 000 jaar gelede bereik. Daar is meningsverskille oor of migrasie na die Amerikas sowat 30 000 jaar gelede plaasgevind het of veel later, eers sowat 14 000 jaar gelede.

Haplogroep M, wat oor die Rooisee getrek het, het sy grootste diversiteit in Indië, wat ’n aanduiding is dat die mutasie hier kon plaasgevind het. Sowat 60% van die Indiese bevolking is van haplogroep M. Daar is bewyse dat dié groep van Indië ook met die kus van Thailand en Indonesië getrek het tot by Papoea-Nieu-Guinee.

<br>


</doc>
<doc id="85646" url="https://af.wikipedia.org/wiki?curid=85646" title="Mitochondriale DNS">
Mitochondriale DNS

Mitochondriale DNS of mtDNS is klein, ringvormige DNS wat nie in die selkern voorkom nie, maar in die mitochondria. Die mitochondria bevat ook hul eie soort ribosome. Daar is honderde mitochondria per sel en hulle bevat elk talle sirkulêre chromosome. Hulle bevat almal dieselfde gene, maar dié is nie noodwendig identies nie. Volgens isodisomie is alle molekules van ’n sel identies; volgens heterodisomie is hulle nie identies nie. Die dubbelstringige mtDNA by die mens bevat 37 gene.

Die mitochondriale DNS word gewoonlik uitsluitlik van die ma oorgeërf en word dus nie deur sperma of stuifmeel oorgedra nie.

Gegewens van die moederlike oorerwing van mtDNS word in genografie gebruik om die verspreiding van die mens se voorouers (of eintlik voormoeders) in die prehistoriese tyd te bepaal. Volgens die Uit-Afrika-teorie stam alle mense wat vandag leef af van ’n enkele vrou, die Mitochondriale Eva genoem, wat sowat 160 000 jaar gelede in Afrika gewoon het. Van daar het een of meer groepe na die res van die wêreld versprei.



</doc>
<doc id="85648" url="https://af.wikipedia.org/wiki?curid=85648" title="Welsyn">
Welsyn

Welsyn is die gesondheid of gemoedstemming van 'n persoon se liggaam en gees. 

Fisiese welsyn en algehele gesondheid maak van jou 'n gelukkiger mens. Om te oefen is belangrik omdat dit jou help om van onnodige stres ontslae te raak, 'n gesonde liggaamsgewig te handhaaf en algeheel gesonder te laat voel. Oefeninge help ook om 'n gesonder hart te hê. Dit help om van cholesterol ontslae te raak en bevorder jou kardiovaskulêre stelsel. Dit help jou om 'n beter liggaamshouding en selfbeeld te hê. Oefeninge sal jou gesonder laat lyk en voel!


</doc>
<doc id="85649" url="https://af.wikipedia.org/wiki?curid=85649" title="Mitochondriale Eva">
Mitochondriale Eva

Die naam Mitochondriale Eva verwys in genetika na die matriliniêre laaste gemeenskaplike voorsaat van alle moderne mense wat vandag leef. Sy het sowat 160 000 jaar gelede geleef en was die mees onlangse vrou van wie alle mense vandag deur hul moeder afstam, en deur die moeder van hulle moeder ensovoorts, totdat alle linies na een vrou lei. Omdat mitochondriale DNS (mtDNA) gewoonlik van ’n ma aan haar kinders en weer van haar dogters aan haar kleinkinders oorgedra word, stem alle lewende mense se mtDNA ooreen met dié van die Mitochondriale Eva, en verskil dit net vanweë die mutasies wat oor generasies plaasgevind het sedert die konsepsie van dié "eerste" vrou.

Die Mitochondriale Eva is genoem na mitochondria, waarin mitochondriale DNS voorkom, en die Bybelse Eva. Anders as haar Bybelse naamgenoot was sy egter nie die enigste lewende vrou van haar tyd nie. Haar vroulike tydgenote, behalwe haar ma, kon egter nie ’n direkte, ononderbroke vroulike lyn skep na enige lewende vrou van vandag nie.

Mitochondriale Eva het heel moontlik in Oos-Afrika gewoon, toe die anatomies moderne mens, "Homo sapiens sapiens", ontwikkel het in ’n aparte spesie.

Sy het later as "Homo heidelbergensis" en die verskyning van "Homo neanderthalensis" geleef, maar vroeër as die menslike migrasie uit Afrika. Die datering van "Eva" was ’n hupstoot vir die teorie dat alle moderne mense uit Afrika stam en dat hulle ander spesies soos die Neanderdallers in ander dele van die wêreld vervang het. 

’n Manlike weergawe van Mitochondriale Eva is Y-chromosomale Adam, die lid van "Homo sapiens sapiens" van wie alle lewende mans deur die patriliniêre lyn afstam, met ander woorde deur hul vader en dié se vader ensovoorts. "Adam" en "Eva" was nie noodwendig tydgenote nie; Y-chromosomale Adam het na raming tussen sowat 180 000 en 581 000 jaar gelede geleef. 


</doc>
<doc id="85650" url="https://af.wikipedia.org/wiki?curid=85650" title="Y-chromosomale Adam">
Y-chromosomale Adam

Y-chromosomale Adam of Y-MRCA is in menslike genetika ’n hipotetiese naam wat gegee is aan die patrilineêre laaste gemeenskaplike voorsaat van wie alle moderne mense wat vandag leef, afstam deur die manlike linies in hul stamboom. 

Y-chromosomale Adam is genoem na die Bybelse Adam, maar anders as laasgenoemde was hy nie die enigste man wat in sy tyd geleef het nie. Sy manlike tydgenote kon ook afstammelinge gehad het wat vandag nog leef, maar nie alleenlik deur patrilineêre afstamming nie.

Die tyd waarin "Adam" geleef het, word geraam op enigiets van 142 000 jaar tot 306 000 jaar gelede. Volgens ’n verslag van 2013 kon hy selfs tot 338 000 jaar gelede geleef het. In dieselfde jaar het twee ander verslae sy ouderdom op 180 000 tot 200 000 jaar en op 120 000 tot 156 000 jaar geraam.

Die vroulike weergawe van Y-chromosomale Adam is Mitochondriale Eva, die vrou van wie alle mense vandag afstam deur hul moeder en dié se moeder ensovoorts. Sy het tussen sowat 140 000 en 200 000 jaar gelede in Afrika gewoon. Soos gesien kan word aan die ramings van hul ouderdomme was "Adam" en "Eva" nie noodwendig tydgenote nie, hoewel sommige wetenskaplikes glo hulle was dalk.


</doc>
<doc id="85651" url="https://af.wikipedia.org/wiki?curid=85651" title="Y-chromosoom">
Y-chromosoom

Die Y-chromosoom is een van twee geslagschromosome in soogdiere, insluitend die mens, en baie ander diere. Die ander een is die X-chromosoom. Y is ’n kort chromosoom met min oorerflike inligting, maar dit is die geslagsbepalende chromosoom in baie spesies, aangesien die teenwoordigheid of afwesigheid van Y bepaal of die dier se geslag manlik of vroulik is. Die Y-chromosoom in soogdiere bevat die geen SRY, wat testis-ontwikkeling en ander manlike eienskappe tot gevolg het.

Elke gesonde mens het 23 paar chromosome: 22 paar outosome en een paar geslagschromosome. Wanneer iemand een Y en een X het (46,XY), is hy manlik; vroue het twee X-chromosome (46,XX). Die 46 dui die getal chromosome aan (23 paar).

Die vader bepaal die geslag van ’n kind. Sy spermselle bevat óf ’n Y- óf ’n X-chromosoom. Omdat die moeder twee X-chromosome het, bevat al haar eierselle ’n X-chromosoom. Ná bevrugting bevat die bevrugte eiersel dus óf twee X-chromosome óf een Y- en een X-chromosoom. In die eerste geval (XX) is dit ’n dogtertjie en in die tweede geval (XY) ’n seuntjie.

Daar is baie X-verwante oorerflike aandoenings. Dikwels kom dié aandoenings net in mans voor omdat vroue twee X-chromosome het en dus nie die siekte ontwikkel nie, of net ’n ligter vorm daarvan kry. ’n Voorbeeld is hemofilie A.

Ook Y-verwante aandoenings kom voor. Een daarvan is die Sindroom van Swyer, waarby die SRY-geen ontbreek (46,XY,SRY-). Dan sal die embrio, ondanks die aanwesigheid van ’n Y-chromosoom, uiterlik tot ’n dogtertjie ontwikkel. Dieselfde gebeur as daar een X is en geen Y nie (45,X0) (Sindroom van Turner).



</doc>
<doc id="85652" url="https://af.wikipedia.org/wiki?curid=85652" title="X-chromosoom">
X-chromosoom

Die X-chromosoom is een van twee geslagschromosome in soogdiere, insluitend die mens, en baie ander diere. Die ander een is die Y-chromosoom. X is ’n groot en lang chromosoom met sowat 900 tot 1 200 gene. Baie van dié gene het niks met die geslagsbepaling van ’n mens te doen nie, omdat die Y-chromosoom daarvoor verantwoordelik is.

Die X-chromosoom is deur vroeë navorsers so genoem na aanleiding van sy unieke eienskappe, en dit het gelei tot die naam Y-chromosoom, na die volgende letter in die alfabet, nadat dit later ontdek is.

Elke gesonde mens het 23 paar chromosome: 22 paar outosome en een paar geslagschromosome. Wanneer iemand een Y en een X het (46,XY), is hy manlik; vroue het twee X-chromosome (46,XX). Die 46 dui die getal chromosome aan (23 paar).

Die vader bepaal die geslag van ’n kind. Sy spermselle bevat óf ’n Y- óf ’n X-chromosoom. Omdat die moeder twee X-chromosome het, bevat al haar eierselle ’n X-chromosoom. Ná bevrugting bevat die bevrugte eiersel dus óf twee X-chromosome óf een Y- en een X-chromosoom. In die eerste geval (XX) is dit ’n dogtertjie en in die tweede geval (XY) ’n seuntjie.

Daar is baie X-verwante oorerflike aandoenings. Dikwels kom dié aandoenings net in mans voor omdat vroue twee X-chromosome het en dus nie die siekte ontwikkel nie, of net ’n ligter vorm daarvan kry. ’n Voorbeeld is hemofilie A.



</doc>
<doc id="85653" url="https://af.wikipedia.org/wiki?curid=85653" title="Zuidhorn">
Zuidhorn

Zuidhorn is 'n voormalige munisipaliteit en 'n dorp in die provinsie Groningen in die noordooste van Nederland. Die munisipaliteit is gestig in 1990 deur die samevoeging van die munisipaliteite Aduard, Grijpskerk en Oldehove by Zuidhorn.

Op 1 Januarie 2019 is Zuidhorn opgegaan in die nuwe munisipaliteit Westerkwartier.



</doc>
<doc id="85655" url="https://af.wikipedia.org/wiki?curid=85655" title="Vlagtwedde">
Vlagtwedde

Vlagtwedde is 'n dorp en voormalige munisipaliteit in die suidooste van die Nederlandse provinsie Groningen in die noordooste van Nederland. Dit beslaan 'n oppervlakte van 170.3 km (waarvan 1.24 km water is). Die stadsaal is in Sellingen gewees.

Die vestingsdorp Bourtange behoort tot die voormalige munisipaliteit Vlagtwedde. Die slagspreuk van die voormalige munisipaliteit is "Die verrassende Groningen".

Sedert 1991 is die munisipaliteit Miedzyrzecz (in Pole) Vlagtwedde se sustermunisipaliteit gewees.

In 1822 is die destydse munisipaliteit Bourtange (met die dorpe Ter Apel, Bourtange en Sellingen) nietig verklaar en by die munisipaliteit Vlagtwedde ingelyf. In 1969 is Hebrecht van die voormalige munisipaliteit Bellingwolde - wat sedertdien saam met Wedde die nuwe munisipaliteit Bellingwedde vorm - bygevoeg by die munisipaliteit Vlagtwedde.

Op 1 Januarie 2018 is Vlagtwedde opgegaan in die nuwe munisipaliteit Westerwolde.



</doc>
<doc id="85656" url="https://af.wikipedia.org/wiki?curid=85656" title="Karwats">
Karwats

'n Karwats is 'n tipe sweep wat van leer gemaak word. 'n Karwats word gewoonlik om 'n kort stok gevleg sodat dit 'n handvatsel aan die een kant en los tonge aan die teenoorgestelde kant vorm. Dit is algemeen gebruik om agter-trekdiere mee te dryf. Dit kan ook as 'n wapen gebruik word. Soms word harde voorwerpe soos klippe en bene in die tonge vasgeknoop wat ernstige letsels kan veroorsaak.



</doc>
<doc id="85658" url="https://af.wikipedia.org/wiki?curid=85658" title="Liesbeek">
Liesbeek

Die Liesbeek is 'n riviertjie in die Kaapse Skiereiland wat aan die oostelike helling van Tafelberg in Skeletonkloof en Vaalkatkloof ontspring. Via Kirstenbosch, Bishopscourt, Wynberg, Nuweland, Rondebosch, Rosebank en Mowbray bereik dit Observatory. Daar vloei dit saam met die Swartrivier en saam mond hulle by Paardeneiland in Tafelbaai uit.

Groot dele van die rivier is gekanaliseer. Erosie en besoedeling is 'n groot probleem.

In 1657 het die eerste Vryburgers plasies op die oewer van die Liesbeek ontvang. 'n Grensheining is aangeplant ewewydig aan, maar effens oos van die rivier, van die see tot Bosheuwel (die huidige Wynberg) en van daar wes na Tafelberg. So het dit die oostelike grens van die Kaapse nedersetting gevorm. Die grens is met drie forte versterk, naamlik Fort Kijck-uyt (by die mond van die rivier), Fort Keert de Koe (by die samevloeiing met die Swartrivier) en Fort Houd den Bul (by die huidige Claremont).

Aanvanklik is die rivier die Amstel en soms ook die Versserivier genoem. Waarskynlik weens die baie waterplante in die stroom, is al vroeg die naam Liesbeek gebruik. Lies is die Nederlandse woord vir plante wat in en langs water groei.




</doc>
<doc id="85659" url="https://af.wikipedia.org/wiki?curid=85659" title="Theropoda">
Theropoda

Theropoda, of die teropodes (van die Grieks vir "diervoete"), is beide ’n suborde van tweevoetige Saurischia-dinosourusse en ’n klade wat bestaan uit dié suborde en sy afstammelinge (insluitende moderne voëls). Dinosourusse wat tot die suborde behoort het, was hoofsaaklik vleisvreters, hoewel ’n paar groepe ook plante en insekte gevreet het. Teropodes het tydens die Karnium-tydsnede van die Laat Trias-periode sowat 230 miljoen jaar gelede hul verskyning gemaak en sluit in al die karnivore op land van die Vroeë Jura- tot minstens die einde van die Kryt-periode sowat 66 miljoen jaar gelede. In die Jura het voëls ontwikkel uit klein Coelurosauria-teropodes, en hulle word vandag verteenwoordig deur 10 000 lewende spesies.

Van die eienskappe wat teropode-dinosourusse en voëls verbind, is ’n wensbeen, luggevulde bene, die broei van eiers en, minstens in Coelurosauria, vere.

Mesosoïese teropodes se veltekstuur en het baie gewissel. Vere of veeragtige eienskappe het in die meeste linies voorgekom. Behalwe by Coelurosauria kon vere beperk gewees het tot die jonger, kleiner spesies, of tot sekere dele van die diere. Baie teropodes was bedek met klein, knopperige skubbe. In sommige spesies is dit afgewissel met groter skubbe met benerige kerns, of osteoderms. Dié soort vel is veral bekend uit goed bewaarde velafdrukke van die seratosourus "Carnotaurus".

Die linies wat die verste aan voëls verwant was, het relatief kort vere gehad wat uit eenvoudige, moontlik vertakkende, filamente bestaan het. Eenvoudige filamente word ook gesien by die Therizinosauria, wat ook groot, stywe, skagagtige vere gehad het. Die meer geveerde teropodes, soos Dromaeosauridae, het gewoonlik net skubbe aan die pote gehad. Sommige teropodes was heeltemal met vere bedek, soos die "Anchiornis", wat selfs vere aan sy pote en tone gehad het.

"Tyrannosaurus" was dekades lank die grootste bekende teropode en die gewildste een onder die publiek. Sedertdien is ’n paar ander reusagtige vleisvretende dinosourusse beskryf, soos "Spinosaurus", "Carcharodontosaurus" en "Giganotosaurus". Die oorspronklike "Spinosaurus"-fossiele (asook ander, nuwe fossiele wat in 2006 beskryf is) steun die teorie dat "Spinosaurus" groter as "Tyrannosaurus" was – moontlik 6 m langer en minstens 1 ton swaarder.

Daar is steeds nie ’n klinkklare verduideliking hoekom dié diere soveel groter was as die landdiere wat voor en ná hulle bestaan het nie.

Die kleinste teropode wat nie ’n voël was nie, is "Anchiornis huxleyi". Dit het sowat 110 g geweeg en was 34 cm lank. As moderne voëls ingesluit word, is die bykolibrie "Mellisuga helenae" die kleinste: 1,9 g en 5,5 cm lank.

In die lig van die omvang van dié groep diere, het die houdings van verskillende teropodes deur die eeue waarskynlik baie verskil. Alle bekende teropodes is tweepotig, met kort voorpote wat vir ’n groot verskeidenheid take aangepas is. By moderne voëls is die lyf gewoonlik in ’n regop posisie, met die bobeen parallel met die ruggraat en die bewegingskrag by die knieë geleë. Wetenskaplikes is nie seker hoe ver terug in die teropode-stamboom hierdie houding en bewegingseienskap strek nie.

Die feit dat nie-vlieënde teropodes tweepotig was, is in die 19de eeu vir die eerste keer besef, voordat hul verwantskap met voëls algemeen aanvaar is. In dié tyd is geglo teropodes soos Carnosauria en Tyrannosauridae het met vertikale bobene geloop, met hul rug in ’n feitlik regop posisie, terwyl hulle hul lang, gespierde sterte gebruik het as bykomende steun in ’n soort kangaroe-styl. Aan die begin van die 1970's het biomeganiese studies van uitgestorwe reuse-teropodes twyfel gewerp op hierdie vertolking. Studies van fossielbene en die gebrek aan sleepmerke by voetspore het daarop gedui dat die diere meer horisontaal geloop het, met hul sterte parallel met die grond. Die houding van die diere se bene wanneer hulle geloop het, bly egter omstrede. Sommige studies ondersteun ’n tradisionele vertikale posisie van die bobene, minstens by die grootste langstert-teropodes, terwyl ander daarop dui dat die knieë gewoonlik in ’n groot mate gebuig was, selfs by reuse soos die Tyrannosauridae. Dit is waarskynlik dat ’n groot verskeidenheid houdings en posisies voorgekom het in die baie uitgestorwe teropode-groepe.

Hoewel dit skaars is, is die harspan van ’n paar teropodes bekend uit fossiele. Dit kan ook gerekonstrueer word sonder om die waardevolle fossiele te beskadig deur die gebruik van rekenaar-tomografieskanderings en 3D-sagteware. Hierdie vondste is baie belangrik vir ’n begrip van hoe moderne voëls se senustelsels sedert die oertyd ontwikkel het. Dit lyk of ’n toename plaasgevind het in die deel van die brein wat deur die grootharsings beslaan is met die verskyning van Coelurosauria, en dat die toename voortgeduur het regdeur die evolusie van Maniraptora en vroeë voëls."

Teropodes het ’n groot verskeidenheid diëte gehad, van insekte en vleis tot plante. Daar is lank geglo teropodes as ’n groep was karnivore, en ’n groter verskeidenheid kos is beskou as ’n kenmerk van vlieënde teropodes (voëls). Ontdekkings in die laat 20ste en vroeë 21ste eeu het egter gewys dat ’n groter verskeidenheid diëte selfs in die primitiewer linies voorgekom het.

Alle vroeë vondste het daarop gedui dat teropodes vleisvreters was. Fossiele van vroeë teropodes het almal skerp tande met geriffelde kante gehad vir die skeur van vleis, en fossiele is gevind met klein diertjies in hul maag of in gevegte met kleiner diere.

Die eerste bevestigde geval van ’n nie-vleisvretende teropode was Therizinosauria. Eers is gedink hulle behoort tot Prosauropoda, maar later is bewys hulle is hoogs gespesialiseerde, plantvretende teropodes. Hulle het groot mage gehad vir die verwerking van plantvoedsel, asook klein koppe met snawels en blaarvormige tande. Uit verdere ondersoeke van Maniraptora-teropodes en hul verwantskappe het dit duidelik geword Therizinosauria was nie die enigste vroeë lid van hierdie groep wat ophou vleis vreet het nie. Baie ander linies van vroeë maniraptors toon aanpassings vir ander soorte diëte, soos saad (sommige Troodontidae) en insekte (baie soorte Avialae en Alvarezsauridae). Sommige was waarskynlik ook omnivore, soos Oviraptorosauria en Ornithomimosauria, en sommige vroeë teropodes soos "Masiakasaurus knopfleri" en die Spinosauridae lyk of hulle veral vis gevang het.

Gedurende die Laat Trias-periode het ’n paar primitiewe proto-teropode- en ander teropode-dinosourusse saam bestaan en ontwikkel.

Die vroegste en primitiefste bekende teropode-dinosourusse was die vleisvretende "Eodromaeus" en die Herrerasauridae van Argentinië (asook moontlik die omnivoor "Eoraptor"). Die herrerasourusse het in die vroeë Laat Trias (Laat Karnium tot Vroeë Norium) in Noord- en Suid-Amerika bestaan en moontlik in Indië en Suider-Afrika. Hulle het ’n mengsel van primitiewe en meer gevorderde eienskappe gehad. Hoewel sommige paleontoloë eers geglo het herrerasourusse was basale souriskiums (van die orde Saurischia), het kladistiese ontledings ná die ontdekking van die genus "Tawa", nog ’n dinosourus uit die Trias, daarop gedui dat die herrerasourusse waarskynlik vroeë teropodes was.

Die vroegste en primitiefste "ware teropodes" was Coelophysoidea. Dit was ’n groep verspreide, lig geboude en moontlik kuddevormende diere. Dit het klein jagters soos "Coelophysis" en (moontlik) groter roofdiere soos "Dilophosaurus" ingesluit. Hierdie suksesvolle diere het van die Laat Karnium (vroeë Laat Trias) tot aan die einde van die Toarsium (laat Vroeë Jura) voorgekom. Hulle kon die voorsate van alle teropodes gewees het.

Die ietwat meer gevorderde Ceratosauria (seratosourusse, insluitende "Ceratosaurus" en "Carnotaurus") het in die Vroeë Jura hul verskyning gemaak en tot in die Laat Jura in Laurasië voorgekom. Hulle het meegeding met hul anatomies meer gevorderde Tetanurae-verwante.

Die Tetanurae word onderverdeel in die basale Megalosauroidea (megalosourusse) en die Avetheropoda. Megalosauridae was hoofsaaklik roofdiere uit die Middel-Jura; Avetheropoda, soos hul naam aandui, was nader verwant aan voëls en word weer onderverdeel in Allosauroidea (allosourusse) en Coelurosauria (selurosourusse, ’n baie groot en uiteenlopende dinosourusgroep wat voëls insluit).

Daar was dus in die Laat Trias nie minder nie as vier verskillende linies van Theropoda – seratosourusse, megalosourusse, allosourusse en selurosourusse – wat op die oorvloed klein en groot plantvretende dinosourusse jag gemaak het. Al vier groepe het tot in die Kryt oorleef, en almal behalwe die megalosourusse het tot aan die einde van die periode oorleef, toe hulle geografies geskei is: die seratosourusse en allosourusse in Gondwana en die selurosourusse in Laurasië.

Van die vier groepe was die selurosourusse verreweg die mees uiteenlopende. Van die groepe selurosourusse wat in die Kryt gefloreer het, is Tyrannosauridae (insluitende "Tyrannosaurus"), Dromaeosauridae (insluitende "Velociraptor" en "Deinonychus", wat merkwaardig ooreenstem met die oudste bekende voël, "Archaeopteryx"), die voëlagtige Troodontidae en Oviraptorosauria, die Ornithomimosauria (of "volstruisdinosourusse"), die vreemde plantvreters Therizinosauria met hul reusagtige kloue en die Avialae, wat moderne voëls insluit en die enigste dinosouruslinie is wat die Kryt-Paleogeen-uitwissing oorleef het. Terwyl die oorsprong van hierdie groepe in die Middel-Jura lê, het hulle eers in die Vroeë Kryt volop geword. ’n Paar paleontoloë soos die Amerikaner Gregory S. Paul meen sommige of al hierdie gevorderde teropodes stam in werklikheid af van vlieënde dinosourusse of proto-voëls soos "Archaeopteryx" – hulle het die vermoë verloor om te vlieg en teruggekeer na ’n landhabitat.

Hier onder volg ’n vereenvoudigde klassifikasie van teropode-groepe gebaseer op hul evolusieverwantskap, en georganiseer volgens die lys Mesosoïese dinosourusspesies deur Holtz (2008). Die kruis (†) beteken die groep het geen oorlewende lede nie.


Die volgende kladogram is aangepas van Weishampel et al., 2004. Dit behou Coelophysoidea as moontlike seratosourusse, terwyl baie onlangse studies hulle buite seratosourusse plaas, as voorsate van beide Ceratosauria en Tetanurae.


</doc>
<doc id="85663" url="https://af.wikipedia.org/wiki?curid=85663" title="Saurischia">
Saurischia

Saurischia (van die Griekse σαυρος "sauros", "akkedis", en ισχιον "ischion", "heupgewrig") is een van twee basiese ordes dinosourusse. Harry Seeley het dinosourusse in 1888 in twee ordes geklassifiseer na aanleiding van hul heupstruktuur, hoewel baie paleontoloë Saurischia vandag as ’n klade sonder rang klassifiseer. Souriskiums ("met akkedisheupe") word onderskei van die Ornithischia ("met voëlheupe") deurdat hulle hul voorsate se bene in hul heupe behou het.

Sauropodomorpha en Theropoda val in die orde Saurischia. Ornithischia bestaan uit Ceratopsia en dinosourusse soos Parasaurolophus en Corythosaurus.

Alle vleisetende dinosourusse (die teropodes) is souriskiums, asook een van die twee primêre linies van plantetende dinosourusse, die Sauropodomorpha. Aan die einde van die Kryt-periode het alle souriskiums uitgesterf behalwe voëls. Dit staan bekend as die Kryt-Paleogeen-uitwissing.



</doc>
<doc id="85665" url="https://af.wikipedia.org/wiki?curid=85665" title="Poskantoor">
Poskantoor

'n Poskantoor is 'n dienstefasiliteit wat deel vorm van 'n nasionale posstelsel. Poskantore bied posverwante dienste aan soos die aanvaarding van briewe en pakkies vir versending na ander poskantore, selfs in die buiteland. Benewens die voorsiening van posbusse en die verkoop van posseëls, verpakking en skryfbehoeftes, bied baie poskantore ook bykomende dienste aan, soos die verskaffing en aanvaarding van regeringsdokumente (soos paspoort-aansoeke), verwerking van regeringsdienste en -fooie (soos voertuigbelasting en verkeersboetes) en bankdienste (soos spaarrekenings en poswissels). Die hoofadministrateur van 'n poskantoor is 'n posmeester.

Voor die koms van poskodes, het posstelsels 'n bepaalde roete gebruik om items aan 'n spesifieke poskantoor vir ontvangs of aflewering beskikbaar te stel. In 19-eeuse Amerika het hierdie praktyk dikwels daartoe gelei dat kleiner gemeenskappe na hul poskantore vernoem is, veral ná die Poskantoor nie meer enige duplikaatname binne 'n staat wou toelaat nie.



</doc>
<doc id="85666" url="https://af.wikipedia.org/wiki?curid=85666" title="Ornithischia">
Ornithischia

Ornithischia of Predentata is ’n uitgestorwe orde plantetende dinosourusse met snawels. Die naam kom van die Griekse ορνιθειος "ornitheos", "voël", en ισχιον "ischion", "heupgewrig". Harry Seeley het dinosourusse in 1888 in twee ordes geklassifiseer na aanleiding van hul heupstruktuur. Voëls behoort egter tot die ander orde, Saurischia ("met akkedisheupe").

Van die bekendste ornitiskiums sluit in die dinosourusse met horings (Ceratopsia), dié met pantsers (Stegosauria en Ankylosauria), die "Iguanodon" en die eendbek-dinosourus (Hadrosauridae). Omdat hulle planteters was wat soms in troppe voorgekom het, was hulle meer volop as die souriskiums. Hulle was dikwels die prooi van die vleisetende teropodes en was gewoonlik kleiner as die souropodes.


</doc>
<doc id="85668" url="https://af.wikipedia.org/wiki?curid=85668" title="Sauropodomorpha">
Sauropodomorpha

Sauropodomorpha (van die Griekse woorde vir "akkedispoot-vorms") is ’n uitgestorwe suborde of klade van plantvretende dinosourusse met lang nekke wat tot die orde Saurischia behoort. Dit sluit die souropodes en hul voorsate in. Souropodes het gewoonlik baie groot geword, het lang nekke en sterte gehad en was vierpotig; hulle was die grootste diere wat nog op aarde bestaan het. Die "prosouropodes", wat hulle voorafgegaan het, was kleiner en kon dikwels op twee pote loop.

Die souropodomorfe was deur ’n groot deel van die Mesosoïkum-era die oorheersende plantvreters op land, van hul ontstaan in die Middel-Trias sowat 230 miljoen jaar gelede tot met hul uitwissing aan die einde van die Kryt-periode sowat 66 miljoen jaar gelede.



</doc>
<doc id="85670" url="https://af.wikipedia.org/wiki?curid=85670" title="Sweep">
Sweep

'n Sweep is 'n instrument wat tradisioneel gebruik word deur mense om beheer oor diere of ander mense uit te oefen, deur pyn nakoming of vrees vir pyn. In sommige aktiwiteite kan swepe gebruik word sonder om pyn te veroorsaak, soos 'n bykomende drukhulp tydens dresseer met skouperde.
Daar bestaan oor die algemeen twee tipes swepe, óf 'n vaste stoksweep ontwerp om direk te slaan, of 'n buigsame sweep wat op 'n spesifieke manier geswaai moet word om doeltreffend te wees, maar met 'n langer reik. Daar is ook swepe wat 'n stewige stok (die handvatsel) en 'n buigsame lyn (die wimper of riem) kombineer, soos die jagsweep.

Daar is kort handswepies vir perderuiters en hondehanteerders, langer swepe vir perdekarre en dan groot swepe vir 'n span osse, wat natuurlik veel langer is.

Die meeste swepe word ontwerp vir gebruik op diere, hoewel swepe soos die "kat-met-nege-sterte" en die "knoet" spesifiek ontwerp is vir die geseling van 'n mens en as 'n middel van lyfstraf of marteling. 'n Sweep kan op jouself gebruik word as deel van 'n godsdienstige praktyk, of op toestemmende persone tydens BDSM-erotiese aktiwiteite.

Die sweep is gebruik in die Middeleeue en selfs in die vroeë moderne tydperk, soos die Bamberg-marteling in Europa, onder die dekmantel van die dissiplinering van werkspanne. In die 19de eeu is slawe in die VSA mishandel met swepe. In die 20ste eeu is sweephoue wêreldwyd gebruik deur diktature vir die marteling van aangehoudenes of geïnterneerde teenstanders van 'n regime.

In die meeste Islamitiese lande word sweephoue as deel van lyfstraf in tronke gebruik. So, byvoorbeeld, is die Iranse Sakineh Mohammadi Ashtiani gevonnis tot 99 houe en die Saoedi-blogger Raif Badawi tot 600 houe.


</doc>
<doc id="85671" url="https://af.wikipedia.org/wiki?curid=85671" title="Stegosauria">
Stegosauria

Stegosauria, of die stegosouriërs, is ’n superfamilie plantvretende dinosourusse wat in die Jura- en Vroeë Kryt-periode voorgekom het, hoofsaaklik in die Noordelike Halfrond in wat nou Noord-Amerika en China is. Dit is onseker presies waar hulle ontstaan het; die vroegste fossiele van stegosouriërs is in China gevind, maar dele is ook in Suid-Engeland ontdek.

Die genus "Stegosaurus", van waar die groep sy naam kry, is verreweg die bekendste stegosouriër.

Alle stegosouriërs het rye spesiale bene, bekend as osteoderma, gehad wat in plate en stekels ontwikkel het al langs die rug en stert af. Baie het ook tussenstekels gehad. Hulle het gewoonlik lang, smal koppe en ’n snawelagtige bek gehad. Soortgelyke strukture kan by voëls en skilpaaie gesien word.

Al die stegosouriërs was vierpotiges, met hoefagtige tone aan al vier pote. Almal ná "Huayangosaurus" se voorpote was baie korter as die agterpote. Dit beteken hulle sou nie vinnig kon hardloop nie.

Die voorpote van die diere word gewoonlik in kuns of museums uitgebeeld as uitgesprei en in ’n afwaartse rigting, maar in werklikheid was die bene van die voorpote in vertikale kolomme gerangskik, met die hoofvingers wat ’n buisvormige struktuur vorm. Dit is soortgelyk aan dié van die souropodes en word gesteun deur getuienis van stegosouriërvoetspore en .

Stegosouriërs is oorspronklik in 1877 deur O.C. Marsh geklassifiseer as ’n orde van Reptilia, hoewel hulle tans meestal beskou word as ’n infraorde of suborde (of bloot ’n klade) in Thyreophora, die gepantserde dinosourusse. Dit sluit die families Huayangosauridae en Stegosauridae in.

Die Huayangosauridae was ’n vroeë familie stegosouriërs wat in die Vroeë tot Middel-Jura bestaan het. Hulle was oor die algemeen kleiner as latere stegosouriërs en hul skedels was korter en hoër. Die enigste bevestigde genus is die tipe-genus, "Huayangosaurus", van China. Die redelik onbekende oorblyfsels van "Regnosaurus" van Engeland lyk egter ook of dit ’n lid kon gewees het. Sy onderkaak toon groot ooreenkomste met dié van eersgenoemde.

Die oorgrote meerderheid stegosouriërs wat tot dusver ontdek is, het tot Stegosauridae behoort, wat in die Laat Jura en Vroeë Kryt voorgekom het. Dit sluit die bekende "Stegosaurus" in. Die familie was verspreid, met voorbeelde wat gevind is regoor die Noordelike Halfrond, Afrika en moontlik Suid-Amerika.

Hier onder is ’n lys van stegosouriër-genera en die plekke waar hulle ontdek is:


Verskeie genera van China wat reeds name het, is voorgestel as lede van Stegosauria, soos "Changdusaurus" en "Yingshanosaurus", maar hulle is nog nie amptelik beskryf nie. Totdat amptelike beskrywings gepubliseer word, word dié genera beskou as "nomina nuda".



</doc>
<doc id="85674" url="https://af.wikipedia.org/wiki?curid=85674" title="Stadskanaal">
Stadskanaal

Stadskanaal is 'n munisipaliteit en 'n dorp in die provinsie Groningen in die noordooste van Nederland. Die munisipaliteit is in 1969 gestig deur die samevoeging van die munisipaliteit Onstwedde met 'n deel van Wildervank.

Stadskanaal is vernoem na die kanaal wat in die 17de eeu in opdrag van die stad Groningen gegrawe is. Die stad was in daardie tyd die werklike regeerder in dié deel van die provinsie.



</doc>
<doc id="85675" url="https://af.wikipedia.org/wiki?curid=85675" title="Suikerbeet">
Suikerbeet

Die suikerbeet of beetwortel ("Beta vulgaris subsp. Vulgaris var. Altissima") is 'n wortelgewas wat gekweek word vir die ontginning van suiker. Die plant is 'n kweekproduk binne die beetspesie ("Beta vulgaris subsp. Vulgaris"). Daar bestaan 'n hele aantal rasse, wat verenig word onder die kultivargroep "altissima".

Die plant word tot 80 cm hoog; sy klein blomme is op 'n steel geplaas en het geen opvallende kleure nie. Van die suikerbeet word beweer dat die plant meer CO sou absorbeer as ander gewasse, maar hierdie bewering kon nog nie gestaaf word nie.

Suikerpryse het aan die begin van die 19e eeu begin styg en vanweë 'n slaweopstand in Santo Domingo het invoere ook gekrimp. Gevolglik is alternatiewe bronne vir die vervaardiging van suiker gesoek. Suikerbeet is reeds in 1747 deur ŉ Berlynse apteker, Andreas Sigismund Marggraf (1709-1782), as 'n suikerryke gewas uitgewys. 

'n Leerling van Marggraf, Franz Karl Achard (1753-1821), het in 1786 oor die verkryging van suiker uit suikerbeet begin navorsing doen. In 1799 het hy die eerste beetsuikerbrood aan die Pruisiese koning, Frederik Wilhelm III, oorhandig, en die eerste beetsuikerfabriek is in 1801 in Silesië onder toesig van Achard begin. 

Hoewel dit tegnies moeiliker en duurder is om suiker uit beet as uit riet te verkry, het suikerbeet nietemin die vernaamste suikergewas in Europa geword. Napoleon III (1803-1873) het die invoer van suiker uit Engeland om politieke redes verbied en dit het die suikerbeetbedryf in Frankryk, Duitsland, België en Nederland gestimuleer. Na die val van Napoleon III kon rietsuiker weer vryelik ingevoer word, maar die suikerbeetbedryf was toe reeds stewig gevestig. 

Rietsuiker is vandag een van die belangrikste uitvoerprodukte van Derde Wêreldlande en sowat 59 % van die wêreld se suiker word uit suikerriet vervaardig. Die beetsuikerproduksie van die lidlande van die Europese Ekonomiese Gemeenskap (EEG) word egter beskerm deur invoerheffings en kwotaperke op suiker van elders. 

Die grootste produsent van suikerbeet en van suiker in die algemeen buiten die EEG is die Sowjetunie, wat sy hele suikeroes self verbruik en ook nog van Kuba af invoer. Die ander groot suikerlande is Kuba, die VSA (riet- en suikerbeet), Indië en Brasilië (rietsuiker) en China (suikerbeet).

Die suikerbeet is in Europa, veral in Frankryk en Nederland, 'n belangrike bron van suiker. Die suikerbeet is nie eetbaar nie, daarvoor is die beet heeltemal te hard voor. Om die suiker uit die suikerbete te win, vind 'n komplekse vervaardigingsproses plaas.

Die ontwikkeling van die Europese suikernywerheid was 'n buitengewone prestasie, aangesien die vervaardigingsproses hoogs ingewikkeld is. Terwyl in die geval van suikerriet net die stele uitgepers moet word, vereis suikerbeet 'n meerfasige verwerking. Dit word eers skoongemaak en daarna in klein stukkies opgesny, gekook en die sap gesentrifugeer.

Die suiker word deur middel van industriële ekstraksie vervaardig en bestaan aanvanklik – net soos sy eweknie wat van suikerriet gemaak word – uit 'n swartblou stroop. 'n Aantal prosesse soos karbonasie en filtrasie is noodsaaklik voordat die suiker, wat nog steeds uit 'n stroperige massa bestaan, reg is om van sekere kieme voorsien te word wat 'n kristallisasieproses aan die gang sit.

Tydens die proses kom verskillende produkte vry wat nie weggegooi word nie, maar wel in ander produkte verwerk word. Sedert die 19de eeu is die verwerkingsproses steeds verbeter.



</doc>
<doc id="85676" url="https://af.wikipedia.org/wiki?curid=85676" title="Diamante in Namakwaland">
Diamante in Namakwaland

Diamante in Namakwaland kom aan kus van die Atlantiese Oseaan voor hoofsaaklik tussen Kleinsee, verby Alexanderbaai en verder noord. Hierdie diamante is reeds in 1926 ontdek. Die eerste persone wat die diamante ontdek het is Fred Cornell en Jack Carstens. Laasgenoemde het diamante ontdek sowat 10 km suid van Port Nolloth nadat hy en sy neef, Percy Hughes, daar gegraaf het.

Die ontdekking het tot 'n stormloop gelei en het ook die aandag van die geoloog Hans Merensky getrek. Merensky het ontdek dat die diamante in die gruis net onder die uitgestorwe warmwateroester "Ostrea prismatica" voorkom. Vir 'n skamele £ 17,000 het hy beheer verkry oor die sogenaamde "oesterlyn". Hy het by een geleentheid 487 diamante onder een klip gekry. Hy het ook binne ses weke 4308 karaat se diamante herwin. Merensky het ook besef dat die vonds so groot is dat dit die diamantmark in duie kan laat stort as gevolg van oorproduksie. Hy het die regering oortuig om in te gryp om dit te voorkom. Prospekteerwerk is verbied en die Namakwalandse kus is tot staatsdelwery verklaar.



</doc>
<doc id="85677" url="https://af.wikipedia.org/wiki?curid=85677" title="616-diamant">
616-diamant

Die 616-diamant is 'n diamant wat 616 karaat weeg. Hierdie diamant het 'n oktaëdriese vorm. Omrede dit die grootste diamant van dié tipe is, het De Beers besluit om dit nie te slyp nie maar te bewaar in sy natuurlike vorm omrede die kans uiters skraal is dat so 'n groot diamant van hierdie tipe weer gevind sal word. Hierdie diamant is in 1964 by die Du Toitspan-myn in Kimberley ontdek.


</doc>
<doc id="85678" url="https://af.wikipedia.org/wiki?curid=85678" title="Cerapoda">
Cerapoda

Cerapoda (van Ceratopsia en Ornithopoda) is ’n suborde of klade van die dinosourus-orde Ornithischia.

Cerapoda word onderverdeel in twee groepe: Ornithopoda ("voëlvoete") en Marginocephalia ("kuifkoppe"). Laasgenoemde sluit die Pachycephalosauria ("dikkop-akkedisse") en Ceratopsia ("horinggesigte") in.

Cerapoda is in 1986 so genoem deur Paul Sereno. Die voorstelling onder volg ’n 2011-ontleding deur die paleontoloë Richard J. Butler, Jin Liyong, Chen Jun en Pascal Godefroit.
Daar is ook spesies wat moeilik klassifiseerbaar is in enige van dié subgroepe, soos "Albalophosaurus yamaguchiorum", wat beskou word as "Cerapoda incertae sedis" (onsekere plasing).


</doc>
<doc id="85680" url="https://af.wikipedia.org/wiki?curid=85680" title="Ornithopoda">
Ornithopoda

Ornithopoda, of die ornitopodes, is ’n suborde of klade van die dinosourus-orde Ornithischia wat ontstaan het as klein, tweepotige grasvreters en in grootte en getalle toegeneem het totdat hulle een van die suksesvolste plantvreters in die Kryt-periode was en die Noord-Amerikaanse landskap oorheers het.

Die ornitopodes se grootste evolusie-voorsprong was die progressiewe ontwikkeling van kou-organe, wat die beste was wat nog deur ’n reptiel ontwikkel is en goed vergelyk het met dié van moderne beeste. Hulle het hul hoogtepunt bereik in die dae van die eendbek-Hadrosaurus voordat hulle in die Kryt-Paleogeen-uitwissing saam met ander nie-vlieënde dinosourusse uitgesterf het. Hulle het op al sewe kontinente voorgekom, hoewel hulle skaars was in die Suidelike Halfrond.

Ornithopoda beteken "voëlpote" en verwys na die kenmerkende poot met drie tone, hoewel baie vroeë vorms vier tone gehad het. Hulle het geen pantsers gehad nie en het horingagtige bekke ontwikkel, asook ’n verlengde skaambeen wat eindelik verby die heupbene gestrek het. Sommige ornitopodes en serapodes het dun kraakbeenplate aan die buitekant van die ribbes gehad; die funksie daarvan is onbekend.

Die vroeë ornitopodes was net sowat ’n meter lank, maar waarskynlik baie vinnig. Hulle het ’n stywe stert gehad, nes die teropodes, om hulle te help balanseer omdat hulle op hul agterpote gehardloop het. Latere ornitopodes het aangepas om op vier pote te wei; hul ruggraat was gebuig en het later soos dié van moderne grasvreters soos die bison gelyk. Hulle het later meestal op vier pote geloop, maar steeds op twee pote gehardloop.

Later het die ornitopodes groter geword, maar hulle was nooit so groot soos die reusagtige souropodes met hul lang nekke en sterte wat hulle gedeeltelik verdring het nie. Die heel grootstes, soos "Shantungosaurus" van 23 ton, was so swaar soos ’n mediumgroot souropode, maar hulle het nooit langer as 15 meter geword nie.

Die volgende kladogram is na aanleiding van ’n ontleding deur Butler et al, 2011.


</doc>
<doc id="85682" url="https://af.wikipedia.org/wiki?curid=85682" title="Slochteren">
Slochteren

Slochteren is 'n voormalige munisipaliteit en 'n dorp in die provinsie Groningen in die noordooste van Nederland. In die voormalige munisipaliteit lê die groot aardgasveld, die gasveld van Slochteren.

Op 1 Januarie 2018 is Slochteren opgegaan in die nuwe munisipaliteit Midden-Groningen.



</doc>
<doc id="85683" url="https://af.wikipedia.org/wiki?curid=85683" title="Ankylosauria">
Ankylosauria

Ankylosauria, of die ankilosouriërs, is ’n superfamilie van plantvretende dinosourusse van die orde Ornithischia. Dit sluit die meeste dinosourusse in met pantsers in die vorm van beenagtige osteoderma. Ankilosouriërs was lywige viervoetiges met kort, sterk ledemate. Vanweë die gewig van hul pantsers was hulle baie stadig; hul topsnelheid van sowat 10 km/h.

Ankilosouriërs het in die Vroeë Jura-periode in China hul verskyning gemaak en bestaan tot aan die einde van die Kryt-periode. Hulle het op al die kontinente voorgekom buiten Afrika. Die eerste dinosourus wat in Antarktika ontdek is, was die ankilosouriër "Antarctopelta", waarvan fossiele in 1986 op Ross-eiland gevind is.

Alle ankilosouriërs het pantsers oor ’n groot deel van hul lyf gehad. Dit het bestaan uit groot, reghoekige tot ovaal plate wat in rye gelê het, met kleiner plate tussenin, asook stekels in sommige gevalle. Die eerste twee rye plate het ’n soort halfring om die nek gevorm. Ook die skedel was met pantser bedek.

Hulle het ’n klein brein gehad in verhouding met die res van die lyf; net die souropodes het kleiner breine gehad.

Ankilosouriërs was laag gebou (nie meer as ’n meter van die grond af nie) en het klein, driehoekige tande gehad. Hulle het lang, beweegbare tonge gehad. Hul mae was groot, wat daarop dui dat hulle gisting gebruik het om hul kos te verteer. Hulle het waarskynlik varings, broodbome en blomplante gevreet.

Ankylosauria word gewoonlik in twee families verdeel: Nodosauridae en Ankylosauridae. ’n Derde familie, Polacanthidae, word soms gebruik, maar dit word meer dikwels beskou as ’n subgroep van een van die twee primêre families.

Dié groep sluit tradisioneel "Nodosaurus", "Edmontonia" en "Sauropelta" in. Hulle het langer snoete gehad as Akylosauridae. Hulle het nie die gebruiklike knots aan die einde van die stert gehad nie; hulle is beter bekend vir hul stekels. Nodosourides het besonder gespierde skouers gehad, en ’n gespesialiseerde knop of been op elke skouer waaraan al die spiere vas was wat hul swaar ruggraat opgehou het. Hulle het breë heupe en dik ledemate gehad, en kleiner, smaller snoete as die ankilosourides. Die meeste nodosouride-fossiele is in Noord-Amerika ontdek.

Die grootste verskille tussen die ankilosourides en die nodosourides was eersgenoemde se knots aan die punt van hul stert, koepelvormige snoete en groot plate wat uit die bo- en onderkant van die skedel gesteek het. Laasgenoemde het geen van dié eieskappe gehad nie. Die tradisionele ankilosourides het later in die Kryt voorgekom. Dié familie sluit in "Ankylosaurus", "Euoplocephalus" en "Pinacosaurus".

Die familie Polacanthidae is in 1911 deur Wieland genoem om te verwys na ’n groep ankilosourusse wat gelyk het of hulle tussen die ander twee groepe val. Die meeste navorsers het dié groepering geïgnoreer tot laat in die 1990's, toe Kirkland dit gebruik het as ’n subfamilie vir ’n groep in sy 1998-ontleding. Kenneth Carpenter het later ook die naam gebruik vir ’n soortgelyke groep wat hy geglo het nader aan die ankilosourides as aan die nodosourides was. Die eerste omvattende studie om die plek van Polacanthidae te bepaal, is in 2012 gepubliseer. Daarin is bevind hulle is óf ’n onnatuurlike groepering van primitiewe nodosourides óf ’n geldige subfamilie van Nodosauridae.

’n Eenvoudige klassifikasie van Ankylosauria, waarin klades gebruik word, is:



</doc>
<doc id="85685" url="https://af.wikipedia.org/wiki?curid=85685" title="Bellingwedde">
Bellingwedde

Bellingwedde is 'n voormalige munisipaliteit in die provinsie Groningen in die noordooste van Nederland. Bellingwedde is gestig in 1968 deur die samevoeging van die munisipaliteite Bellingwolde en Wedde. Wedde is die administratiewe setel van die munisipaliteit gewees.

Op 1 Januarie 2018 is Bellingwedde opgegaan in die nuwe munisipaliteit Westerwolde.

Bellingwolde, Blijham, Den Ham,Hoorn, Hoornderveen, Klein-Ulsda, Lutjeloo, Morige, Oudeschans, Rhederbrug, Rhederveld, Tjabbesstreek, Veelerveen, Vriescheloo, Wedde, Wedderheide en Wedderveer



</doc>
<doc id="85686" url="https://af.wikipedia.org/wiki?curid=85686" title="Eemsmond">
Eemsmond

Eemsmond is 'n voormalige munisipaliteit in die provinsie Groningen in die noordooste van Nederland. Eemsmond is gestig in 1991 deur die samevoeging van die munisipaliteite Hefshuizen, Kantens, Usquert en Warffum. Uithuizen was die administratiewe setel van die munisipaliteit gewees.

Op 1 Januarie 2019 is Eemsmond opgegaan in die nuwe munisipaliteit Het Hogeland.

Breede, Doodstil, Eemshaven, Eppenhuizen, Hefswal, Kantens, Katershorn, Koningsoord, 't Lage van de Weg, Noordpolderzijl, Oldenzijl, Oosternieland, Oudeschip, Paapstil, Roodeschool, Rottum, Rottumeroog, Rottumerplaat, Startenhuizen, Simonszand, Stitswert, Uithuizen, Uithuizermeeden, Usquert, Valom, Wadwerd, Warffum, Zandeweer en Zevenhuizen.



</doc>
<doc id="85687" url="https://af.wikipedia.org/wiki?curid=85687" title="Grootegast">
Grootegast

Grootegast is 'n voormalige munisipaliteit en 'n dorp in die provinsie Groningen in die noordooste van Nederland. In 1991 is die munisipaliteit Oldekerk by Grootegast aangesluit.

Op 1 Januarie 2019 is Grootegast opgegaan in die nuwe munisipaliteit Westerkwartier.

Doezum, Grootegast, Faan, Kornhorn, Kuzemer, Kuzemerbalk, Lutjegast, Niekerk, Oldekerk, Opende, Peebos, Sebaldeburen en De Snipperij.




</doc>
<doc id="85688" url="https://af.wikipedia.org/wiki?curid=85688" title="Slimfoon">
Slimfoon

'n Slimfoon is 'n tegnologies gevorderde selfoon wat mobiele kommunikasie met die rekenkrag van 'n tabletrekenaar en internettoegang verbind en as mediaspeler, digitale kamera en GPS-navigasietoestel gebruik kan word. Baie moderne slimfone word met hoë resolusie-raakskerms toegerus waarop standaard-webblaaie, asook webblaaie wat vir mobiele toestelle geoptimaliseer is, vertoon kan word. Internettoegang word deur mobiele breëbanddienste of draadlose netwerke verskaf. 

Tans is daar 'n verskeidenheid vrye en kommersiële bedryfstelsels vir slimfone beskikbaar, waaronder "Google" se "Android", "Apple Inc." se "iOS" en "Microsoft" se "Windows Phone".


</doc>
<doc id="85689" url="https://af.wikipedia.org/wiki?curid=85689" title="Haren">
Haren

Haren is 'n voormalige munisipaliteit en 'n dorp in die provinsie Groningen in die noordooste van Nederland. 

Haren maak sedert 2019 deel uit van die Groningen-munisipaliteit en lê direk ten suide van die stad. Die dorp is 'n geliefde woonplek vir die elite van Groningen.

Essen, Glimmen, Haren, Noordlaren, Onnen



</doc>
<doc id="85692" url="https://af.wikipedia.org/wiki?curid=85692" title="Hoogezand-Sappemeer">
Hoogezand-Sappemeer

Hoogezand-Sappemeer is 'n voormalige munisipaliteit in die provinsie Groningen in die noordooste van Nederland. Die munisipaliteit is gestig in 1949 deur die samevoeging van Hoogezand en Sappemeer.

Op 1 Januarie 2018 is Hoogezand-Sappemeer opgegaan in die nuwe munisipaliteit Midden-Groningen.

Borgercompagnie, Foxham, Foxhol, Hoogezand, Kiel-Windeweer, Kropswolde, Martenshoek, Sappemeer, Tripscompagnie, Waterhuizen en Westerbroek.



</doc>
<doc id="85693" url="https://af.wikipedia.org/wiki?curid=85693" title="Leek">
Leek

Leek is 'n voormalige munisipaliteit en 'n dorp in die provinsie Groningen in die noordooste van Nederland.

Op 1 Januarie 2019 is Leek opgegaan in die nuwe munisipaliteit Westerkwartier.

Bakkerom, Breemen, Blauw, Boerenstreek, Diepwel, Dwarshaspel, Enumatil, Heineburen, De Haspel, De Holm, Kokswijk, 't Kret, Leek, Lettelbert, Midwolde, Oostindië, Oostwold, De Poffert, Pasop, Tolbert, Veldstreek, Westerdijk, Zanddijk en Zevenhuizen



</doc>
<doc id="85694" url="https://af.wikipedia.org/wiki?curid=85694" title="Loppersum">
Loppersum

Loppersum is 'n munisipaliteit en 'n dorp in die provinsie Groningen in die noordooste van Nederland. Die munisipaliteit is in 1990 gestig deur die samevoeging van Loppersum met Middelstum, Stedum en 't Zandt.

Plekke in die munisipale gebied van Loppersum is: Eenum, Garrelsweer, Garsthuizen, Huizinge, Leermens, Loppersum, Middelstum, Oosterwijtwerd, Startenhuizen, Stedum, Toornwerd, Westeremden, Westerwijtwerd, Wirdum, 't Zandt, Zeerijp en Zijldijk.


</doc>
<doc id="85695" url="https://af.wikipedia.org/wiki?curid=85695" title="Marum">
Marum

Marum is 'n voormalige munisipaliteit en 'n dorp in die provinsie Groningen in die noordooste van Nederland.

Op 1 Januarie 2019 is Marum opgegaan in die nuwe munisipaliteit Westerkwartier.

Bakkerom, Baktil, Boerakker, De Haar, Hamrik, De Jammer, Jonkersvaart, Keuningswijk, De Linde, Lucaswolde, 't Malijk, Marum, Niebert, Noordwijk, Nuis, Trimunt, Willemstad, De Wilp en Zethuis.



</doc>
<doc id="85696" url="https://af.wikipedia.org/wiki?curid=85696" title="Menterwolde">
Menterwolde

Menterwolde is 'n voormalige munisipaliteit in die provinsie Groningen in die noordooste van Nederland. Die munisipaliteit is gestig in 1990 deur die samevoeging van die munisipaliteite Meeden, Muntendam en Oosterbroek. Muntendam is die administratiewe setel van die voormalige munisipaliteit gewees.

Op 1 Januarie 2018 is Menterwolde opgegaan in die nuwe munisipaliteit Midden-Groningen.

Beneden Veensloot, Borgercompagnie, Boven Veensloot, Duurkenakker, Korengarst, Meeden, Muntendam, Noordbroek, Spitsbergen, Stootshorn, Tripscompagnie, Tusschenloegen, Tussenklappen, Uiterburen en Zuidbroek.



</doc>
<doc id="85697" url="https://af.wikipedia.org/wiki?curid=85697" title="Oldambt">
Oldambt

Oldambt is 'n munisipaliteit in die provinsie Groningen in die noordooste van Nederland. Die munisipaliteit is gestig in 2010 deur die samevoeging van die munisipaliteite Reiderland, Scheemda en Winschoten. Winschoten is die administratiewe setel van die munisipaliteit.

Bad Nieuweschans, Beerta, Beertsterhoogen, Bikkershorn, Blauwestad, Booneschans, Bovenstreek, Drieborg, Ekamp, Finsterwolde, Finsterwolderhamrik, Ganzedijk, Goldhoorn, Hamdijk, Heiligerlee, Hongerige Wolf, Kostverloren, Kromme Elleboog, Kroonpolder, Meerland, Midwolda, Napels, Niesoord, Nieuw-Beerta, Nieuwe Statenzijl, Nieuwolda, Nieuwolda-Oost, Nieuw-Scheemda, Oudedijk, Oude-Statenzijl, Oudezijl, Oostwold, Reiderwoldeerpolder, Scheemda, Scheemderzwaag, Stadspolder, Tranendal, Ulsda, 't Waar, Westerlee, Winschoten, Winschoterhogebrug, Winschoterzijl.



</doc>
<doc id="85698" url="https://af.wikipedia.org/wiki?curid=85698" title="Pekela">
Pekela

Pekela is 'n munisipaliteit in die provinsie Groningen in die noordooste van Nederland. Die munisipaliteit is gestig in 1990 deur die samevoeging van die munisipaliteite Oude Pekela en Nieuwe Pekela. Oude Pekela is die administratiewe setel van die munisipaliteit.

Alteveer, Boven Pekela, Bronsveen, Hoetmansmeer, Nieuwe Pekela en Oude Pekela.



</doc>
<doc id="85700" url="https://af.wikipedia.org/wiki?curid=85700" title="Komkommer">
Komkommer

Die komkommer ("Cucumis sativus") is 'n wyd verboude plant in die wonderboom familie "Cucurbitaceae". Dit is 'n rankplant wat silindriese vrugte dra wat gebruik word as kulinêre groente. Daar is drie hoofvariëteite van komkommer: gesny, gepiekel en burpless. Binne hierdie rasse het verskillende kultivars te voorskyn gekom. Die komkommer is oorspronklik van Suid-Asië, maar dit groei nou op die meeste vastelande. Baie verskillende variëteite word op die wêreldmarkte verhandel.

Die komkommer is 'n kruipende wingerdstok wat sy wortels in die grond anker en teen traliewerk of ander ondersteunende rame opklim, dit krul sy rankers rondom sktrukture as ondersteuning met dun, stygende lote. Die plant het groot blare wat 'n dak oor die vrugte vorm. Die vrugte van die komkommer is rofweg silindries, verleng met 'n tapse eindpunt, en bereik tot 60 cm (24 duim) in lengte en 10 cm (4 duim) in deursnee bereik. Met 'n ingeslote saad en die ontwikkeling van 'n blom, word die komkommer plantkundig as pseudovrugte geklassifiseer. Soos tamaties en murgpampoen word hulle meestal voorberei in slaaie en ook as vars groente geëet. Komkommers bevat gewoonlik meer as 90% water.

'n Paar komkommerkultivars is geslagloos en die bloeisels vorm pitlose vrugte sonder bestuiwing. Bestuiwing van hierdie kultivars doen afbreuk aan hul gehalte. In die Verenigde State word dit gewoonlik in kweekhuise geplant, waar bye uitgesluit word. In Europa, word hulle buite gekweek in sommige streke, en bye is ook uitgesluit in hierdie gebiede.

Die meeste komkommerkultivars besit egter saadjies wat bestuiwing vereis. Vir hierdie doel word duisende korwe met heuningbye jaarliks ​​na komkommerplase aangery net voor die bloeityd. Komkommers kan ook bestuif word deur hommelbye en verskeie ander inseksoorte. By die meeste komkommersoorte is selfbestuiwing nutteloos, want stuifmeel van 'n ander plant word benodig om sade en vrugte te vorm. Onvoldoende bestuiwing se resultaat is gewoonlik aborsie en misvormde vrugte. Gedeeltelik-bestuifde blomme kan groen vrugte laat ontwikkel, gewoonlik naby aan die stameinde, maar dit word 'n ligte geel en verdor by die blomeindpunt.


</doc>
<doc id="85707" url="https://af.wikipedia.org/wiki?curid=85707" title="Herrerasauridae">
Herrerasauridae

Herrerasaurids is van die oudste bekende dinosourusse en verskyn in die fossielrekord van die Laat Trias-periode 231,4 miljoen jaar gelede. Hulle het aan die einde van die Trias uitgesterf. Hulle was klein (nie langer as 4 m nie), vleisetende teropodes. Die bekendste voorbeelde was van Suid-Amerika (Brasilië en Argentinië), waar hulle in die 1960's vir die eerste keer ontdek is.

Herrerasourides se anatomie is ongewoon en hulle word nie beskou as voorsate van enige latere dinosourusgroepe nie.


</doc>
<doc id="85708" url="https://af.wikipedia.org/wiki?curid=85708" title="Coelophysoidea">
Coelophysoidea

Coelophysoidea was ’n algemene dinosourus van die Laat Trias- en Vroeë Jura-periode. Hulle was geografies wydverspreid en het moontlik op al die kontinente voorgekom. Hulle was almal skraal karnivore en sommige spesies het delikate skedelkamme gehad.

Die lengte van die Coelophysoidea het gewissel tussen sowat 1 en 6 m. Dit is onbekend watter soort bedekking hulle gehad het en hulle is al uitgebeeld met van skubbe tot vere. Sommige spesies kon in troppe voorgekom het, soos blyk uit terreine waar baie fossiele gevind is.


</doc>
<doc id="85709" url="https://af.wikipedia.org/wiki?curid=85709" title="Transatlantiese tonnel">
Transatlantiese tonnel

'n Atlantiese tonnel is 'n teoretiese ("vir ons jongspan": dit bestaan nog nie!) tonnel wat onderdeur die Atlantiese Oseaan tussen Noord-Amerika en Europa sal strek, moontlik vir doeleindes soos massavervoer. Sommige voorstelle stel tegnologies gevorderde treine voor wat 'n moontlike spoed van 500 tot 8 000 kilometer per uur (310 tot 4 970 myl per uur) sal kan bereik. Die meeste voorspellers van só 'n tonnel verwag dat dit tussen die Verenigde State en die Verenigde Koninkryk sal strek, of dan meer spesifiek tussen New York en Londen.

Voordele in vergelyking met lugvervoer (vliegtuie) is hoër spoed, en die gebruik van elektrisiteit in plaas van skaars oliegebaseerde brandstof, 'n sterk oorweging vir toekomstige tye, lank ná die piek-olietyd.

Die belangrikste struikelblokke in die bou van so 'n tonnel is die koste daarvan, met skattings van tussen VS$ 175 miljard en VS$ 1200 biljard sowel as die beperkings deur huidige materiaalwetenskappe. Die wêreld se bestaande groot onderseetonnels, soos die Channel-tonnel, Seikan-tonnel en die Gotthard Base-tonnel, sukkel finansieel ten spyte van die gebruik van goedkoper tegnologie as enige sover voorgestel vir die Atlantiese tonnel.


</doc>
<doc id="85712" url="https://af.wikipedia.org/wiki?curid=85712" title="Vakuumtrein">
Vakuumtrein

Die Vakuumtrein is 'n konsep wat reeds oor 'n honderd jaar gelede voorgestel is (maar nog nie gebou is nie) en tans ontwerp word vir toekomstige hoë-spoed spoorwegvervoer. Hierdie konsep behels beweging deur magnetiese levitasie binne-in lugontruimde (vakuum) of gedeeltelik-lugontruimde buise of tonnels. Die gebrek aan lugweerstand sal vakuumtreine in staat stel om minimale krag te gebruik om teen baie hoë spoed te beweeg, tot 6 400-8 000 km/h (4 000-5 000 mph of 2 km/s), of 5-6 keer die spoed van klank (Mach 1) by standaardtoestande, en eweneens baie goedkoop.
Alhoewel die tegnologie tans ondersoek word vir die ontwikkeling van plaaslike netwerke, is voorstanders van mening dat die mees suksesvolle vakuumtreine vir transkontinentale roetes op 'n globale netwerk gebruik sal word.

Lang vakuumtreintonnels kan baie vinnige interkontinentale reise moontlik maak. Vakuumtreine kan swaartekrag gebruik om hulle met hul versnelling te help. Indien die treine so vinnig sou beweeg as wat voorspel word, sal die reis tussen Beijing en New York minder as 2 uur duur, en vliegtuie verdring as die wêreld se vinnigste modus van openbare vervoer.

Reis deur lugontruimde buise kan supersoniese spoed bereik sonder die nadelige effekte van 'n soniese knal wat ondervind word met supersoniese vliegtuie. Die treine sal waarskynlik geruisloos en vinniger as Mach 1 kan funksioneer. Dit kan ook gekombineer word met swaartekrag treine.

Maar sonder groot vooruitgang met tonnelgrawing en verbeterde tegnologie in tonnelkonstruksie, sal vakuumtreine steeds te duur wees. Om koste te bespaar, is alternatiewe soos geligte betonpype met gedeeltelike lugleemtes reeds voorgestel.

Navorsers by Suidwes Jiaotong Universiteit in China is sedert 2010 besig met die ontwikkeling 'n vakuumtrein wat 'n spoed van 1 000 km/h sal bereik. Hulle sê die tegnologie kan binne die volgende 10 jaar in werking gestel word.


</doc>
<doc id="85713" url="https://af.wikipedia.org/wiki?curid=85713" title="Sebastian Bieniek">
Sebastian Bieniek

Sebastian Bieniek (gebore in Czarnowasy, Pole, 24 April 1975) is ‘n Duitse filmdirekteur, kunsskilder, fotograaf en skrywer.

Op die ouderdom van 13, twee maande voor die val van die Berlynse muur, het Sebastian tesame met sy ma en twee ouer susters vanuit Pole na Wes-Duitsland gevlug.

Na ‘n onstuimige skoolloopbaan, verlaat hy vroeg die skool en word onder andere as ‘n bouhandlanger opgelei. Naas sy werk skilder hy steeds.

Sy eerste skilderye begin hy in 1994 om in die dorp van Celle uit te stal. Hoofsaaklik hou hy homself besig met studies oor tendense in kunsgeskiedenis soos ekspressionisme, impressionisme, kubisme asook surrealisme selfs met 'n effense neiging tot minimalisme. Dit is sigbaar in sy selfportret „Möchtegernselbstportrait“ van 1995. Gedurende hierdie tyd word Sebastian Bieniek in die BBK (Federale Vereniging van Kunstenaars "Bundesverband Bildender Künstler") aanvaar as die jongste lid van hierdie Nedersaksiese vereniging en begin om ook in ander stede uit te stal.

In 1996 begin hy te studeer aan die Freie Kunst Hochschulde vir Beeldende Kuns in Brunswyk onder Prof. Horst Gläsker. Hy eksperimenteer onder andere met grootskaalse abstrakte werke. Hier skep ook sy eerste uitvoerende kunswerk genaamd "sponsored by".

Na ‘n uitgebreide reis deur Indië verhuis hy na Berlyn in 1998 woon saam met die Japannese kunstenaar Chiharu Shiota waar hulle ‘n werkswinkel deel. Tydens hierdie tyd begin hy ook aan die Universiteit van beeldende kunste in Berlyn te studeer onder leiding van Prof. Katharina Sieverding. In hierdie tyd neem hy deel aan ‘n aantal nasionale en internasionale uitstallings.

In 1999 sorg die kunstenaar vir ‘n opslag met sy werk "hand without a body" tydens die „III Kunstefees van die jong eksperimentele Kuns“ in Berlyn

Vanaf 2002 begin hy om regie aan die Duitse Film en Televisie Akademie in Berlyn te studeer. In 2007 stig hy TENLETTERS-film produksie huis. In 2007 produseer hy sy eerste film "Die Spieler"

Sedert 2008 verf Sebastian Bieniek weer. Hy skilder in reekse wat uit drie tot meer as dertig skilderye bestaan. Elke onderskeie reeks word gekenmerk deur 'n spesifieke tema of konsep.

Onder die mees algemene reeks was: Bärenreihe (2009), My Facebook Fans (2009), Some Times (2010), Homeland Security (2012) en Brush Rotations (2013).

Bieniek publiseer in 2011 sy eerste boek met die titel REALFAKE. Die boek handel oor groepvorming in die sosiale netwerke (veral Facebook) en bied 'n paar teorieë aan wat die basis van episodes uit die lewe van die kunstenaar en waarnemings in die konteks van Facebook verduidelik. Die boek word beskou as 'n belangrike werkstuk met betrekking tot die sosiale web en kuns.

In 2013 word Bieniek wêreldbekend met sy foto reeks genaamd "Double Faced". Die reeks word aanvanklik primêr deur middel van Sosiale netwerke versprei.

2011
"Neue Bilder" Galerie am Prater, Berlin (Deutschland)
"This & That" zeitgenössische Galerie, Berlin (Deutschland)
"The Cattle Market", Art House Pona (Georgien)

2010
"PUBLIKUMSMAGNET VIRALKUNST"", Galerie im Regierungsviertel, Berlin (Deutschland)
"Wie man in Berlin glücklich werden kann" OZM, Raum für Kunst, Hamburg (Deutschland)
2009
"Der Bär ist los" Galerie ZeitZone, Berlin (Deutschland)

2002
"Dejavu" Galerie 35, Berlin (Deutschland)
1999
"Natural Born Sugareaters" Kunsthaus Tacheles, Berlin (Deutschland)

1998
"Mein Atem", Museum der Charite Berlin (Deutschland)

1996
"Paintings" Rathausgalerie, Münster (Deutschland)

1994
"Celler Loch", Celle (Deutschland)

2011: REALFAKE. Tenletters Verlag, Berlyn 2011 ISBN 978-3-942835-35-0

2002: Zero
2003: Nix mit Schuhen
2003: Entschuldigung Laterne
2003: Anamnesia
2004: Sand
2005: Zucker
2006: Gerade aus
2007: Die Spieler
2008: Silvester Home Run

1999
Hand without a body, III Festival der jungen experimentellen Kunst, Berlin (Deutschland)
In front of the distance, Sophiensaele, Berlin (Deutschland)
Born to be bulette, Kunsthaus Tacheles, Berlin (Deutschland)

2009
Burqua, Art Forum Berlin

2010
Publikumsmagnet Viralkunst, Galerie im Regierungsviertel (Berlin)
Nichts', Weihnachtsmarkt am Alexa (Berlin)

2011
It's Toasted', Berlin
Viehmarkt Pona', Pona (Georgien)
Einwicklung', Köln (während der Sendung "Es geht um mein Leben!" moderiert von Pierre M. Krause zum Thema "Moderne Kunst" (ARD))

"'n mens hoef nie te kan skilder om te kan skilder nie." ("Man muss nicht malen können, um malen zu können.")

"Kultuur is ‘n skiete. " ("Kultur ist eine Krankheit.")

"Die mens is die enigste lewende wese wat ‘n voëlhok benodig om vry te voel." ("Der Mensch ist das einzige Lebewesen, das einen Käfig braucht um sich frei zu fühlen.")

"Die internet het almal mooi gemaak." ("Internet made everbody beautiful.")

"Die vinnigste naelloper is die eensaamste." ("Der schnellste Läufer ist der einsamste.")



</doc>
<doc id="85715" url="https://af.wikipedia.org/wiki?curid=85715" title="Middelstum">
Middelstum

Middelstum is ’n nedersetting in die munisipaliteit Loppersum in die provinsie Groningen in Nederland.


</doc>
<doc id="85717" url="https://af.wikipedia.org/wiki?curid=85717" title="Dilophosauridae">
Dilophosauridae

Dilophosauridae was ’n wydverspreide familie van vroeë vleisvretende dinosourusse. Hulle was groot, grasieuse tweevoetige roofdiere van 4 tot 7 m en sowat 300 tot 500 kg. Hulle is bekend vir hul kenmerkende kuiwe, wat moontlik gebruik is vir vertoon om ’n maat te kry of om mededingers af te skrik.

Hulle was groter en het meer kenmerkende eienskappe gehad as Coelophysoidae in die Trias en die Vroeë Jura-periode.

Die volgende kladogram wys die verwantskap tussen Dilophosauridae en sy naby-verwant.


</doc>
<doc id="85719" url="https://af.wikipedia.org/wiki?curid=85719" title="Stedum">
Stedum

Stedum (Gronings:"Steem") is ’n dorp in die munisipaliteit Loppersum in die provinsie Groningen in Nederland. Tot 1990 het Stedum sy eie munisipaliteit gehad.

Die dorp het 'n kerk uit die 13de eeu. Die kerk word beskou as een van die mooiste voorbeelde van die romanogotiek, 'n boustyl wat veral in die provinsie Groningen voorkom.


</doc>
<doc id="85720" url="https://af.wikipedia.org/wiki?curid=85720" title="Garnwerd">
Garnwerd

Garnwerd is ’n dorp in die munisipaliteit Westerkwartier in die provinsie Groningen in Nederland. Die dorp lê aan die Reitdiep, wat van die stad Groningen na die Waddensee vloei. Aan die diep lê café Hammingh, een van die bekendste café's in die provinsie.

Die St. Ludgerkerk in Garnwerd is in die 13de eeu gebou. Die oorspronklike toring stort in 1738 in. In 1758 is 'n nuwe toring gebou.


</doc>
<doc id="85722" url="https://af.wikipedia.org/wiki?curid=85722" title="Waddensee">
Waddensee

Die Waddensee (Nederlands: "Waddenzee", Wes-Fries: "Waadsee", Deens: "Vadehavet", Duits: "Wattenmeer") is 'n groot stelsel van getysand en moddervlaktes langs die Noordseekus van Denemarke, Duitsland en Nederland. Hierdie landskap is, met 'n oppervlakte van 9 000 km² en 'n maksimale wydte van 40 km, die grootste tussengetysone ter wêreld wat oor 'n afstand van 450 km van Blåvandshuk, Denemarke in die noordooste tot by Den Helder, Nederland in die suidweste strek. Die Waddensee is in 2009 deur Unesco as wêrelderfenisgebied gelys en in 2014 is die beskermde gebied uitgebrei.


</doc>
<doc id="85725" url="https://af.wikipedia.org/wiki?curid=85725" title="Stefanie Gercke">
Stefanie Gercke

Stefanie Gercke (*1941 in Bubaque, Guinee-Bissau) is 'n Duits-Suid-Afrikaanse skryfster. Sy is met die ingenieur Hans-Hermann Gercke getroud.

Stefanie Gercke is as die eerste wit kind op Bubaque, 'n eiland van die Bissago-argipel, Guinee-Bissau in Wes-Afrika, gebore. Sy is amptelik deur die eilandbewoners, die Bissagos, in hul stam opgeneem. Nadat sy en haar ouers onder druk van die Geallieerdes Guinee-Bissau moes verlaat, bly hul tot met die inval deur die Russe in Macedonië. Sy bring haar jeug- en skooljare in Lübeck en Hamburg deur. Sy ontmoet ook daar haar toekomstige eggenoot. In 1961 emigreer die egpaar na Suid-Afrika. Al twee hul seuns is in Johannesburg gebore. Later verhuis hulle na Umhlanga Rocks.

Die Gerckes bly daar ononderbroke tot einde 1978. Omrede hulle seuns as gebore Suid-Afrikaners outomaties vir diensplig gedurende die Apartheidsjare opgeroep is, waarteen hul gekant was, het die Gerckes die land in die geheim verlaat.

As kind het Stefanie besluit om modes te ontwerp en verhale te skryf. In hierdie volgorde het haar droom 'n werklikheid geword. In Hamburg het sy in die 1980's haar eie modebedryf begin.
Dan volg wat sy beskryf as "lang donker jare", waar die gesin nie na Suid-Afrika kon terugkeer nie. Sy begin nostalgies "daarheen" terug te skryf. 

Sedert Nelson Mandela staatspresident geword het, besoek die Gerckes jaarliks Suid-Afrika vir enkele weke.
Die egpaar is tans woonagtig in Sleeswyk-Holstein, hoewel Stefanie hoop om eendag weer permanent in Afrika te bly.

Stefanie Gercke het tot op hede nege bellettristiese boeke gepubliseer wat almal handel oor haar tweede vaderland, Suid-Afrika. 'n Deel van haar werke speel in Suid-Afrika in die 19de eeu af. Die ander boeke draai om die omgaan van die politieke verlede van Suid-Afrika.





</doc>
<doc id="85726" url="https://af.wikipedia.org/wiki?curid=85726" title="Ceratosauria">
Ceratosauria

Ceratosauria is ’n groep dinosourusse wat gedefinieer word as alle teropodes wat ’n meer onlangse gemeenskaplike afstamming met "Ceratosaurus" as met voëls deel. Daar is geen lys spesies van Ceratosauria waaroor daar algemene konsensus is nie, maar volgens die jongste en mees aanvaarde teorie sluit Ceratosauria die Laat Jura- tot Laat Kryt-teropodes "Ceratosaurus", "Elaphrosaurus" en "Abelisaurus" in wat hoofsaaklik, maar nie uitsluitlik nie, in die Suidelike Halfrond voorgekom het.

Ceratosauria het oorspronklik ook die Coelophysoidea en Dilophosauridae van die Laat Trias- tot Vroeë Jura-tydperk ingesluit, maar onlangse studies het getoon laasgenoemde twee groepe vorm nie ’n klade met ander lede van Ceratosauria nie en word dus van hulle uitgesluit.

Die volgende kladogram volg ’n ontleding deur Diego Pol en Oliver W.M. Rauhut, 2012.


</doc>
<doc id="85727" url="https://af.wikipedia.org/wiki?curid=85727" title="Tetanurae">
Tetanurae

Tetanurae, of "stywesterte", is ’n klade dinosourusse wat die meeste teropodes, ook voëls, insluit. Hulle het in die Vroeë of Middel-Jura hul verskyning gemaak.

Die naam is in 1986 deur Jacques Gauthier aan ’n groot groep teropodes gegee. Tetanurae word gedefinieer as alle teropodes wat nader verwant aan moderne voëls is as aan "Ceratosaurus".


</doc>
<doc id="85728" url="https://af.wikipedia.org/wiki?curid=85728" title="Heterodontosauridae">
Heterodontosauridae

Heterodontosauridae ("akkedisse met verskillende tande") is ’n familie vroeë dinosourusse wat waarskynlik onder die mees primitiewe lede van die orde Ornithischia was. Hoewel daar min fossiele van hulle is, het hulle regoor die wêreld voorgekom aan die begin van die Laat Trias-periode, en ’n paar spesies het tot in die Vroeë Kryt oorleef.

Heterodontosauridae is genoem na hul heterodontale gebit (met meer as een tandmorfologie). Hulle was omtrent so groot soos jakkalse: minder as 2 m lank, insluitende ’n lang stert. Hulle word veral geken aan hul kenmerkende tande, onder meer vergrote slagtande en kiestande wat aangepas was vir kou. Hulle was plant- en moontlik allesvreters.

Onder die Heterodontosauridae is dit net "Heterodontosaurus" self waarvan daar ’n volledige skedel bestaan. Die meeste ander fossiele bestaan net uit stukke kakebeen en tande. Daarom is die meeste beskrywings van die familie van tande afgelei.

Die genus "Heterodontosaurus" was net langer as 1 m, terwyl die stukke oorblyfsels van "Lycorhinus" aandui dat hulle dalk groter was.

Beide "Abrictosaurus" en "Heterodontosaurus" het baie groot oë gehad. Onder die oë het die jukbene na die kant toe uitgesteek, ’n eienskap wat ook by Ceratopsia voorgekom het.

"Tianyulong" uit China lyk of hy veselrige vliese gehad het wat beskou kan word as ’n soort proto-vere wat by sommige teropodes gevind is. Dit sluit ’n kuif naby sy stert in. Die teenwoordigheid van hierdie vliese kan aandui dat beide Ornithischia en Saurischia warmbloedig was.

Hoewel Heterodontosauridae oorspronklik bekend was uit die Suider-Afrika van die Vroeë Juras, is fossiele nou al op vier kontinente ontdek. Vroeg in die familie se geskiedenis was Pangea nog grootliks een superkontinent, en kon hulle oor die wêreld versprei. Die oudste fossiel is ’n stuk kakebeen en los tande uit die Laat Trias uit Argentinië. Die mees uiteenlopende voorbeeld kom uit Suider-Afrika, waar fossiele van "Heterodontosaurus", "Abrictosaurus", "Lycorhinus" en "Geranosaurus" ontdek is.

Fossiele uit die Vroeë Jura uit die VSA en Mexiko is ook bekend. In die vroeë 1970's is baie fossielmateriaal uit die Laat Jura ook in Colorado in Amerika gevind. Die oorblyfsels van "Echinodon" wat in 2002 beskryf is, verteenwoordig dalk ’n Heterodontosauridae uit Engeland wat tot in die Vroeë Kryt oorleef het. "Dianchungosaurus", uit die Sjina van die Vroeë Jura, word nie meer beskou as ’n Heterodontosauridae nie, hoewel een laat oorlewende Asiatiese vorm bekend is ("Tianyulong").


</doc>
<doc id="85729" url="https://af.wikipedia.org/wiki?curid=85729" title="Antoni Gaudí">
Antoni Gaudí

Antoni Gaudí i Cornet (25 Junie 1852 in Reus of Riudoms, Katalonië, Spanje - 10 Junie 1926 in Barcelona, Katalonië, Spanje) was 'n Spaanse argitek.





</doc>
<doc id="85730" url="https://af.wikipedia.org/wiki?curid=85730" title="Adorp">
Adorp

Adorp is ’n dorp in die munisipaliteit Het Hogeland in die provinsie Groningen in Nederland. Tot 1990 was Adorp 'n eie munisipaliteit gewees. Die dorp het 'n kerk wat uit die 13de eeu dateer.

Die Aeolus-meul dateer uit 1851. Aeolus is nog in private besit, maar word nie meer bedryf nie. Die meul benodig dringende herstelwerk.


</doc>
<doc id="85731" url="https://af.wikipedia.org/wiki?curid=85731" title="Ulrum">
Ulrum

Ulrum (Gronings: "Ollerom") is ’n dorp in die munisipaliteit Het Hogeland in die provinsie Groningen in Nederland. Tot 1990 het Ulrum sy eie munisipaliteit gehad.

Ulrum is die dorp waar Hendrik de Cock in 1834 sy gemeente van die Nederlands Hervormde Kerk afgeskei het. Dit was die begin van die Gereformeerde kerk in Nederland. Presies 25 jaar later het 'n soortgelyke afskeiding op Rustenburg in Suid-Afrika plaasgevind en het die Gereformeerde Kerke in Suid-Afrika ontstaan.


</doc>
<doc id="85732" url="https://af.wikipedia.org/wiki?curid=85732" title="Leens">
Leens

Leens (Gronings: "Lains") is 'n dorp in die munisipaliteit Het Hogeland en is die vroeë administratiewe setel van die voormalige munisipaliteit De Marne in die provinsie Groningen in Nederland. Tot 1990 het Leens 'n eie munisipaliteit gehad.

Leens het 'n kerk wat uit die 12de eeu dateer. Die oudste deel is van tuff in die romaanse styl. Die kerk het 'n besonderse orrel wat in 1734 deur Albert Antonius Hinsz gebou is.


</doc>
<doc id="85735" url="https://af.wikipedia.org/wiki?curid=85735" title="Zimbabwiese nasionale krieketspan">
Zimbabwiese nasionale krieketspan

Die Zimbabwiese nasionale krieketspan, met die bynaam "The Chevrons", is die nasionale krieketspan wat Zimbabwe in internasionale wedstryde verteenwoordig. Dit word beheer en geadministreer deur Zimbabwe Krieket (voorheen bekend as die Zimbabwe Krieket Unie of ZKU). Zimbabwe is 'n volle lid van die Internasionale Krieketraad (IKR) en het sedert 1992 toets- en Internasionale eendagwedstryd (EDI)-status. Zimbabwe is tans tiende op die IKR-ranglys in toetse, 12de in eendagwedstryde en 14de in T20Is soos deur die IKR bepaal.



</doc>
<doc id="85737" url="https://af.wikipedia.org/wiki?curid=85737" title="Boeing 787 Dreamliner">
Boeing 787 Dreamliner

Die Boeing 787 Dreamliner is 'n langreik, medium-grootte, wyeromp, tweemotorige stralervliegtuig ontwikkel deur "Boeing Commercial Airplanes". Sy variante verskaf sitplek aan 210-330 passasiers. Boeing sê dat dit die maatskappy se brandstofdoeltreffendste vliegtuig en die wêreld se eerste groot vliegtuig is om saamgestelde materiale te gebruik as die primêre materiaal in die konstruksie van 'n vliegtuig. Die 787 is ontwerp om 20% meer brandstofdoeltreffend te wees as die 767 wat dit vervang. Die Dreamliner se onderskeidende kenmerke sluit in elektriese vlugbeheerstelsels, 'n vierpaneel voorruit, geraas-vermindering chevrons op sy enjingondels, en 'n gladder neuskontoer. Dit deel 'n gemeenskaplike tipe gradering met die groter Boeing 777 Twinjet, sodat gekwalifiseerde vlieëniers albei modelle mag bedryf, te danke aan verwante ontwerpfunksies.

Die vliegtuig se aanvanklike benaming was 7E7, voor die naamsverandering in Januarie 2005. Die eerste 787 is op 'n bekendstellingseremonie op 8 Julie 2007 onthul by Boeing se Everett-monteerfabriek. Teen dié stadium was daar reeds 677 op bestelling, meer bestellings van bekendstelling tot uitrol as enige vorige wyeromp vliegtuig. Teen Oktober 2013 het die 787-program 982 bestellings gehad van 58 kliënte, met "International Lease Finance Corporation" (ILFC) die grootste getal op bestelling.

Grootskaalse samewerking tydens die ontwikkeling en produksie van die 787 is behaal met talle verskaffers oor die wêreld heen. Finale montering is by Boeing se Everett-fabriek in Everett, Washington. Montering vind ook plaas by 'n nuwe fabriek in Noord-Charleston, Suid-Carolina. Beide aanlegte sal 787s lewer aan verskeie lugrederykliënte. Daar was oorspronklik beplan om die vliegtuig in Mei 2008 in diens te stel, maar die projek het onder verskeie vertragings gely. Die vliegtuig se eerste vlug was op 15 Desember 2009 en toetsvlugte is voltooi teen middel-2011. Die Federale Lugvaartadministrasie (FAA) en die Europese Lugvaartveiligheidsagentskap (EASA) reik finale sertifisering uit in Augustus 2011 en die eerste model word in September 2011 afgelewer. Kommersiële diens neem 'n aanvang op 26 Oktober 2011.

Die vliegtuig het aanvanklik aan 'n paar in-diens probleme gely, veral brande aan boord wat verband gehou het met die litiumioonbatterye wat gebruik word. Hierdie stelsels is hersien deur beide die FAA en die Japannese vlugagentskap. Op 16 Januarie 2013 het die FAA 'n noodlugwaardigheidsriglyn uitgereik waarin alle handelsvlugte van 787s in die VSA opgeskort is. Die EASA, Japanse Vervoerministerie, Indië se Direkteurgeneraal van Burgerlugvaart (DGCA) asook Chili se Dirección General de Nautica Siviele (DGAC) volg hul voorbeeld en verban ook vlugte van Dreamliners onder hulle jurisdiksie. Ná Boeing toetse voltooi het met 'n hersiene batteryontwerp, het die FAA dit goedgekeur en die vliegverbod opgehef op 26 April 2013. Op 27 April 2013 is alle passasiersdienste hervat, aanvanklik deur Ethiopian Airlines.


</doc>
<doc id="85738" url="https://af.wikipedia.org/wiki?curid=85738" title="Ceratopsia">
Ceratopsia

Ceratopsia of Ceratopia (Antieke Grieks vir "horinggesigte") is ’n groep plantvretende dinosourusse met snawels wat tydens die Kryt-periode gefloreer het in wat nou Noord-Amerika, Europa en Asië is. Van hul voorsate het vroeër, in die Jura, geleef. Die vroegste bekende seratopsiër, "Yinlong downsi", het tussen 161,2 en 155,7 miljoen jaar gelede geleef. Die laaste Ceratopsia-spesies het in die Kryt-Paleogeen-uitwissing 66 miljoen jaar gelede uitgesterf.

Vroeë lede van die groep, soos "Psittacosaurus", was klein, tweevoetige diere. Latere lede soos "Centrosaurus" en "Triceratops", het ontwikkel in baie groot viervoetige diere met oordadige gesighorings en krae wat oor die nek gestrek het. Hoewel die krae die dun nek kon beskerm het teen roofdiere, kon dit ook gebruik gewees het vir vertoon of vir die regulering van hitte. Hulle het gewissel van 1 m en 23 kg tot langer as 9 m en 5 400 kg.

"Triceratops" is onder die algemene publiek verreweg die bekendste seratopsiër. Genusname in die groep eindig dikwels in ""-ceratops"", maar nie altyd nie.

Reeds in die 1960's is gemeen die naam "Ceratopsia" is taalkundig verkeerd en dat dit eintlik "Ceratopia" moet wees. Laasgenoemde spelling word egter selde in wetenskaplike geskrifte gebruik, al is dit taalkundig korrek, en die meeste paleontoloë gebruik steeds "Ceratopsia".

Na aanleiding van Marsh se klassifikasie word Ceratopsia gewoonlik beskou as ’n suborde in die orde Ornithischia. Terwyl geklassifiseerde taksonomie in ’n groot mate ongewild geraak het onder dinosouruskenners, gebruik sommige paleontoloë steeds so ’n klassifikasie, hoewel bronne verskil oor wat die rang is. Sommige beskou dit as ’n suborde, terwyl ander die rang verlaag het tot infra-orde.

Onderstaande lys van Ceratopsia-genera volg ’n klassifikasie deur Thomas R. Holtz jr. uit 2010.



</doc>
<doc id="85742" url="https://af.wikipedia.org/wiki?curid=85742" title="Qatar Airways">
Qatar Airways

Qatar Airways Maatskappy Q.C.S.C. (Arabies: القطرية, Al Qatariyah ), wat as Qatar Airways handel dryf, is die staatsbeheerde lugredery en vlagdraer van Katar. Met sy hoofkwartier in die Qatar Lugdienstoring in Doha, bedryf die lugredery 'n spilpunt-en-speeknetwerk wat meer as 100 internasionale bestemmings regoor Afrika, Sentraal-Asië, Europa, die Verre Ooste, Suid-Asië, die Midde-Ooste, Noord-Amerika, Suid-Amerika en Oseanië met sy basis in Doha verbind, met behulp van 'n vloot van meer as 150 vliegtuie.

Die lugredery het meer as 30 000 werknemers met 17 000 personeel in direkte diens en 'n verdere 13 000 by sy filiale. Op 8 Oktober 2012 het die uitvoerende hoof, Akbar Al Baker, aangekondig dat Qatar Airways by die "Oneworld Alliance" gaan aansluit. Die redery het net een jaar later, op 30 Oktober 2013, 'n volwaardige lid geword.

Qatar Airways is internasionaal onder kritiek as gevolg van sy swak werksomstandighede. So word swanger werknemers, volgens indiensnemingsvoorwaardes, ontslaan as hul swanger sou raak. Verder word die bemanning se hotelkamers gemonitor en die besit van alkohol, sigarette of varkvleis is 'n rede vir ontslag uit die redery se diens.

Die logo van Qatar Airways word in die kleure van die vlag van Katar versier. Die Engelse naam van die lugredery is in Optimafont en die Arabiese naam in Kufiskrif. 'n Gemsbokkop pryk op die stert van Qatar Airways-vliegtuie. Die in-vlug vermaakstelsel wat in alle kajuitklasse beskikbaar is, word Oryx genoem. Die vliegtuie word nou liggrys, op die boonste deel, en wit geverf. Die oorspronklike kleur was wit met 'n wynrooi-strook oor die vensters en stert.

Qatar Airways het kodedeelooreenkomste met die volgende lugrederye:


</doc>
<doc id="85745" url="https://af.wikipedia.org/wiki?curid=85745" title="All Nippon Airways">
All Nippon Airways

All Nippon Airways (afgekort 'ANA') is 'n internasionale lugredery met sy hoofkwartier in Minato, Tokio, Japan.



</doc>
<doc id="85747" url="https://af.wikipedia.org/wiki?curid=85747" title="Beta (letter)">
Beta (letter)

Beta (hoofletter Β, kleinletter β) is die tweede letter van die Griekse alfabet. In die Griekse numeriese stelsel het dit 'n waarde van 2. Die Latynse B en die Cyrilliese В is van die Griekse beta afkomstig.


</doc>
<doc id="85748" url="https://af.wikipedia.org/wiki?curid=85748" title="Gamma">
Gamma

Gamma (hoofletter Γ, kleinletter γ) is die derde letter van die Griekse alfabet. In die Griekse numeriese stelsel het dit 'n waarde van 3. Die Latynse C en G en die Cyrilliese Г en Ґ is van die Griekse gamma afkomstig.


</doc>
<doc id="85749" url="https://af.wikipedia.org/wiki?curid=85749" title="Delta (letter)">
Delta (letter)

Delta (hoofletter Δ, kleinletter δ) is die vierde letter van die Griekse alfabet. In die Griekse numeriese stelsel het dit 'n waarde van 4. Die Latynse D en die Cyrilliese Д is van die Griekse delta afkomstig.


</doc>
<doc id="85750" url="https://af.wikipedia.org/wiki?curid=85750" title="Epsilon">
Epsilon

Epsilon (hoofletter Ε, kleinletter ε) is die vyfde letter van die Griekse alfabet. In die Griekse numeriese stelsel het dit 'n waarde van 5. Die Latynse E en die Cyrilliese Е is van die Griekse epsilon afkomstig.


</doc>
<doc id="85751" url="https://af.wikipedia.org/wiki?curid=85751" title="Zeta (letter)">
Zeta (letter)

Zeta (hoofletter Ζ, kleinletter ζ) is die sesde letter van die Griekse alfabet. In die Griekse numeriese stelsel het dit 'n waarde van 7. Die Latynse Z en die Cyrilliese З is van die Griekse zeta afkomstig.


</doc>
<doc id="85752" url="https://af.wikipedia.org/wiki?curid=85752" title="Eta (letter)">
Eta (letter)

Eta (hoofletter Η, kleinletter η) is die sewende letter van die Griekse alfabet. In die Griekse numeriese stelsel het dit 'n waarde van 8. Die Latynse H en die Cyrilliese И is van die Griekse eta afkomstig.


</doc>
<doc id="85753" url="https://af.wikipedia.org/wiki?curid=85753" title="Theta">
Theta

Theta (hoofletter Θ, kleinletter θ) is die agtste letter van die Griekse alfabet. In die Griekse numeriese stelsel het dit 'n waarde van 9. Die Cyrilliese Ө is van die Griekse theta afkomstig.


</doc>
<doc id="85754" url="https://af.wikipedia.org/wiki?curid=85754" title="Skara Brae">
Skara Brae

Skara Brae is 'n Neolitiese nedersetting wat uit klip gebou is en geleë is op die Bay of Skaill aan die weskus van Mainland, die grootste eiland in die Orkney-argipel van Skotland. Dit bestaan uit agt gegroepeerde huisies en is bewoon van ongeveer 3180 vC–2500 vC. Skara Brae is Europa se bes bewaarde Neolitiese dorpie en het die status van Unesco-wêrelderfenisgebied. Saam met drie ander erfenisgebiede vorm dit die “Hart van Neolitiese Orkney.” Dit is ouer as Stonehenge en die Groot Piramides en is die “Skotse Pompeji” genoem omdat dit so goed bewaar is.

In die winter van 1850 was daar ’n hewige storm in Skotland wat wydverspreide skade en meer as 200 sterftes tot gevolg gehad het. In die Bay of Skaill het die storm die grondoppervlak van ’n groot onreëlmatige hoogtetjie, bekend as “Skerrabra”, afgeskeur. Toe die storm oor is, het plaaslike dorpenaars die buitelyne van ’n dorpie bestaande uit ’n aantal huisies sonder dakke ontdek. William Watt van Skaill, die plaaslike grondeienaar het met ’n amateuruitgrawing van die terrein begin, maar nadat vier huisies ontdek is, is die werk in 1868 gestaak. Die terrein het ongestoord gebly tot 1913 toe plunderaars die terrein toegetakel het en ’n onbekende aantal artefakte verwyder het. In 1924 het nog ’n hewige storm ’n gedeelte van een van die huise weggevee en daar is bepaal dat die terrein beveilig moet word en met meer erns ondersoek moet word. Die verkenningswerk is aan Vere Gordon Childe van die Universiteit van Edinburgh oorgelaat. Hy het vir die eerste keer in middel 1927 na Skara Brae gereis.

Skara Brae se inwoners was blykbaar makers en gebruikers van gegroefde koopware ("grooved ware"), ’n kenmerkende styl van erdewerk wat in Noord-Skotland voorgekom het nie lank voor die oprigting van die dorpie nie. Die huise het aardbeskutting gebruik maar omdat dit versink was, is dit gebou in voorafbestaande afvalhope van huishoudelike afval bekend as “mishope”. Hoewel die “mishope” ’n mate van stabiliteit aan die huise verleën het was die belangrikste funksie daarvan om as insulasie te dien teen Orkney se brutale winterklimaat. Die gemiddelde huisies was 40 m in oppervlak met ’n groot vierkantige vertrek waarin ’n vuurherd was wat waarskynlik gebruik is vir verhitting en kosmaak. Gegewe die aantal huisies is dit waarskynlik so dat nie meer as vyftig mense op enige gegewe moment in Skara Brae woonagtig was nie.
Dit is nie duidelik watter brandstof die inwoners in due vuurherde gebruik het nie. Gordon Childe was seker dat turf gebruik is as brandstof maar ’n gedetailleerde ontleding van die plantegroeipatrone en -tendense stel voor dat die klimaatstoestande wat bevorderlik is vir die ontwikkeling van dik turflae nie in hierdie deel van Orkney ontwikkel het tot nadat Skara Brae verlaat is nie. Ander voor die hand liggende bronne van brandstof sluit dryfhout en mis in maar daar is bewyse dat gedroogte seewier ’n noemenswaardige bron kon wees. By ’n aantal terreine in Orkney het navorsers ’n glasagtige slakagtige tipe seebamboes gekry wat moontlik oorgeblewe verbrande seewier is.

Die wonings bevat ’n aantal klipmeubelstukke insluitend kaste, laaikaste, sitplekke en houers. Elke woning kon betree word deur ’n lae deuropening wat ’n steenblad gehad het wat toegemaak kon word “deur ’n staaf wat in gate in die staanders geskuif kon word”. ’n Ingewikkelde dreineringstelsel is in die dorpie se ontwerp ingesluit en elke woning het ’n primitiewe toilet bevat. Sewe van die wonings het soortgelyke meubels met die beddens en laaikas in dieselfde plek in elke woning. Die laaikas staan teen die muur reg teenoor waar die ingang van die vertrek is en sou die eerste item wees wat iemand sou sien wat die vertrek sou binnegaan. Elke woning het ’n groter bed aan die regterkant van die deuropening en ’n kleiner bed aan die linkerkant. Lloyd Laing het opgemerk dat hierdie patroon verleen is van die Hibrediese gebruik tot die vroeë 20ste eeu en stel voor dat die man se bed die groter een was en dié van die vrou die kleiner een. Die ontdekking van krale en verfpotte in party van die kleiner beddens ondersteun moontlik hierdie interpretasie. Sentraal Asiese Joertwonings het ’n identiese interne ruimtelike geslagstoewysing, sentrale vuur en stoorkis teenoor die ingang. Bykomende ondersteuning kom van die feit dat die steenkiste links van die meeste deuropenings is wat die persoon wat die woning betree, dwing om na regs (die kant van die “man”) te draai. Vooraan elke bed is die stompe van steenpilare wat moontlik ’n pelsbedekking kon ophou; nog ’n skakel met onlangse Hibrediese styl.
Die agtste woning bevat geen stoorkis of laaikas nie maar is verdeel in klein afgeskorte vertrekkies. Toe hierdie woning opgegrawe is, is stukke steen, been en horing gevind. Dit is moontlik dat hierdie gebou gebruik is as ’n plek om eenvoudige gereedskap soos naalde van been of vuursteenbyle te maak. Die teenwoordigheid van hittebeskadigde vulkaniese klip en wat blyk ’n skoorsteen te wees, ondersteun hierdie interpretasie. Woning 8 is ook in ’n ander manier kenmerkend. Dit is ’n struktuur wat op sy eie staan en nie deur ’n “mishoop” omring is nie; daar is egter ’n “portaal” wat die ingang beskerm deur mure wat meer as 2 m dik is.

Hierdie terrein bied ook die eerste bekende optekening vir die vlooi "Pulex irritans" in Europa.

Die mense wat Skara Brae gebou het was hoofsaaklik veetelers wat met beeste en skape geboer het. Childe het aanvanklik geglo dat die inwoners nie landbou beoefen het nie maar opgrawings van ’n ”mishoop” in 1972 het saad opgelewer wat aangedui het dat gars verbou is. Visbene en skulpe kom ook algemeen in die “mishope” voor wat die idee skep dat die bewoners hul dieet met seekos aangevul het. Seeslakskulpe is algemeen en kon gedien het as aas wat aangehou is in steenkiste in die huise. Die kiste is gevorm uit dun steenplate met die lasse wat noukeurig met klei geseël is om dit waterdig te maak.

Die nomadiese leefstyl is in skrille kontras met van die meer eksotiese interpretasies van die kultuur van die mense van Skara Brae. Euan MacKie het voorgestel dat Skara Brae die woning van ’n bevoorregte teokratiese klas wyse manne was wat besig was met astronomiese en betowerende seremonies op nabygeleë terreine soos die Ring van Brogdar en die Staande Stene van Stenness. Graham en Anna Ritchie het hierdie interpretasie in twyfel getrek en genoem dat daar geen argeologiese bewyse vir hierdie aanspraak was nie alhoewel ’n Neolitiese “lae weg” Skara Brae met die manjifieke graf van Maeshowe verbind en naby die twee terreine verby beweeg. Regdeur Brittanje verbind lae weë talle Neolitiese seremoniële terreine.
Childe het aanvanklik geglo dat die nedersetting uit ongeveer 500 vC dateer. Hierdie interpretasie is voortdurend bevraagteken soos wat nuwe opgrawings gedoen is en is in 1972-73 uiteindelik geskik. Radiokoolstofresultate wat verkry is uit monsters wat gedurende hierdie opgrawings versamel is, het aangedui dat die bewoning van Skara Brae in ongeveer 3180 vC begin het en het vir ongeveer 600 jaar voortgeduur. In ongeveer 2500 vC, nadat die klimaat verander het na baie kouer en natter, is die nedersetting waarskynlik verlaat deur die inwoners. Daar is talle teorieë oor waarom die mense van Skara Brae die plek verlaat het; gewilde interpretasies sluit dikwels ’n groot storm in. Evan Hadingham het bewyse van voorwerpe wat daar gevind is gekombineer met die storm-scenario om ’n dramatiese gebeurtenis te skets wat die einde van die nedersetting beteken het:
Anna Ritchie stem nie saam met die katastrofiese interpretasies van die nedersetting se verlating nie:
Die nedersetting was verder van die see as wat dit vandag is en dit is moontlik dat Skara Brae langs ’n varswaterstrandmeer opgerig is wat deur duine beskerm was. Hoewel die visuele geboue ’n indruk kan skep van ’n organiese geheel, is die seker dat ’n onbekende hoeveelheid addisionele strukture reeds verlore gegaan het a.g.v. see-erosie voor die terrein se ontdekking en gevolglike beskerming deur ’n seemuur. Dit is bekend dat onbedekte oorblyfsels direk langsaan die antieke monument bestaan in areas wat tans deur velde bedek word. Ander oorblyfsels word sigbaar soos erosie ’n rotswand wegkalwe effens suid van die afgesperde gebied.

’n Aantal raaiselagtige uitgekapte steenballe is op die terrein gevind en sommiges daarvan kan in die museum gesien word. Soortgelyke voorwerpe is regdeur Noord-Skotland gevind. Die spiraalvormige versiering op sommige “balle” hou stilisties verband met voorwerpe wat in die Boynevallei in Ierland gevind is. Soortgelyke simbole is in uitgekapte steenlateie en bedpale gevind. Daar word na hierdie simbole verwys as “rune geskrifte” en was talle kere die onderwerp van opspraakwekkende vertalings. Castleden stel dit bv. dat “dubbelpunte” wat vertikale en diagonale simbole beklemtoon, moontlik die skeiding van woorde kan voorstel.

Rooi-okerklonte is hier en op ander Neolitiese terreine gevind. Dit word geïnterpreteer as bewyse dat liggaamsverwery moontlik beoefen kon word. Hematietballetjies met gepoleerde oppervlaktes is ook gevind; die klein oppervlaktes stel voor dat die balletjies gebruik is om leer af te werk.

Ander artefakte wat by die terrein opgegrawe is, is gemaak van diere, visse, voëls, balein, walvis en walrusivoor en moordvistande en sluit in else, naalde, messe, krale, dissels, grawe, klein bakkies en ivoorspelde van tot 10 cm lank. Hierdie naalde is soortgelyk aan voorbeelde wat in ganggrafte in die Boynevallei gevind is en bevestig die skakel tussen twee verskillende kulture. In Skara Brae is sogenaamde Skaillmesse is as gereedskap gebruik; dit bestaan uit groot klip- of sandsteenvlokke. Skaillmesse is deur die hele Orkney en Shetland gevind.

Die opgrawings in 1972 het lae bereik wat deurdrenk was met water en het items bevat wat andersins vernietig sou wees. Dit sluit ’n verdraaide bol heide, een van baie min voorbeelde van neolitiese tou, en ’n houthandvatsel in.

’n Kleiner maar vergelykbare terrein kan gevind word by Rinyo op Rousay. Dit is ongewoon dat geen Maeshowe-tipe grafte op Rousay gevind is nie en hoewel daar ’n groot aantal Orkney-Cromarty steenmannetjies is, is dit gebou deur mense van die "unstan ware"-tyd.

Knap of Howar op Papa Westray is ’n goedbewaarde Neolitiese plaasopstal. Dit dateer van tussen 3500 vC tot 3100 vC en is in ontwerp soortgelyk aan Skara Brae maar van ’n vroeëre tydperk. Die vermoede is dat dit die oudste bewaarde staande gebou in noord-Europa is.

Daar vind ook tans opgrawings plaas by Links of Noltland op Westray wat ooreenkomste met Skara Brae het.

“Die Hart van Neolitiese Orkney” is in Desember 1999 as ’n Wêrelderfenisgebied geïnskribeer. Die terreine by Maeshowe, die Ring van Brigdar die Staande Stene van Stenness en ander nabygeleë terreine is hierby ingesluit. Dit word bestuur deur Historic Scotland wat se ‘Verklaring van Betekenis’ vir die terrein begin met:


 Dit is een van vier UNESCO Wêrelderfenisgebiede in Skotland. Die ander is die Ou Dorp en Nuwe Dorp van Edinburgh; New Lenark in South Lancashire; en St. Kilda in die Westelike Eilande




</doc>
<doc id="85756" url="https://af.wikipedia.org/wiki?curid=85756" title="Treze Futebol Clube">
Treze Futebol Clube

Treze Futebol Clube is 'n Brasiliaanse sokkerklub in die stad Campina Grande. Treze is in 1925 gestig.



</doc>
<doc id="85757" url="https://af.wikipedia.org/wiki?curid=85757" title="Kanana, Noordwes">
Kanana, Noordwes

Kanana is 'n swart woonbuurt naby Orkney in die Dr Kenneth Kaunda-distriksmunisipaliteit van die Noordwesprovinsie van Suid-Afrika.

Die township het 'n bevolking van meer as 78 000, meestal Sothosprekende inwoners.



</doc>
<doc id="85758" url="https://af.wikipedia.org/wiki?curid=85758" title="Kloosterburen">
Kloosterburen

Kloosterburen is 'n dorp in die munisipaliteit Het Hogeland in die provinsie Groningen in Nederland. Tot 1990 het Kloosterburen 'n eie munisipaliteit gehad.

Kloosterburen is een van die weinige Katolieke dorpe in die provinsie Groningen. Die dorp het 'n Katoliek kerk uit 1868 ontwerp deur die argitek Pierre Cuypers, een van die bekendste argitekte van Nederland.


</doc>
<doc id="85759" url="https://af.wikipedia.org/wiki?curid=85759" title="Termunten">
Termunten

Termunten is 'n dorp in die munisipaliteit Delfzijl in die provinsie Groningen in Nederland. Tot 1990 het Termunten 'n eie munisipaliteit gehad. Die Ursuskerk van Termunten is gebou in die 13de eeu. Die huidige kerk is gebou op die fondamente van 'n ouer kruiskerk uit die 12de eeu.


</doc>
<doc id="85760" url="https://af.wikipedia.org/wiki?curid=85760" title="Iota">
Iota

Iota (hoofletter Ι, kleinletter ι) is die negende letter van die Griekse alfabet. In die Griekse numeriese stelsel het dit 'n waarde van 10. Die Latynse I en J en die Cyrilliese І, Ї en Ј is van die Griekse iota afkomstig.


</doc>
<doc id="85761" url="https://af.wikipedia.org/wiki?curid=85761" title="Kappa (letter)">
Kappa (letter)

Kappa (hoofletter Κ, kleinletter κ) is die tiende letter van die Griekse alfabet. In die Griekse numeriese stelsel het dit 'n waarde van 20. Die Latynse K en die Cyrilliese К is van die Griekse kappa afkomstig.


</doc>
<doc id="85762" url="https://af.wikipedia.org/wiki?curid=85762" title="Lambda">
Lambda

Lambda (hoofletter Λ, kleinletter λ) is die elfde letter van die Griekse alfabet. In die Griekse numeriese stelsel het dit 'n waarde van 30. Die Latynse L en die Cyrilliese Л is van die Griekse lambda afkomstig.


</doc>
<doc id="85763" url="https://af.wikipedia.org/wiki?curid=85763" title="Mu (letter)">
Mu (letter)

Mu (hoofletter Μ, kleinletter μ) is die twaalfde letter van die Griekse alfabet. In die Griekse numeriese stelsel het dit 'n waarde van 40. Die Latynse M en die Cyrilliese М is van die Griekse mu afkomstig.


</doc>
<doc id="85764" url="https://af.wikipedia.org/wiki?curid=85764" title="Nu (letter)">
Nu (letter)

Nu (hoofletter Ν, kleinletter ν) is die dertiende letter van die Griekse alfabet. In die Griekse numeriese stelsel het dit 'n waarde van 50. 


</doc>
<doc id="85765" url="https://af.wikipedia.org/wiki?curid=85765" title="Ksi">
Ksi

Ksi (hoofletter Ξ, kleinletter ξ) is die veertiende letter van die Griekse alfabet. In die Griekse numeriese stelsel het dit 'n waarde van 60.


</doc>
<doc id="85766" url="https://af.wikipedia.org/wiki?curid=85766" title="Omikron">
Omikron

Omikron (hoofletter Ο, kleinletter ο) is die vyftiende letter van die Griekse alfabet. In die Griekse numeriese stelsel het dit 'n waarde van 70. 


</doc>
<doc id="85767" url="https://af.wikipedia.org/wiki?curid=85767" title="Rho (letter)">
Rho (letter)

Rho (hoofletter Ρ, kleinletter ρ) is die sestiende letter van die Griekse alfabet. In die Griekse numeriese stelsel het dit 'n waarde van 100. Rho word maklik met die Latynse letter P verwar, aangesien hulle dieselfde simbool gebruik.


</doc>
<doc id="85768" url="https://af.wikipedia.org/wiki?curid=85768" title="Sigma (letter)">
Sigma (letter)

Sigma (hoofletter Σ, kleinletter σ of ς) is die agttiende letter van die Griekse alfabet. In die Griekse numeriese stelsel het dit 'n waarde van 200.


</doc>
<doc id="85769" url="https://af.wikipedia.org/wiki?curid=85769" title="Tau">
Tau

Tau (hoofletter Τ, kleinletter τ) is die negentiende letter van die Griekse alfabet. In die Griekse numeriese stelsel het dit 'n waarde van 300. Die Latynse T en die Cyrilliese Т is van die Griekse tau afkomstig.


</doc>
<doc id="85772" url="https://af.wikipedia.org/wiki?curid=85772" title="Ypsilon">
Ypsilon

Ypsilon (hoofletter Υ, kleinletter υ) is die 21ste letter van die Griekse alfabet. In die Griekse numeriese stelsel het dit 'n waarde van 400. Die Latynse Y is van die Griekse ypsilon afkomstig, en in verskeie Europese tale word Y nog steeds 'n "Griekse Y" genoem.


</doc>
<doc id="85773" url="https://af.wikipedia.org/wiki?curid=85773" title="Chi (letter)">
Chi (letter)

Chi (hoofletter Χ, kleinletter χ) is die 22ste letter van die Griekse alfabet. In die Griekse numeriese stelsel het dit 'n waarde van 600.


</doc>
<doc id="85774" url="https://af.wikipedia.org/wiki?curid=85774" title="Psi (letter)">
Psi (letter)

Psi (hoofletter Ψ, kleinletter ψ) is die 23ste letter van die Griekse alfabet. In die Griekse numeriese stelsel het dit 'n waarde van 700. 


</doc>
<doc id="85775" url="https://af.wikipedia.org/wiki?curid=85775" title="Omega">
Omega

Omega (hoofletter Ω, kleinletter ω) is die 24ste en laaste letter van die Griekse alfabet. In die Griekse numeriese stelsel het dit 'n waarde van 800. Sy Griekse naam beteken letterlik "groot O" (O-mega), terwyl omikron "klein O" (O-mikron) beteken. 


</doc>
<doc id="85776" url="https://af.wikipedia.org/wiki?curid=85776" title="Giovanni Domenico Cassini">
Giovanni Domenico Cassini

Giovanni Domenico Cassini (8 Junie 1625 – 14 September 1712) was 'n Franse wiskundige, sterrekundige, ingenieur en astroloog van Italiaanse afkoms. Hy is gebore in Perinaldo naby Nice. Hy het vier mane van die planeet Saturnus ontdek en ook dat die ringe om Saturnus verdeel is.



</doc>
<doc id="85781" url="https://af.wikipedia.org/wiki?curid=85781" title="Paardeneiland">
Paardeneiland

Paardeneiland is 'n nywerheidsgebied in Bloubergstrand, noordoos van Kaapstad in die Wes-Kaap, Suid-Afrika, op land wat van die see herwin is. Die sameloop van die Liesbeek- en Swartrivier mond hier in Tafelbaai uit.

Die oorsprong van die naam is nie duidelik nie. Dit dui moontlik op die vroeëre aanwesigheid van sebras, kwaggas of wilde perde. Daar word ook gespekuleer dat perde met laagwater in vergange dae op die eiland gejaag is om daar te gaan wei.



</doc>
<doc id="85784" url="https://af.wikipedia.org/wiki?curid=85784" title="Die storie van die molletjie wat wou weet wie op sy kop gedinges het">
Die storie van die molletjie wat wou weet wie op sy kop gedinges het

Die storie van die molletjie wat wou weet wie op sy kop gedinges het (oorspronklik "Vom kleinen Maulwurf, der wissen wollte, wer ihm auf den Kopf gemacht hat") is 'n prenteboek wat deur Werner Holzwarth (idee, teks) en Wolf Erlbruch (illustrasies) in 1989 uitgegee is en wat intussen 'n internasionale topverkoper geword het. Die prenteboek is in 2002 deur Linda Rode in Afrikaans vertaal en deur Human & Rousseau uitgegee.

Hierdie klassieke kinderboek is intussen in 27 verskillende tale vertaal en het wêreldwyd 'n oplaag van omtrent 1,8 miljoen bereik.

Kinders wat min met diere te doen het, leer hoe die uitwerpsels van elke dier verskillend is (of van hul eie uitwerpsel verskil). Hierdeur word die taboetema van ontlasting en uitwerpsels bespreek; die prenteboek word daarom ook gebruik by die leer van toiletetiket. Andersins kan mens ook figuurlik kyk na wraak en die hantering van ander se onredelikheid en onaangenaamheid uitgebeeld as uitwerpsel.

Op 'n helder, sonnige môre beland 'n worsvormige mishoop op die kop van die molletjie. Hy beskou dit as 'n kwaadwillige en gemene daad. Om agter te kom wie die skuldige is, vra hy een na die ander 'n duif, 'n perd, 'n haas, 'n bok, 'n koei en 'n vark. Almal antwoord ontkennend op sy vraag of hulle op sy kop "gedinges" het. Die ontkenning word gestaaf met die woorde (en dade): „Ich, nein, wieso? Ich mach so“. ("Ek, nee, waarom? Ek maak so.")

Deur die vlieë, die spesialiste van uitwerpselsake, word die mol wys wie uiteindelik verantwoordelik vir die daad is: Die hond van die slagter, genaamd „Hans-Heinerich“. Wetende dat die hond reusagtig is, klim die molletjie bo-op die hondehok. Die slapende hond word dan in eie munt terugbetaal deur dieselfde daad(jie). Die molletjie keer dan selfvoldaan terug na sy gat.

Die groot vraag bly dan – het die wraak enige impak gehad?



</doc>
<doc id="85787" url="https://af.wikipedia.org/wiki?curid=85787" title="Gevleuelde uitdrukking">
Gevleuelde uitdrukking

'n Gevleuelde uitdrukking of gevleuelde woord is 'n term of segswyse wat in die algemene spraakgebruik van die tyd ingang gevind het. Dit is ontleen aan 'n min of meer bekende vonds van die skepper daarvan, wat dikwels self nie meer daarin genoem of daarmee verband hou nie.

Die term is self ook 'n "gevleuelde uitdrukking", ontleen aan ἔπεα πτερόεντα (epea pteróenta) in die Ilias en die Odussee van Homeros.

In die Nederlandse taalgebied is baie van die ouer gevleuelde uitdrukkings ontleen uit die "Statebybel" van die 17de eeu, wat 'n sterk invloed gehad het op beide die ontwikkeling, sowel as die behoud, van sekere uitdrukkings in die Nederlandse taal.

In die Duitse taalgebied word die bundel "Geflügelte Worte" van Georg Büchmann as 'n toonaangewende versameling van dergelike uitdrukkings gesien.

In die Afrikaanse TV-sepie 7de Laan, spreek Oom Oubaas gereeld 'n paar gevleuelde woorde tydens funksies.


</doc>
<doc id="85789" url="https://af.wikipedia.org/wiki?curid=85789" title="Archosauria">
Archosauria

Archosauria is ’n groep Diapsida-amniote waarvan die lewende lede bestaan uit voëls en krokodilagtiges. Dit sluit ook in alle uitgestorwe dinosourusse, krokodilagtiges en pterosourusse. Die klade is ’n kroongroep wat die laaste gemeenskaplike voorsaat van lewende voëls en krokodille insluit. Dit sluit twee klades in: Pseudosuchia (alle krokodille en hul uitgestorwe vewante) en Avemetatarsalia (voëls en hul uitgestorwe verwante soos nie-vlieënde dinosourusse en pterosourusse).


</doc>
<doc id="85791" url="https://af.wikipedia.org/wiki?curid=85791" title="Triceratops">
Triceratops

Triceratops, of die triseratopse of trikeratopse (Grieks vir "driehoringgesig"), is ’n genus van plantvretende dinosourusse wat in die Laat Maastricht-tydsnede van die Laat Kryt-periode, sowat 68 miljoen jaar gelede, vir die eerste keer voorgekom het in wat nou Noord-Amerika is. Dit is een van die laaste bekende nie-vlieënde dinosourus-genera en het in die Kryt-Paleogeen-uitwissing 66 miljoen jaar gelede uitgesterf.

Die triseratops het ’n groot, benerige kraag en drie horings op sy groot, viervoetige lyf gehad en het nogal soos die moderne renoster gelyk. Dit is een van die herkenbaarste dinosourusse en die bekendste seratopside. Dit het saam met die vreesaanjaende "Tyrannosaurus" bestaan en is waarskynlik deur laasgenoemde gejag, hoewel dit minder seker is of die twee wel baklei het soos in tradisionele museums en gewilde prente uitgebeeld word.

Twee spesies, "T. horridus" en "T. prorsus", word erken, hoewel baie ander spesies ook al genoem is. Volgens navorsing wat in 2010 gepubliseer is, is "Torosaurus", ’n seratopside wat lank as ’n aparte genus beskou is, ’n "Triceratops", maar nie alle wetenskaplikes aanvaar dit nie.

Individuele triseratopse het na raming lengtes van 7,9 tot 9 m gehaal en hoogtes van 2,9 tot 3 m, en kon 6,1 tot 12 ton geweeg het. Hul grootste kenmerk was hul groot skedel; dit was van die grootste onder alle landdiere. Die grootste bekende skedel (monster BYU 12183) was na raming 2,5 m lank en kon tot sowat ’n derde van die dier se hele lengte uitgemaak het. Dit het ’n enkele horing op die neus gehad, net bo die neusgate, asook ’n horing van sowat 1 m bo elke oog. Aan die agterkant van die skedel was ’n relatief kort, benerige kraag, met skerp punte by sekere spesies. Die meeste ander seratopsides het groot openinge in die kraag gehad, terwyl die triseratops s’n solied was.

Die dier se vel was ongewoon in vergelyking met ander dinosourusse s’n. Velafdrukke van ’n tot nog toe onbeskrewe fossiel wys sommige spesies was dalk bedek met haaragtige stekels, soos dié van die meer primitiewe seratopsiër "Psittacosaurus".

Triseratops-spesies was stewig gebou en het sterk ledemate gehad, asook kort hande met drie hoewe elk, en kort voete met vier hoewe elk. Hoewel hulle beslis vierpotiges was, word al lank gedebatteer oor die diere se houding. Oorspronklik is geglo die voorpote was uitgesprei om die gewig van die kop beter te kon dra. Gefossileerde voetspote van dinosourusse met horings en onlangse rekonstruksies van skelette (beide fisiek en digitaal) dui daarop triseratops en ander seratopsides het ’n regop houding gehad as hulle loop, met die elmboë gebuig – ’n houding tussen heeltemal regop en met die pote uitgesprei soos by moderne renosters.

Die hande en voorarms van die triseratops het ’n taamlik primitiewe struktuur gehad in vergelyking met ander vierpotige dinosourusse soos die Thyreophora-spesies en baie souropodes. In dié twee groepe was die voorpote van vierpotige spesies gewoonlik gedraai sodat die hande vorentoe en die palms agtertoe gewys het. Triseratopse het, nes ander seratopsiërs en die verwante vierpotige ornitopodes, geloop met hul vingers wat weg van die lyf na buite wys – die primitiewe manier wat ook aangetref is by tweepotige dinosourusse soos teropodes.

"Triceratops" is die bekendste genus van Ceratopsidae, ’n familie groot Noord-Amerikaanse Ceratopsia-dinosourusse met horings. Daar is egter lank gedebatteer oor die presiese plasing van "Triceratops" in die familie. Verwarring word veral veroorsaak deur die kombinasaie van kort, soliede krae (soorgelyk aan dié van Centrosaurinae) en die lang horings bo die oë (meer soos dié van Ceratopsidae, ook bekend as Chasmosaurinae). In die eerste oorsig van gehoringde dinosourusse het die Amerikaanse paleontoloog R.S. Lull twee teorieë oor moontlike linies gehad: een van "Monoclonius" en "Centrosaurus", wat tot "Triceratops" gelei het, en die ander van "Ceratops" en "Torosaurus", wat "Triceratops" ’n sentrosourine maak soos wat die groep vandag verstaan word. Latere hersienings het dié mening ondersteun en die eerste groep, met kort krae, beskryf as Centrosaurinae (insluitende "Triceratops"), en die tweede groep, met lang krae, as Chasmosaurinae.

In 1949 het die Amerikaans-Kanadese paleontoloog C.M. Sternberg eerste dié teorie bevraagteken; hy het gemeen "Triceratops" was nader verwant aan "Arrhinoceratops" en "Chasmosaurus", gebaseer op hul skedels en horings. Dit het "Triceratops" ’n genus van seratopsine (hy het dit chasmosourine genoem) gemaak. Die meeste ander wetenskaplikes, soos John Ostrom en later David Norman, het "Triceratops" in Centrosaurinae geplaas.

Daaropvolgende ontdekkings en ontledings het Sternberg se mening oor "Triceratops" ondersteun. Lehman het albei subfamilies in 1990 gedefinieer en "Triceratops" as ’n seratopsine (chasmosourine) gereken op grond van verskeie morfologiese eienskappe. Buiten die kort kraag, pas dit baie goed in die seratopsine-subfamilie. Verdere navorsing deur die Amerikaner Peter Dodson, onder meer ’n kladistiese ontleding in 1990, het "Triceratops" se plasing in die seratopsine-subfamilie verder ondersteun.

Hier onder is ’n kladogram volgens Sampson et al. (2010).

In filogeniese taksonomie word die genus gebruik as ’n verwysingspunt in die definisie van Dinosauria; dinosourusse word gereken as alle afstammelinge van die mees onlangse gemeenskaplike voorsaat van "Triceratops" en Neornithes (dus moderne voëls). Verder word die dinosourusse "met voëlheupe", Ornithischia, gedefinieer as alle dinosourusse met ’n meer onlangse gemeenskaplike voorsaat met "Triceratops" as met moderne voëls.

Hoewel triseratopse gewoonlik uitgebeeld word as diere wat in troppe voorgekom het, is daar tans min getuienis dat dit die geval was. Terwyl verskeie ander genera van gehoringde dinosourusse op terreine ontdek is met van twee tot honderde of duisende individue, is daar tot nou net een aangetekende geval van ’n terrein wat deur triseratops-bene oorheers word: die oorblyfsels van drie jong diere is in Montana gevind. Dit is dalk betekenisvol dat al drie diere jonk was.

’n Ander, meer onlangse vonds kan daarop dui dat triseratopse wel in klein familiegroepe voorgekom het. In 2012 is drie triseratops-individue in ’n relatief volledige toestand in Wyoming ontdek. Hul grootte het gewissel van ’n volgroeide dier tot ’n baie jong een. Die oorblyfsels word tans deur paleontoloë ondersoek. Daar word geglo die diere het as ’n gesinseenheid gereis, maar dit is nog onseker of hulle ’n paar en hul kleintjie was, of twee wyfies wat na ’n jong dier omgesien het. Die oorblyfsels, veral van die grootste individu, toon ook tekens dat dit óf aangeval óf agterna geaas is deur ’n "Tyrannosaurus"; die bene van die voorpote is gebreek en het tandmerke van ’n "Tyrannosaurus" aan.

Individuele fossiele van triseratopse word al baie jare lank gevind. Dié oorblyfsels is baie algemeen; die paleontoloog Bruce Erickson het byvoorbeeld berig dat hy 200 fossiele in Montana gevind het. Barnum Brown beweer hy het meer as 500 skedel daar gevind. Omdat fossiele tande en dele van horings, krae en skedels uit die Laat Maastricht-tydsnede van die Laat Kryt-periode, 66 miljoen jaar gelede, in westelike Noord-Amerika so volop is, word dit beskou as een van die algemeenste plantvreters van sy tyd, indien nie die algemeenste een nie. Die Amerikaanse paleontoloog Robert Bakker het in 1986 geraam dat vyf sesdes van die groot dinosourusse aan die einde van die Kryt triseratopse was.

"Triceratops" was een van die laaste seratopsiërs wat sy verskyning gemaak het voor die Kryt-Paleogeen-uitwissing. Die verwante "Torosaurus" en die verder verwante klein "Leptoceratops" was ook teenwoordig, hoewel min fossiele van hulle ontdek is.

Triseratopse was plantvreters, en omdat hul koppe laag was, het hulle meestal laaggeleë plante geëet. Hulle kon ook hoër plante met hul horings, snoet en lyf platgeslaan het. Die bek lyk of dit beter kon gryp en pluk as byt.

Die diere se tande was gerangskik in 36 tot 40 kolomme aan elke kant van elke kaak, met drie tot 3 tot 5 tande per kolom, na gelang van die individu se grootte. Hulle het dus van 432 tot 800 tande gehad, waarvan net ’n deel op ’n slag gebruik is (tande is voortdurend deur die dier se lewe gewissel). Hulle het plantmateriaal in ’n vertikale rigting geskeur. Die grootte en getal tande dui daarop dat hulle groot hoeveelhede veselryke plante geëet het, dalk palms en broodbome, of dalk varings.

Daar is al baie gegis oor die doel van die triseratops se horings en kraag. Die twee hoofteorieë is dat dit gebruik is vir gevegte of om te pronk voor ’n lid van die teenoorgestelde geslag.

Vroeër is gemeen die kraag het dalk gedien as ankerpunte vir die kaakspiere om die dier beter te laat kou. In latere studies is egter geen getuienis gevind van groot spieraanhegsels aan die kraagbene nie.

Die groot kraag kon ook die lyf se oppervlak vergroot het om liggaamshitte te help reguleer. Dié doel alleen sou egter nie die bisarre en uitspattige vorms verduidelik wat in verskillende lede van Ceratopsidae te bespeur is nie.

Die teorie dat hulle gebruik is in seksuele vertoon, is in 1961 die eerste keer deur Davitashvili voorgestel en word sedertdien al hoe meer aanvaar. Gehoringde dinosourusse se pantsers verskil aansienlik en dit ondersteun die vertoonteorie omdat dit elke spesie besonders maak. Verder gebruik moderne diere met soortgelyke versierings dit ook vir seksuele vertoon.



</doc>
<doc id="85793" url="https://af.wikipedia.org/wiki?curid=85793" title="Ammosaurus">
Ammosaurus

Ammosaurus ("sandakkedis") is ’n genus dinosourusse van Noord-Amerika uit die Vroeë en Middel-Jura-periode. Dit was 4 m lank en dus kort in vergelyking met ander lede van die suborde Sauropodomorpha, wat van die grootste diere insluit wat nog op aarde voorgekom het.

Die verwantskap tussen die ammosourus en ander dinosourusse is hoogs onseker. Dit is baie na verwant aan "Anchisaurus", en kan selfs ’n sinoniem daarvoor wees.


</doc>
<doc id="85795" url="https://af.wikipedia.org/wiki?curid=85795" title="Iguanodon">
Iguanodon

Iguanodon ("iguana-tand") is ’n genus dinosourusse wat rofweg tussen die eerste van die vinnige, tweevoetige Hypsilophodontidae van die Middel-Jura-periode en die Hadrosauridae van die Laat Kryt voorgekom het. Hoewel baie spesies van die Laat Jura tot die Laat Kryt in die genus geklassifiseer is, het navorsing in die eerste dekade van die 21ste eeu daarop gedui dat daar net een goed bevestigde spesie, "I. bernissartensis", is. Dié het van die Laat Barremium- tot Vroeë Aptium-tydsnede geleef, tussen 126 en 125 miljoen jaar gelede.

"Iguanodon" was groot, stewige plantvreters. Hulle het onder meer groot stekels aan hul duime gehad wat moontlik gebruik is om hulself teen aanvallers te beskerm.


</doc>
<doc id="85798" url="https://af.wikipedia.org/wiki?curid=85798" title="Megalosauroidea">
Megalosauroidea

Megalosauroidea is ’n superfamilie teropode-dinosourusse wat van die Middel-Jura tot Laat Kryt geleef het.

Die naam Spinosauroidea word soms gebruik. Dit is die eerste keer in 1915 deur Ernst Stromer gebruik. Dit is sinoniem met Megalosauroidea in feitlike alle ontledings en word dus nie meer gebruik nie.


</doc>
<doc id="85803" url="https://af.wikipedia.org/wiki?curid=85803" title="Carnosauria">
Carnosauria

Carnosauria is ’n groot groep roof-dinosourusse wat in die Middel-Jura tot Laat Kryt geleef het. Hoewel dit oorspronklik ’n groot verskeidenheid teropodes ingesluit het wat nie naby-verwant was nie, is die groep nou verfyn sodat dit net die Allosauroidea en hul naaste verwante insluit. Wetenskaplikes het onlangs ’n paar baie groot karnosouriërs in die familie Carcharodontosauridae, soos "Giganotosaurus" en "Tyrannotitan", ontdek wat van die grootste bekende roof-dinosourusse was.

Kenmerkende eienskappe van die karnosouriërs sluit in groot oë, ’n lang, smal skedel en modifikasies van die bene en pelvis soos die femur wat langer as die tibia is.


</doc>
<doc id="85805" url="https://af.wikipedia.org/wiki?curid=85805" title="Coelurosauria">
Coelurosauria

Coelurosauria (Grieks vir "holstertakkedisse") is die klade wat alle teropode-dinosourusse omvat wat nader verwant aan voëls is as aan karnosouriërs. Selurosouriërs sluit in Compsognathidae, Tyrannosauroidea, Ornithomimosauria en Maniraptora; laasgenoemde sluit voëls in – die enigste dinosourusgroep wat vandag nog leef. Die meeste geveerde dinosourusse wat tot dusver ontdek is, was selurosouriërs; die Kanadese paleontoloog Philip J. Currie dink dat alle selurosouriërs waarskynlik vere gehad het.

Die naam "Coelurosauria" is voorheen vir alle klein teropodes gebruik, maar dié klassifikasie geld nie meer nie.


</doc>
<doc id="85807" url="https://af.wikipedia.org/wiki?curid=85807" title="Iguanodontia">
Iguanodontia

Iguanodontia, of die iguanodonte, was ’n klade plantvretende dinosourusse wat van die Middel-Jura tot die Laat Kryt geleef het. Van die lede is "Camptosaurus", "Callovosaurus", "Iguanodon", "Tenontosaurus" en Hadrosauridae. Iguanodonte was een van die eerste groepe dinosourusse wat ontdek is. Hulle is van die bekendste dinosourusse en was van die mees uiteenlopende en wydverspreide herbivoorgroepe van die Kryt-periode.

Hulle was gewoonlik groot diere; sommige soos "Shantungosaurus" was tot 15 m lank en het tot 8 ton geweeg, omtrent so groot soos die grootste vleisvretende dinosourusse.

Die kladogram hier onder volg die ontleding van Butler et al (2011).


</doc>
<doc id="85809" url="https://af.wikipedia.org/wiki?curid=85809" title="Anne Barnard">
Anne Barnard

Lady Anne Barnard (12 Desember, 1750 – 6 Mei, 1825) was 'n Skotse digteres en brieweskryfster. Lady Anne Barnard was een van die ou Kaap se mees omstrede vroue en het baie gedoen om die verskillende bevolkingsgroepe, ná die Britse besetting van die Kaap in 1795, nader aan mekaar te bring. Sy was spitsvondig, geseënd met 'n buitengewoon fyn humorsin en 'n begaafde skryfster. Haar talle sketse, aantekeninge, dagboeke en briewe het baie lig gewerp op die lewe van die inwoners van die Kaap van daardie tyd, en is in 1901 uitgegee onder die titel "South Africa a Century Ago". Dit was van besondere nut vir latere historici en navorsers wat 'n getroue beeld van die Kaap wou gee. 

Lady Anne Barnard was ’n sosiale vlinder, maar ook ’n knap reisskrywer en kunstenaar. Barnard was die oudste dogter van die Graaf van Balcarres in Skotland. As lady Anne Lindsay het sy die ballade "Auld Robin Gray" in 1772 geskryf. Dit besorg later aan haar letterkundige onsterflikheid.

Sy trou in 1793 met Andrew Barnard. Lady Anne Barnard het in 1797 saam met haar man - hy was 12 jaar jonger as sy - uit Engeland na die Kaap gekom. Hier skryf 'n reeks briewe oor die lewe aan die Kaap wat 'n klassieke Suid-Afrikaanse werk word. Haar briewe is postuum in 1901 deur Dorothea Fairbridge onder die titel "South Africa a Century Ago" uitgegee. 

Haar man is na die Britse besetting as die nuwe goewerneur, lord George Macartney, se koloniale sekretaris aangestel. Lord Macartney se vrou het in Engeland agtergebly, en lady Anne het die rol van gasvrou van die goewerneur op haar geneem. Sy en haar man het die grootste woonplek in die Kasteel gekry sodat sy belangrike gaste kon onthaal.

Lady Anne het van die staanspoor haar dit ten doel gestel om nie net met die Britse offisiere om te gaan nie, maar ook met die vooraanstaande Afrikaners. Sy het gou met hulle bevriend geraak, maar is nooit werklik deur hulle aanvaar nie. Haar spitsvondigheid het nie by hulle aanklank gevind nie en sy het baie dinge gedoen wat, volgens hulle, nie was hoe 'n "dame" sou optree nie. Haar ondervindinge het sy op haar gebruiklike humoristiese manier neergeskryf. Sy het gereeld saad van plaaslike plante aan familie en kennisse oorsee gestuur. 

Sy het dikwels oor koloniale aangeleenthede verslag gedoen aan belangrike mense in Engeland. Toe Macartney in 1798 vertrek het, het daar 'n moeilike tyd vir haar en haar man, Andrew, aangebreek. Die waarnemende goewerneur, wat ook die militêre bevelvoerderwas, genl. Francis Dundas, het gevoel dat dit onregverdig was dat die Barnards die grootste huis bewoon het, en die geskil is eers met die koms van die nuwe goewerneur uit die weg geruim. Andrew het egter gemeen dat hy in sy pos nie na waarde geskat word nie. Hy en lady Anne het hulle onttrek en van toe af meestal in hul klein buitewoning, Paradise, in Nuweland, gewoon. 

Aan die einde van 1799 het die nuwe goewerneur, sir George Yonge, sy pos beklee. Hy was onmiddellik ongewild, het eiebelang gesoek en wanpraktyke in sy administrasie opsigtelik toegelaat. Hy is teruggeroep na aanleiding van lady Anne Barnard se briefwisseling met Dundas.

Vroeg in 1801 is vrede gesluit in Europa en die Kaap het weer in die Nederlanders se hande gekom. Lady Anne het in 1802 na Engeland vertrek, terwyl haar man tydelik agtergebly het. In 1806 het die Britte weer die Kaap oorgeneem, en weens sy ervaring het Andrew ingewillig om die nuwe goewerneur ses maande lank by te staan. Sy vrou het in Engeland agtergebly. Andrew Barnard was 'n sieklike man en is in 1807 oorlede ná 'n reis in die binneland. 

Kort voor lady Anne se dood het dit bekend geword dat sy die skryfster is van die bekende ballade "Auld Robin Gray." Sy is in 1825 oorlede en het skryfwerk van groot kultuurhistoriese waarde nagelaat, waarvan die literêre waarde ewe hoog geskat word. Die meeste van haar dokumente word nog in Balcarres, Skotland, bewaar en enkeles in Suid-Afrika.



</doc>
<doc id="85810" url="https://af.wikipedia.org/wiki?curid=85810" title="Delft, Kaapstad">
Delft, Kaapstad

Delft is 'n township in Kaapstad. Volgens die 2011-sensus het Delft 'n bevolking van 152 030 gehad.

Op Vrydag, 12 Julie 2019, is die Suid-Afrikaanse Nasionale Weermag in onder meer Delft ontplooi om hoë vlakke van misdaad, wat die Suid-Afrikaanse Polisiediens tot dusver nog nie onder beheer kon bring nie, te takel.


</doc>
<doc id="85811" url="https://af.wikipedia.org/wiki?curid=85811" title="Tuine, Kaapstad">
Tuine, Kaapstad

Tuine is een van Kaapstad se oudste voorstede en is net suid van die middestad geleë in die hoër gedeelte van die stadsbekken. Dit is direk onder Tafelberg geleë. Dit is 'n welvarende buurt en word meestal deur jong professionele mense bewoon. Dit beskik oor talle restaurante, hotelle, boetiekwinkels asook solderbehuising. Die voorstad is 'n sentrum vir die Kaapstadse kreatiewe bedryf, dit huisves e.tv by Langkloof Studios en ook heelwat modelagentskappe, produksie- en publikasiemaatskappye en verwante bedrywe.

Twee van die bekendste skole in die voorstad, is die Laerskool Jan van Riebeeck en die Hoërskool Jan van Riebeeck. Ander skole in die voorstad, is die Engelstalige Handelshoërskool Tuine, Hoërskool Kaapstad, Hoërskool Good Hope Seminary en Laerskool St. Mary.



</doc>
<doc id="85812" url="https://af.wikipedia.org/wiki?curid=85812" title="Maniraptora">
Maniraptora

Maniraptora ("handgrypers") is ’n klade Coelurosauria-dinosourusse wat die voëls asook die nie-vlieënde dinosourusse insluit wat nader verwant was aan voëls as aan "Ornithomimus velox". Dit omvat die groot subgroepe Avialae, Deinonychosauria, Oviraptorosauria en Therizinosauria. "Ornitholestes" en die Alvarezsauroidea word ook dikwels ingesluit. Maniraptora het tydens die Jura-periode vir die eerste keer hul verskyning gemaak in die fossielrekord, en is ’n oorlewende groep wat uit sowat 10 000 spesies voëls bestaan.

Die volgende kladogram volg die klassifikasie van Pascal Godefroit en sy kollegas in 2013.


</doc>
<doc id="85814" url="https://af.wikipedia.org/wiki?curid=85814" title="Suid-Afrikaanse referendum van 1960">
Suid-Afrikaanse referendum van 1960

Tydens die Suid-Afrikaanse referendum van 1960 is Suid-Afrikaanse kiesers gevra om vír of téén republiekwording te stem. Die stemming het op 5 Oktober 1960 plaasgevind. Die uitkoms was 'n rakelingse oorwinning vir die republikeine. Op 31 Mei 1961 het die Unie van Suid-Afrika tot 'n einde en die Republiek van Suid-Afrika tot stand gekom. Die dag is as republiekdag gedenk tot die vakansiedag in 1994 afgeskaf is.

Vraag:


</doc>
<doc id="85815" url="https://af.wikipedia.org/wiki?curid=85815" title="Vrou soek boer">
Vrou soek boer

Vrou Soek Boer is ’n Afrikaanse rolprent wat op 7 Maart 2014 in Suid-Afrika vrygestel is. Die hoofrolle word deur Lika Berning, Bok van Blerk, Nico Panagio vertolk. Die prent speel in Mpumalanga af en is ook in en om Wakkerstroom verfilm. Dit het ongeveer R5 400 000 gekos om te vervaardig.

Die rolprent is ’n romantiese komedie. Die ouderdomsperk is OL (ouerleiding), T (taal). Die film se slagspreuk is: "mens se baksels proe altyd beter as jy verlief is".


Mareike is 'n stadsmeisie wat suksesvol is in haar veeleisende beroep. Haar liefdeslewe laat egter veel te wense oor. Ná 'n onderonsie met haar baas, verruil sy die stad vir die platteland om 'n bakkery oor te neem wat sy geërf het. Haar nuwe lewe hou meer in as wat sy kon indink. Buiten dat sy haar snyerspakkies vir ’n voorskoot moet verruil, begin die poppe dans wanneer sy tussen Meneer Aantreklik en Meneer Reg moet kies.

Die frustrasie oor haar onvermoë voor die bakoond in die bakkery word vererger wanneer sy gereeld in Neil, 'n boer van Wakkerstroom, bly vasloop. Ná ’n heel paar rampspoedige afsprake met mans in die omgewing ontmoet sy vir Stander wat glo Mareike is die vrou vir hom. Maar is Stander die man vir haar of gaan sy en Neil hulle aanvanklike irritasie met mekaar vir iets meer kan verruil?



</doc>
<doc id="85816" url="https://af.wikipedia.org/wiki?curid=85816" title="Lika Berning">
Lika Berning

Lika Berning (née van den Bergh) is 'n Suid-Afrikaanse aktrise. Berning het 'n honneursgraad in Dokumentêre Filmkuns van die Universiteit van Kaapstad. Sy werk sedert haar graduasie in 2003 as 'n aktrise. Sy het al in verskeie TV-sepies verskyn, onder andere in "Binnelanders" en KykNET se "Fees van die ongenooides". Van die rolprente waarin sy gespeel het sluit in: "Liefling", "Die Wonderwerker" en "Vrou Soek Boer".

Sy is die dogter van die aktrise Jana Cilliers en regisseur Regardt van den Bergh. 



</doc>
<doc id="85817" url="https://af.wikipedia.org/wiki?curid=85817" title="Ieper">
Ieper

Ieper (Frans: "Ypres") is 'n Belgiese stad in die Vlaamse provinsie Wes-Vlaandere. Die stad het 34 978 inwoners (2013). Ieper vervul 'n aantal ekonomiese en kulturele funksies op regionale vlak.

Tydens die 14de eeu was dorp bekend vir sy vervaardiging van wol, linne en kantprodukte. Louis XIV van Frankryk het die dorp in 'n sterk fort omskep in 1688. Dit was een van die sterkste forte van die Lae Lande. Later die stad se kommersiële waarde begin afneem.

Daar het twee groot veldslagte plaasgevind tydens die Eerste Wêreldoorlog wat die stad vernietig het. Die stad is later herbou.





</doc>
<doc id="85818" url="https://af.wikipedia.org/wiki?curid=85818" title="Nico Panagio">
Nico Panagio

Nico Panagio (gebore Panagiotopoulos) is 'n Suid-Afrikaanse akteur en aanbieder. Panagio is veral bekend vir sy rol as George Kyriakis in 7de Laan. Hy het al in 'n paar Afrikaanse rolprente gespeel, onder andere Semi-soet en Vrou Soek Boer. Hy het ook as aanbieder vir programme soos die Suid-Afrikaanse "Survivor" en "Top Billing" opgetree. Hy is getroud met Christi Panagio.




</doc>
<doc id="85820" url="https://af.wikipedia.org/wiki?curid=85820" title="Noordpolderzijl">
Noordpolderzijl

Noordpolderzijl (Gronings: "Polderziel") is ’n gehuggie in die munisipaliteit Het Hogeland in die provinsie Groningen in Nederland. "Zijl" is die Groningse woord vir sluis.

Agter die sluis lê die kleinste hawe van Nederland. 'n Paar vissersbote met die letterkombinasie UQ, (vir Usquert), het Noordpolderzijl as tuishawe. Die ou sluiskantoor, die Zielhoes, is deesdae die kafee.


</doc>
<doc id="85822" url="https://af.wikipedia.org/wiki?curid=85822" title="Suid-Afrikaanse referendum van 1983">
Suid-Afrikaanse referendum van 1983

Tydens die Suid-Afrikaanse referendum van 1983 is Suid-Afrikaanse kiesers gevra om vir of teen die grondwet van 1983 te stem. Die grondwet stel 'n driekamerparlement voor waarin Kleurlinge en Indiërs in aparte kamers verteenwoordig sal wees. Die stemming het op 2 November 1983 plaasgevind. Die uitkoms was 66.3% ten gunste, waarna die grondwet die daaropvolgende jaar op 3 September 1984 in werking getree het.

Vraag:


</doc>
<doc id="85823" url="https://af.wikipedia.org/wiki?curid=85823" title="Kanadese nasionale krieketspan">
Kanadese nasionale krieketspan

Die Kanadese nasionale krieketspan, met die bynaam die "Maple leafers", is die nasionale krieketspan wat Kanada in internasionale krieketkompetisies vir mans verteenwoordig. Die span word bestuur deur Krieket Kanada.

Alhoewel Kanada nie gemagtig is om toetswedstryde te speel nie, neem die span wel deel aan Internasionale eendagwedstryde en ook aan eersterangse wedstryde (in die IKR Interkontinentale Beker) teen ander nie-toetsspelende lande. Die wedywering teen die Verenigde State van Amerika se krieketspan is so sterk in krieket as wat dit in enige ander spansport is. Die wedstryd tussen die twee lande is in der waarheid die oudste internasionale wedstryd in krieket, wat reeds in 1844 gespeel is.

Kanadese krieket is geneig om 'n laer profiel as die meeste ander sportsoorte in te neem, en die span word meestal saamgestel uit uitgewekenes van meer suksesvolle krieketlande. Sulke spelers probeer 'n vlak van internasionale ervaring bereik deur vir Kanada te speel wanneer hulle te oud geag word om vir hul onderskeie nasionale spanne te presteer. Die Kanadese 2003 Wêreldbeker-groep het byvoorbeeld verskeie spelers ingesluit wat in Sri Lanka, Indië, Pakistan en Wes-Indië gebore is.

Opsomming van Kanada se internasionale wedstryde

Meeste EDI lopies vir Kanada

Meeste EDI-paaltjies vir Kanada

Eendagrekord teen ander lande

Meeste T20I-lopies vir Kanada

Meeste T20I-paaltjies vir Kanada

T20I-rekord teen ander lande



</doc>
<doc id="85826" url="https://af.wikipedia.org/wiki?curid=85826" title="James Henry Craig">
James Henry Craig

Sir James Henry Craig (1748–1812) was 'n Britse generaal en Goewerneur van die Kaap. Craig sluit op 15-jarige ouderdom by die Britse leër aan en veg van 1774 tot 1781 in die Amerikaanse Rewolusionêre Oorlog teen die Verenigde State. Hy was 'n Generaal-majoor wat in 1795 die Kaap die Goeie Hoop vir Brittanje verower het. Van 1795 tot 1797 was hy Goewerneur van die Kaapkolonie. Hy is in 1812 in Londen oorlede.




</doc>
<doc id="85828" url="https://af.wikipedia.org/wiki?curid=85828" title="Liber Pontificalis">
Liber Pontificalis

Die Liber Pontificalis (Latyn vir “Die boek van die pouse”) is 'n biografie van die pouse van die Rooms-Katolieke Kerk van Petrus tot die 15de eeu. Die oorspronklike uitgawes het gestop by Pous Adrianus II of Pous Stefanus V, maar is later met 'n ander styl voortgesit tot by Pous Eugenius IV en dan nog verder tot by Pous Pius II. Alhoewel dit deurgaans sonder kritiek aanvaar is van die 8ste tot die 18de eeu word dit deesdae meer gesien as onoffisiële pouslike propaganda.
Die titel “Liber Pontificalis” dateer uit die 12de eeu, maar het eers in die 15de eeu algemeen geword. Veral die werk van Duchesne in die 19de eeu het dit gevestig. In die oudste manuskripte word na die werk verwys as “Liber episcopalis in quo in continentur acta beatorum pontificum Urbis Romae” en later as die “Gesta” of die “Chronica pontificum”.

Gedurende die Middeleeue is algemeen aanvaar dat Sint Jeronimus al die biografieë tot by Pous Damasus I geskryf het. Die aanname is gebaseer op die inhoud van 'n apokriewe brief van Sint Jeronimus aan Pous Damasus wat as voorwoord tot die Middeleeuse uitgawe gepubliseer is. Die bewering het ontstaan by Rabanus Maurus en is herhaal deur Martin van Opava wat die Liber in die 13de eeu uitgebrei het. Ander bronne skryf die oudste dele toe aan Hegesippus die geskiedskrywer en Irenaeus die kerkvader en die voortsetting aan Eusebius van Caesarea.

In die 16de eeu het Onofrio Panvino die biografieë na Pous Damasus tot by Pous Nicolaas I toegeskryf aan Anastasius Bibliothecarius. Anastasius is as skrywer erken tot aan die 17de eeu totdat navorsing van Caesar Baronius, Ciampini, Schelstrate en ander dit in twyfel getrek het.

Die moderne siening volg die van Louis Duchesne namelik dat die Liber stuk-stuk en onsistematies geskryf is en dat outeurskap nie bepaal kan word nie, op 'n paar uitsonderings na. Die biografie van Pous Stefanus II word toegeskryf aan die “Primecerius” Christophorus en die van Pous Nicolaas I en Pous Adrianus II aan Anastasius. Duchesne en andere sien die begin van die Liber as die werk van 'n enkele outeur wat 'n tydgenoot van Pous Anastasius II was en wat hoofsaaklik staatgemaak het op die “Catalogus Liberianus”. Die “Catalogus Liberianus” is op sy beurt ontleen aan die pouslike katalogus van Hippolytus en die “Leoniese katalogus” waarvan ongelukkig geen kopie bekend is nie. Die meeste navorsers aanvaar dat die Liber vir die eerste keer saamgestel is in die 5de of 6de eeu.
Omdat die Liber soms “vestarium” (die pouslike tesourie) genoem word, word gespekuleer dat die outeur van die oorspronklike Liber 'n klerk in die tesourie was. Edward Gibbon in sy bekende boek “History of the decline and fall of the Roman Empire” van 1788 som die konsensus van historici op met die siening dat die Liber van die 8ste tot die 9de eeu geskryf is deur pouslike klerke en dat slegs die laaste gedeelte deur Anastasius.
Duchesne en andere glo dat die eerste toevoeging tot die Liber gedoen is deur 'n tydgenoot van Pous Silverius (536-537) en dat 'n ander deel deur 'n tydgenoot van Pous Konon (686-687). Later pouse is stuk vir stuk tydens hulle bewind of kort daarna toegevoeg.

In die begin het die Liber Pontificalis slegs die name van die biskoppe van Rome en die duur van hulle pontifikate bevat.
In die 6de eeu is dit uitgebrei met die geboortenaam van die pous, die naam van sy vader, sy geboorteplek, sy beroep voor sy aanstelling, die lengte van sy pontifikaat, historiese aantekeninge, sy teologiese uitsprake en dekrete, administratiewe mylpale soos sy bou van kerke, aanstellings van biskoppe, sy oorlydingsdatum, plek waar hy begrawe is en die lengte van die sede vacante wat op sy dood gevolg het.
Pous Adrianus II (867-872) is die laaste pous waarvoor die oorspronklike dokument van die Liber behoue gebly het. Die biografieë van Pous Johannes VIII, Pous Marinus I en Pous Adrianus III is verlore en die biografie van Pous Stefanus V is onvolledig. Vanaf Stefanus V deur die hele 10de en 11de eeu is die histories gegewens baie ingekort en word meestal net die pous se oorsprong en die lengte van sy bewind gegee.

Eers in die 12de eeu is die Liber sistematies voortgesit, hoewel daar pouslike biografieë bestaan uit die tussenperiode in ander bronne.

Duchesne verwys na die werk van Petrus Guillermi in 1142 in die klooster van Sint Gilles naby Rheims as die "Liber Pontificalis van Petrus Guillermi" (seun van William). Guillermi se werk is grootliks gekopieer uit ander werk, met klein uitbreidings of weglatings van die pouslike biografieë van Pandulf, 'n nefie van Hugo van Alatri, wat op sy beurt grootliks gekopieer is van die oorspronklike Liber, (met die uitsondering van die biografie van Pous Leo IX), en dan verder uit ander bronne tot Pous Honorius II (1124–1130) en met kontemporêre inligting vanaf Pous Urbanus II tot by Pous Paschalis II.

Duchesne skryf al die biografieë vanaf Pous Gregorius VII tot Pous Urbanus II toe aan Pandolfo Masca van Pisa. Vroeëre geskiedskrywers soos Giesebrecht en Watterich het die biografieë van Pous Gregorius VII, Pous Victor III en Pous Urbanus II toegeskryf het aan kardinaal Petrus Pisanus en die verdere aan Pandulf. Die biografieë tot by die van Pous Martinus IV is slegs beskikbaar as die verwerkte uitgawes van Petrus Guillermi in die manuskrip van die klooster van St. Gilles. Hulle is oorspronklik verwerk van die kronieke van Martin van Opava.

Voeg in die 14de eeu het 'n onbekende skrywer Guillermi se werk uitgebrei met biografieë van Pous Martinus IV tot Pous Johannes XXII met inligting uit die Chronicon Pontificum van Bernardus Guidonis. Die werk breek stomp af in 1328 voor die dood van Pous Johannes XXII.

Onafhanklik het die kardinaal-neef van Pous Adrianus IV, kardinaal Boso die Liber probeer uitbrei vanwaar dit opgehou het by Pous Stefanus V. Die werk is slegs postuum gepubliseer as die “Gesta Romanorum Pontificum” saam met die “Liber Censuum” van Pous Honorius III. Boso gebruik die werk van Bonizo van Sutri vir die gegewens oor Pous Johannes XXII tot by Pous Gregorius VII. Hy skryf uit sy eie ervaring oor Pous Gelasius II tot by Pous Alexander III.

'n Onafhanklike voortsetting van die Liber ontstaan gedurende die bewind van Pous Eugenius IV wat die biografieë van Pous Urbanus IV tot Pous Martinus V wat gedurende die Westerse Skisma geregeer het, bevat. Later is die uitgawe hersien en uitgebrei onder Pous Eugenius IV.

Twee versamelings van pouslike biografieë van die 15de eeu bly selfstandig, hoewel hulle dalk oorspronklik bedoel is as voortsettings van die Liber. Die eerste een begin by Pous Benedictus XII en strek tot by Pous Martinus V en in een manuskrip selfs tot Pous Eugenius IV. Die tweede een strek van Pous Urbanus VI tot by Pous Pius II.

Die eerste uitgawe in boekvorm van die Liber was die van J. Busæus onder die titel "Anastasii bibliothecarii Vitæ seu Gesta. Romanorum Pontificum" (Mainz, 1602). 'n Nuwe uitgawe wat die "Historia ecclesiastica" van Anastasius ingesluit het, is uitgegee deur Fabrotti (Paris, l647). Nog 'n uitgawe van die ouer Liber tot by Pous Adrianus II en waaraan Pous Stefanus VI toegevoeg is, is saamgestel deur Fr. Bianchini (4 vols., Rome, 1718–1735; die beplande 5de deel het nooit verskyn nie). Muratori het Bianchini se uitgawe herdruk en die orige pouse tot Pous Johannes XXII bygevoeg onder die naam “Scriptores rerum Italicarum, III”. Migne het ook Bianchini se uitgawe laat herdruk met die toevoeging van verskeie bylaes.

Moderne uitgawes sluit die van Louis Duchesne ("Liber Pontificalis. Texte, introduction et commentaire", 2 vols., Paris, 1886–1892) en Theodor Mommsen ("Gestorum Pontificum Romanorum pars I: Liber Pontificalis", Mon. Germ. hist., Berlin, 1898) in. Duchesne sluit die "Annales Romani" (1044–1187) in in sy uitgawe wat andersins staatmaak op die twee oudste bekende hersienings van die Liber in 530 en 687. Mommsen se uitgawe is onvolledig dit gaan slegs tot 715. Verskeie vertalings en kommentare het deur die hele 20ste eeu verskyn.




</doc>
<doc id="85862" url="https://af.wikipedia.org/wiki?curid=85862" title="Johann Gottlob Schneider">
Johann Gottlob Schneider

Johann Gottlob Theaenus Schneider (* 18 Januarie 1750 in Collm; † 12 Januarie 1822 in Breslau) was 'n Duitse klassikus en bioloog.

Schneiner studeer in Leipzig, Göttingen en Straatsburg. In 1774 word hy op voorspraak van Christian Gottlob Heyne (1729–1812) sekretaris van die Straatburgse klassikus Richard François Philippe Brunck. Daarna word hy professor in die Lettere en Wysbegeerte aan die universiteit van Frankfurt (Oder). Hy word korresponderend lid van die Pruisiese Akademie van Wetenskappe en in 1809 van die Beierse Akademie van Wetenskappe.

Sy belangrikste werk was sy "Kritisches griechisch-deutsches Handwörterbuch" van 1797, die eerste onafhanklike werk ná Robert Estienne se "Thesaurus linguæ Latinæ" (1576–78) en skep die basisteks vir Franz Ludwig Carl Friedrich Passow se "Opuscula academica" (1835) en alle Griekse woordeboeke. In sy werk spits Schneider hom veral toe op die insluiting van wetenskaplike en natuurgeskiedkundige woorde en frases. Hy het ook belanggestel in wetenskaplike manuskripte en publikasies van ouer skrywers.

In 1801 publiseer Schneider 'n verbeterde en aanvullende weergawe van die "Systema Ichthyologiae iconibus ex illustratum" deur Marcus Élieser Bloch, 'n standaardwerk oor die taksonomie van visse. Naas die wetenskap wat hom besighou met die studie van visse (igtiologie), was daar ook die paleontologie, veral oor skilpaaie en ander reptiele en amfibieë (herpetologie). In 1811 word hy professor in die Antieke Tale en Welsprekendheid aan die Universiteit van Breslau. In 1814 word hy daar hoofbibliotekaris van die universiteitsbiblioteek. Hy bly daar aktief tot sy dood.




</doc>
<doc id="85863" url="https://af.wikipedia.org/wiki?curid=85863" title="Thomas Cullinan">
Thomas Cullinan

Sir Thomas Cullinan (1862 - 1936) was 'n Suid-Afrikaanse nyweraar en eienaar van die Premier-diamantmyn naby Cullinan. Cullinan is in die Oos-Kaap gebore. Hy tree toe tot die boubedryf en neem ook deel aan die oorloë in die 1870's. Hy gaan later na die Barberton-omgewing. Hy verhuis daarna na die Witwatersrand en tree toe tot die mynwese. Hy raak betrokke in steen- en teëlproduksie en stig een van die grootste fabrieke in Suid-Afrika by Olifantsfontein in 1896. Hy neem deel aan die Tweede Vryheidsoorlog en na die oorlog het hy die reg verkry om op die eiendom van Willem Prinsloo te prospekteer. Hy stig die Premier-myn hier in 1902. In sy later jare spits hy hom toe op nywerheidsondernemings. Hy was die een van die pioniers in Suid-Afrika in die produksie van erdewerke en soortgelyke ware. Hy is oorlede in 1936. Die Cullinan-diamant en die dorpie Cullinan is na hom vernoem.



</doc>
<doc id="85868" url="https://af.wikipedia.org/wiki?curid=85868" title="Lys van Suid-Afrika T20-krieketspelers">
Lys van Suid-Afrika T20-krieketspelers

Hierdie is 'n Lys van Suid-Afrikaanse Twintig20 internasionale krieketspelers. 'n Twintig20 Internasionaal is 'n internasionale krieketwedstryd tussen twee verteenwoordigende spanne, elk met EDI status, soos bepaal deur die Internasionale Krieketraad (IKR). Twintig20 Internasionale wedstryde word gespeel onder die reëls van Twintig20 krieket. Die lys is gerangskik in die volgorde waarin elke speler sy debuut gemaak het.

Statistiek is korrek tot op 1 Oktober 2017.




</doc>
<doc id="85877" url="https://af.wikipedia.org/wiki?curid=85877" title="Vervorming">
Vervorming

Vervorming of deformasie is die verandering in 'n vastestof se vorm as gevolg van meganiese spanning en temperatuursveranderinge. Die reguitlynige vervorming word deur die trekvervorming van die materiaal beskryf, en die sywaardse vervorming deur die skuifvervorming. 

Trekvervorming beskryf hoe 'n materiaal uitrek as dit aan 'n trekspanning blootgestel word. Dit gebeur wanneer daar 'n krag loodreg aan die dwarsdeursnee van die materiaal toegepas word. 'n Voorbeeld hiervan is die manier hoe 'n elastiese tou rek wanneer hy styfgespan word. 
Skuifvervorming beskryf hoe 'n materiaal vervorm as dit aan 'n skuifspanning onderwerp word. Dit gebeur as daar 'n krag parallel met die dwarsdeursnee toegepas word. 

Wanneer die spanning slegs in 'n tweedimensionele vlak plaasvind, word daar van vlakvervorming gepraat. In die algemene driedimensionele geval kan die plaaslike vervorming deur drie trekvervormings, en drie skuifvervormings beskryf word. Die vervormingstensor is 'n simmetriese matriks wat hierdie ses komponente bevat.

Wanneer 'n materiaal vervorm word gaan hy deur verskillende vervormingsfases. Aanvanklik, terwyl die vervorming klein is, vind elastiese vervorming (verbygaande vormverandering) plaas en sal die materiaal weer na sy oorspronklike vorm toe terugkeer nadat die spanning verwyder is. By groter vormveranderinge, wanneer die materiaal se elastisiteitsgrens oorskry word, begin die materiaal meegee en vervorm hy permanent. Dit word plastiese vervorming genoem en nadat die spanning verwyder is sal die materiaal net gedeeltelik na sy oorspronklike vorm toe terugkeer. Rekbare materiale ondergaan duktiele vervorming, waartydens die materiaal vêr kan uitrek voordat dit breek. In teenstelling hiermee ondervind bros materiale beperkte plastiese vervorming voordat hulle kraak en faal.


</doc>
<doc id="85878" url="https://af.wikipedia.org/wiki?curid=85878" title="Trekvervorming">
Trekvervorming

Trekvervorming of rek is 'n natuurkundige grootheid wat die geometriese vervorming (deformasie) van 'n materiaal beskryf as gevolg van 'n bepaalde spanning waaraan 'n materiaal onderhewig is. Rek is 'n dimensielose getal wat die verhouding tussen die lengteverandering ("dl") en die oorspronklike lengte ("l") van 'n stuk materiaal aandui.

Die rek word gedefinieer as

Rek ontstaan deur die uitoefening van 'n krag, byvoorbeeld 'n trekkrag op 'n staaf. Die rekindeks hang af van die elastisiteitsmodulus van die materiaal waarop die krag inwerk. 'n Mens kan die verhouding tussen spanning en rek in 'n grafiek uiteensit om sodoende 'n spanning-rekdiagram te verkry.

Die "rekstyfheid" is 'n grootheid wat die weerstand van die materiaal teen rek weergee. Dit word meestal aangegee deur "EA = E · A" , uitgedruk in N


Vir die meet van rek word dikwels 'n rekstrokie gebruik. 


</doc>
<doc id="85879" url="https://af.wikipedia.org/wiki?curid=85879" title="Bellrivier">
Bellrivier

Die Bellrivier is 'n rivier in Joe Gqabi-distriksmunisipaliteit in die noordoostelike deel van die Oos-Kaap.
Dit ontspring in die suidelike Drakensberge suid van Lesotho by en vloei suidweswaarts, verby die dorpie Rhodes tot by die samevloei met die Sterkspruit naby Moshesh's Ford by . Hiervandaan staan die rivier bekend as die Kraairivier, wat deur diep klowe weswaarts kronkel verby die dorp Barkly-Oos, totdat dit in die Oranjerivier se linkeroewer invloei by Aliwal-Noord.

Hengelvis wat in die rivier en sy bolope voorkom is reënboogforel en grootbek-geelvis.



</doc>
<doc id="85881" url="https://af.wikipedia.org/wiki?curid=85881" title="Dromaeosauridae">
Dromaeosauridae

Dromaeosauridae was ’n familie voëlagtige teropode-dinosourusse. Hulle was klein tot mediumgrootte geveerde karnivore wat floreer het tydens die Kryt-periode. Die naam beteken "hardlopende akkedisse", van die Griekse δρομευς "dromeus" ("hardloper") en σαυρος "sauros" ("akkedis"). Hulle word dikwels informeel raptors genoem (na aanleiding van "Velociraptor"), ’n term wat gewild gemaak is in die rolprent "Jurassic Park"; ’n paar soorte het "raptor" in hul naam en dit beklemtoon hul sogenaamde voëlagtige gewoontes.

Fossiele is in Noord-Amerika, Europa, Afrika, Japan, China, Mongolië, Madagaskar, Argentinië en Antarktika ontdek. Hulle het in die laat Batonium-tydsnede van die Middel-Jura sowat 164 miljoen jaar gelede hul verskyning gemaak en oorleef tot aan die einde van die Maastricht-tydsnede van die Kryt sowat 66 miljoen jaar gelede – hulle het dus langer as 100 miljoen jaar bestaan voordat hulle in die Kryt-Paleogeen-uitwissing uitgesterf het.


</doc>
<doc id="85882" url="https://af.wikipedia.org/wiki?curid=85882" title="Troodontidae">
Troodontidae

Troodontidae was ’n familie voëlagtige teropode-dinosourusse. Tydens die grootste deel van die 20ste eeu was fossiele skaars en hulle is dus van tyd tot tyd met verskillende dinosourus-linies verbind. Meer onlangse fossielvondste van volledige voorbeelde (van hulle met vere, eiers en embrio's wat behoue gebly het) het wetenskaplikes baie gehelp om meer oor die groep te wete te kom. Anatomiese ontledings het getoon daar is groot ooreenkomste tussen hulle en die familie Dromaeosauridae, en dat hulle verwant is en ’n klade vorm met die naam Paraves.

Hulle was klein tot mediumgrootte geveerde karnivore; die kleinste was "Anchiornis", wat ook die kleinste bekende nie-vlieënde dinosourus was.



</doc>
<doc id="85886" url="https://af.wikipedia.org/wiki?curid=85886" title="Oviraptorosauria">
Oviraptorosauria

Oviraptorosauria ("eierdief-akkedisse") was ’n groep geveerde Maniraptora-dinosourusse uit die Kryt-periode in wat nou Asië en Noord-Amerika is. Hulle het kenmerkende kort, papegaai-agtige skedels met snawels gehad, met of sonder benerige kamme op die kop. Hulle het gewissel van die grootte van ’n kalkoen tot 8 meter lank en met ’n gewig van 1,4 ton (soos die "Gigantoraptor"). Hulle en ander Maniraptora-dinosourusse is na verwant aan voëls. Sekere wetenskapliks meen hulle was inderdaad primitiewe, nie-vlieënde voëls.

Aanvanklik is geglo hulle het eiers gesteel om te eet (vandaar die naam), maar dié teorie geld nie meer nie. Die meeste volledige Oviraptorosauria-fossiele is in Asië ontdek. In Noord-Amerika is hulle dun gesaai.


</doc>
<doc id="85890" url="https://af.wikipedia.org/wiki?curid=85890" title="Hypsilophodontidae">
Hypsilophodontidae

Hypsilophodonts (genoem na "Hypsilophodon", wat weer afgelei is van "Hypsilophus", "met hoë kamme") was ’n groep iguana-akkedisse; die naam beteken letterlik ""Hypsilophus"-tand". Hulle was klein, vinnige ornitopode-dinosourusse van sowat 1–2 m lank en het in Asië, Australië, Europa, Nieu-Seeland, Noord- en Suid-Amerika voorgekom en is in rotsformasies uit die Middel-Jura tot Laat Kryt ontdek.

Die groep het tradisioneel feitlik alle tweevoetige voëlheup-dinosourusse ingesluit behalwe Iguanodontia, maar van die hipsilofodonte is sedertdien uit Ornithopoda geskuif . Die enigste sekere lid van die groep is in dié stadium "Hypsilophodon".


</doc>
<doc id="85892" url="https://af.wikipedia.org/wiki?curid=85892" title="Spinosauridae">
Spinosauridae

Spinosauridae is ’n familie gespesialiseerde teropode-dinosourusse. Hulle was groot, tweevoetige roofdiere met lang, krokodilagtige skedels. Die voortande was uitgesprei en dit het die dier ’n kenmerkende voorkoms gegee. Die naam verwys na die tipiese seilstruktuur op die rug van die spesie "Spinosaurus". Die doel van die seil is onseker; dit kon gewees het om hitte te reguleer, vyande af te skrik of as vertoon met die soek van ’n maat.

Fossiele is in Afrika, Europa, Suid-Amerika, Asië, en Australië ontdek.



</doc>
<doc id="85895" url="https://af.wikipedia.org/wiki?curid=85895" title="Carcharodontosauridae">
Carcharodontosauridae

Carcharodontosauridae (van die Grieks vir "haaitand-akkedisse") was ’n groep vleisvretende teropode-dinosourusse. Dit sluit van die grootste landroofdiere in wat nog geleef het: "Giganotosaurus", "Mapusaurus", "Carcharodontosaurus" en "Tyrannotitan" was almal net so groot of groter as "Tyrannosaurus".

Saam met die Spinosauridae was die karcharodontosourides in die Vroeë en Middel-Kryt die grootste roofdiere van Gondwana, met spesies wat ook in Noord-Amerika en Asië voorgekom het. Hul ouderdomme wissel van die Barremium- (127-121 miljoen jaar gelede) tot die Turonium-tydsnede (93-89 miljoen jaar gelede). Ná die Turonium is hulle moontlik vervang deur die kleiner abelisourides in Gondwana en deur die tirannosourides in Noord-Amerika en Asië. Dit lyk of die vervanging van dié diere, asook spinosourides en ander soorte, wêreldwyd plaasgevind het. ’n Paar tande uit die laat Maastricht en ander stukke uit die Campanium-Maastricht-grens in Brasilië lyk egter of dit aan karcharodontosourides behoort, wat aandui dat hulle minstens tot aan die einde van die Kryt oorleef het.


</doc>
<doc id="85898" url="https://af.wikipedia.org/wiki?curid=85898" title="Rebbachisauridae">
Rebbachisauridae

Rebbachisauridae was ’n familie souropode-dinosourusse wat bekend is uit stukke fossiele uit die Kryt-periode in Suid-Amerika, Afrika en Europa.


</doc>
<doc id="85899" url="https://af.wikipedia.org/wiki?curid=85899" title="Elsieskraalrivier">
Elsieskraalrivier

Die Elsieskraalrivier, 'n klein rivier in die noordelike voorstede van Kaapstad, is nou verbonde aan die ontwikkeling van die vroeëre Kaap.

Die rivier ontspring by drie fonteine op die plaas Maastricht (aan die M13-pad tussen Durbanville en Bothasig), op die noordoostelike helling van die Tygerberg. Hoofsaaklik is egter die Kaapse winterreëns die bron van die rivier.

Van die plaas Maastricht loop die rivier deur die wingerdplase Bloemendal en Altydgedacht na die woonbuurte De Bron, Kenridge en Doordekraal. Daarna is die roete wes van die Tygerberg-winkelsentrum en oos van die Universiteit van Stellenbosch se sakeskool, deur die Danie Uys Park en die Jack Muller Arboretum en oos verby Hoërskool D.F. Malan. Dit kruis Voortrekkerweg in Bellville by die aansluiting met Durbanweg. Daarna oor die spoorlyn draai die spruit suidwes, verby Tygerberg Hospitaal, deur die woonbuurte Parow Vallei, Elsiesrivier en Ruyterwacht. Verder langs die spoorlyn noord van Thornton, oor die terrein van die Conradie Hospitaal en deur die Pinelands gholfbaan. Net na die kruising met die N2-nasionale pad sluit die stroom aan by die Swartrivier om by Paardeneiland in Tafelbaai uit te mond.

Die rivier het sy naam waarskynlik te danke aan die veepos Elsieskraal wat die VOC omstreeks 1700 by die huidige Willowbridge gehad het. Dit was ook die terrein van die vroeëre gevangenis van Bellville en ook ongeveer die plek waar in die tyd van goew. George Macartney tydens die eerste Britse bewind neerslae van bruinkool gemyn is. Tydens die Bataafse bewind het kommissaris Jacob Abraham de Mist 'n tyd lank op Maastricht gewoon. Ook het lord Charles Somerset daar gaan jag. Weens die wintervloede het die rivier in die verlede ernstige verspoelings veroorsaak. Daarom is daar in die 1930's verskeie damme in die bolope gebou en is dele van die loop gekanaliseer.



</doc>
<doc id="85900" url="https://af.wikipedia.org/wiki?curid=85900" title="Eoraptor">
Eoraptor

Eoraptor was een van die wêreld se eerste dinosourusse en het sowat 231,4 miljoen jaar gelede geleef, tydens die laaste deel van die Trias-periode in Wes-Gondwana (nou die noordweste van Argentinië). Dit was ’n klein, ligte tweevoetige Saurischia van sowat ’n meter lank en naby verwant aan die voorsate van beide teropodes en souropodomorfe.

Toe dit in 1993 vir die eerste keer beskryf is, is dit beskou as een van die vroegste, indien nie die vroegste nie, bekende dinosourus. "Eoraptor" het heterodonte tande gehad, wat daarop dui dat dit allesvretend was en dat dié vreetstrategie vroeg al in dinosourusse ontwikkel het.

Die genusnaam is afgelei van die Griekse ηως "eos", "daeraad" (’n verwysing na sy primitiewe aard) en die Latynse "raptor", "plunderaar" (’n verwysing na sy grypende hand).

Die spesienaam is afgelei van die Latynse "luna", "maan", en die agtervoegsel "-ensis" beteken "bewoner". Dit verwys na die plek waar hy ontdek is, die Valle de la Luna, Spaans vir "Vallei van die Maan". "Eoraptor" het sy naam in 1993 gekry van Paul C. Sereno, Catherine A. Forster, Raymond R. Rogers en Alfredo M. Monetta.

"Eoraptor" het ’n skraal lyf van sowat ’n meter lank gehad, en het sowat 10 kg geweeg. Hy het ’n ligte skedel gehad, met effens vergrote buitenste neusgate. Hy het regop en op sy agterbene se tone gehardloop. Uit sy bou kan afgelei word hy was vinnig. Hy het vyf tone/vingers aan elke "hand" gehad; die drie langstes het in groot kloue geëindig en hy het dié waarskynlik gebruik om prooi mee te hanteer.

"Eoraptor" was vermoedelik ’n omnivoor. Hy het vinnig gehardloop en wanneer hy sy prooi ingehaal het, het hy dit met sy kloue en tande uitmekaargeskeur.


</doc>
<doc id="85902" url="https://af.wikipedia.org/wiki?curid=85902" title="Nyasasaurus">
Nyasasaurus

Nyasasaurus ("Njassameer-akkedis") is ’n uitgestorwe genus Dinosauriformes-reptiele uit die Middel-Trias in Tanzanië en kan die vroegste bekende dinosourus wees. Die tipe-spesie, "N. parringtoni", is in 1956 vir die eerste keer beskryf in ’n doktoraat van die Engelse paleontoloog Alan J. Charig, maar dit is eers in 2013 amptelik beskryf. Die vorige oudste rekord van ’n dinosourus was uit die Karnium-tydsnede, sowat 231,4 miljoen jaar gelede. "Nyasasaurus" is ontdek in ’n formasie wat uit die Anisium-tydsnede dateer, wat beteken dit het sowat 16 miljoen jaar voor ander vroeë dinosourusse geleef.

Die tipe-spesie, NHMUK R6856, is ’n gedeeltelike skelet van ’n individu wat na raming sowat 2-3 meter lank was. Dit bestaan uit ’n regter-boarmbeen en ses werwels. Nog ’n fossiel, SAM-PK-K10654, bestaan uit drie nek- en twee ander werwels.

Omdat die beendere onvolledig is, is dit moeilik om "Nyasasaurus" te klassifiseer. Dit kan met sekerheid in Archosauria geplaas word (die groep reptiele wat moderne voëls en krokodille insluit), asook in Dinosauriformes (die groep wat voëls, nie-vlieënde dinosourusse en verskeie nie-dinosourus-groepe uit die Trias insluit).


</doc>
<doc id="85903" url="https://af.wikipedia.org/wiki?curid=85903" title="Brachiosauridae">
Brachiosauridae

Brachiosauridae was ’n familie Sauropoda-dinosourusse, waarvan die lede bekend is as brachiosourides. Hulle was plantvretende viervoetiges met lang nekke waarvan die voorpote langer was as die agterpote. Die naam kom van die Grieks vir "arm-akkedis". Ondanks hul oënskynlik kenmerkende eienskappe is dit nie seker of Brachiosauridae werklik ’n aparte familie was en of hulle primitiewe Titanosauriformes was nie. Daar is dus ook onsekerheid oor watter diere tot die familie behoort.

Van die lede was onder die grootste bekende dinosourusse en daar is eers gemeen een van hulle, "Brachiosaurus", was die grootste dinosourus wat nog geleef het. Brachiosauridae het ongewoon lang nekke gehad waarmee hulle blare van hoë bome kon eet wat ontoeganklik was vir ander diere. Hul lepelvormige tande kon taaier plantmateriaal verwerk as seker ander soorte Sauropoda.


</doc>
<doc id="85907" url="https://af.wikipedia.org/wiki?curid=85907" title="Skrynwerker">
Skrynwerker

'n Skrynwerker is 'n persoon ('n tipe timmerman) wat houtvoorwerpe wat in huise gebruik word bou, monteer, installeer en herstel. Dit sluit voorwerpe soos deure, ingeboude kaste, kombuiskaste en vensterrame in; asook meubelstukke soos stoele, tafels, boekrakke en ander items van hout.

Skrynwerk word op konstruksieterreine, in werkswinkels of by privaat wonings verrig. Tipiese gereedskap wat gebruik word is die saag, beitel, skaaf, hamer, spykers, boor en skroewedraaier.

Skrynwerkers ontvang meestal nie formele opleiding nie, maar word in-diens opgelei. Hulle moet prakties wees en daarvan hou om met hulle hande te werk. Skrynwerkers werk dikwels op hoë plekke (soos 'n huis se dak) en moet oor goeie sig en 'n sin vir balans beskik. Hulle moet goed kan kommunikeer en 'n projek van begin tot einde kan deursien, van die aankope, vervaardiging, installering, tot die uiteindelike afronding van die produk.


</doc>
<doc id="85910" url="https://af.wikipedia.org/wiki?curid=85910" title="David Baird">
David Baird

Sir David Baird (6 Desember 1757 - 18 Augustus 1829) was 'n Britse generaal en militêre goerwerneur in die Kaap. Hy is in Newbyth, Skotland, gebore en het in 1772 by die Britse leër aangesluit. In 1795 was hy as kolonel betrokke by die eerste verowering van die Kaap deur die Britte. In 1806 was hy in bevel van die mag wat die Kaap van die Bataafse Republiek verower het na die Slag van Blaauwberg. Hy is in 1829 oorlede.



</doc>
<doc id="85911" url="https://af.wikipedia.org/wiki?curid=85911" title="Titanosauria">
Titanosauria

Titanosauria (lede van die groepe Titanosauria of Titanosauroidea) was ’n uiteenlopende groep Sauropoda-dinosourusse wat die "Saltasaurus" en "Isisaurus" ingesluit het. Van die swaarste diere wat nog geleef het, soos die "Argentinosaurus" en "Puertasaurus" (wat vermoedelik tot 90 ton geweeg het), was lede van die groep. Daarom is hulle "Titanosauria" gedoop ter ere van die Titaniese gode in die Griekse mitologie. Saam met die Brachiosauridae en hul verwante maak hulle die groter klade Titanosauriformes uit.

Titanosauria het klein koppe gehad, selfs in vergelyking met dié van ander Sauropoda. Die koppe was breed, soos dié van of Camarasaurus en Brachiosaurus, maar langer. Hul neusgate was groot en hulle het kamme gehad wat deur die neusbene gevorm is. Hul tande was altyd klein, maar het verskillende vorms gehad.

Hul nekke was van gemiddelde lengte in vergelyking met ander Sauropoda s’n en hul sterte was sweepagtig. Terwyl die heupe smaller was as sommige ander Sauropoda s’n, was hul borsarea heelwat breër. Hul voorste ledemate was stewig en dikwels langer as hul agterste ledemate. Hul rugwerwels was solied (nie uitgehol nie), maar hul ruggraat was meer buigbaar sodat hulle waarskynlik beweegliker was as hul neefs.



</doc>
<doc id="85915" url="https://af.wikipedia.org/wiki?curid=85915" title="Hadrosauridae">
Hadrosauridae

Hadrosauridae, of eendbek-dinosourusse, is lede van die Ornithischia-familie dinosourusse. Hulle was algemene plantvreters van die Laat Kryt in wat nou Asië, Europa en Noord-Amerika is.

Hadrosauridae word verdeel in twee hoof-subfamilies: die Lambeosaurinae, met hol kamme op die skedel, en die Saurolophinae of Hadrosaurinae, wat nie hol kamme gehad het nie (maar soms soliede kamme). Hulle is bekend as eendbek-dinosourusse vanweë die ooreenkoms tussen hul koppe en dié van moderne eende. In sommige genera was die hele voorkant van die skedel plat en het dit breër geword om ’n snawel te vorm; dit was ideaal vir die afbyt van blare en takkies in die woude van Asië, Europa en Noord-Amerika. Die agterkant van die mond het egter duisende tande gehad om die kos fyn te maal voordat dit gesluk is. Dit was vermoedelik ’n belangrike faktor in die sukses van die groep in die Kryt in vergelyking met die Sauropoda.



</doc>
<doc id="85925" url="https://af.wikipedia.org/wiki?curid=85925" title="Tyrannosauridae">
Tyrannosauridae

Tyrannosauridae ("tiran-akkedisse") was ’n familie teropode-dinosourusse wat bestaan uit twee subfamilies met tot elf genera, insluitende die bekende "Tyrannosaurus". Die presiese getal genera is onseker; sommige wetenskaplikes erken so min as drie. Al dié diere het naby die einde van die Kryt-periode geleef en hul fossiele is net in Noord-Amerika en Asië ontdek.

Hoewel hulle van kleiner voorsate afgestam het, was tirannosourides feitlik altyd die grootste roofdiere in hul onderskeie ekosisteme en aan die bopunt van die voedselketting. Die grootste spesie was "Tyrannosaurus rex", een van die grootste landroofdiere – dit was tot 12,3 m lank en het tot 6 500 kg geweeg. Tirannosourides was tweevoetige karnivore mat enorme skedels met groot tande. Ondanks hul grootte was hul bene lank en geskik vir vinnige beweging. In teenstelling daarmee was hul voorpote baie klein en het hulle net twee funksionele vingers gehad.

Anders as met ander groepe dinosourusse is volledige skelette vir die meeste tirannosourides ontdek. Hul biologie kon dus baie goed bestudeer word. Sagte weefsel, beide gefossileer en onbeskadig, is vir een "Tyrannosaurus rex" gevind.

Die tirannosourides was almal groot diere; alle spesies kon tot minstens ’n ton geweeg het. "Albertosaurus", "Gorgosaurus" en "Daspletosaurus" was almal tussen 8 en 10 m lank, terwyl "Tarbosaurus" tot 12 m lank kon word van sy bek tot sy stert. Die enorme "Tyrannosaurus" het tot 12,3 m lank geword. Volwasse tirannosourides het lank, enorme skedels gehad met baie bene wat saamgegroei het om dit sterker te maak. Terselfdertyd was daar hol kamers in die bene en groot openinge tussen die bene om die skedel ligter te maak. "Tyrannosaurus", "Tarbosaurus" en "Daspletosaurus" se skedels was langer as 1 m. Die grootste "Tyrannosaurus"-skedel wat ontdek is, was meer as 1,5 m lank.

Die skedel was vooraan ’n "S"-vormige nek geleë, en ’n lang, swaar stert het die dier sy balans help hou. Die massamiddelpunt was oor die heupe. Tirannosourides het net op hul agterpote geloop en die bene in die pote was dus massief.



</doc>
<doc id="85930" url="https://af.wikipedia.org/wiki?curid=85930" title="Pachycephalosauria">
Pachycephalosauria

Pachycephalosauria (van die Griekse παχυκέφαλοσαυρος vir "dikkop-akkedisse") is ’n klade Ornithischia-dinosourusse. Bekende genera sluit in "Pachycephalosaurus", "Stegoceras", "Stygimoloch" en "Dracorex". Die meeste het tydens die Laat Kryt-periode voorgekom in wat nou Noord-Amerika en Asië is. Hulle was tweepotige, plantvretende/vleisvretende diere met dik skedels. Die rede vir hul koepelvormige skedels is onseker; die gewilde teorie is dat hulle dit gebruik het om mekaar soos sekere boksoorte met die kop te stamp.



</doc>
<doc id="85933" url="https://af.wikipedia.org/wiki?curid=85933" title="Abelisauridae">
Abelisauridae

Abelisauridae ("Abel se akkedisse") is ’n familie (of klade) teropode-dinosourusse. Hulle het tydens die Kryt-periode floreer op die antieke superkontinent Gondwana, en hul oorblyfsels word vandag aangetref op die moderne kontinente Afrika en Suid-Amerika, sowel as op die Indiese subkontinent en die eiland Madagaskar. Hulle het in die vroeë Middel-Jura hul verskyning gemaak en minstens een spesie, "Majungasaurus crenatissimus", het tot aan die einde van die Mesosoïese Era 66 miljoen jaar gelede oorleef.

Die dinosourusse is genoem na Roberto Abel, wat "Abelisaurus" ontdek het, en van die Griekse woord σαυρος "sauros", "akkedis". Soos die meeste teropodes was abelisourides tweevoetige karnivore. Hulle het stewige agterpote gehad en hul skedels was vol gleuwe en holtes. Hoewel die skedels gewissel het, was hulle gewoonlik baie hoog en kort. Hul snoete was stomp voor, anders as in baie ander teropodes.

Tipies van Ceratosauria, het hulle vier vingers aan elke hand gehad, maar hulle het nie ’n gewrig gehad nie; die vier handpalmbene was regstreeks aan die voorarm vas. Die binneste en buitenste vingers het nie vingerbene gehad nie en was baie kort en onbeweeglik.


</doc>
<doc id="85935" url="https://af.wikipedia.org/wiki?curid=85935" title="Rhabdodontidae">
Rhabdodontidae

Rhabdodontidae was ’n familie ornitopode-dinosourusse van die Kryt-periode. Die rabdodontides het baie gelyk soos groot, robuuste hipsilofodonte, met diep skedels en kakebene.


</doc>
<doc id="85936" url="https://af.wikipedia.org/wiki?curid=85936" title="Nodosauridae">
Nodosauridae

Nodosauridae was ’n familie ankilosouriër-dinosourusse van die Laat Jura- tot die Laat Kryt-periode in wat nou Noord-Amerika, Asië, Antarktika en Europa is. Die nodosourides was nes ander ankilosouriërs mediumgroot tot groot, stewig geboude, viervoetige plantvreters. Hulle het ’n pantser met uitsteeksels op die rug gehad.



</doc>
<doc id="85938" url="https://af.wikipedia.org/wiki?curid=85938" title="Therizinosauria">
Therizinosauria

Therizinosauria (of Segnosauria) was teropode-dinosourusse. Fossiele is in rotsformasies uit die Vroeë tot Laat Kryt-periode gevind in Mongolië, China en westelike Noord-Amerika. Hulle het verskeie eienskappe van die voorpote, skedel en pelvis gemeen gehad.

Die naam is afgelei van die Griekse "therizo", "skeur" of "afsny", en "sauros", "akkedis". Die ouer naam Segnosauria is afgelei van die Latynse "segnis", "stadig", en die Griekse "sauros".

Terisinosouriërs het baie kenmerkende, dikwels verwarrende eienskappe. Hul lang nekke, breë torso's en agterpote met vier tone wat gebruik word om te loop, laat hulle baie soos prosouropodes lyk. Hul unieke heupbene, wat agtertoe wys en gedeeltelik vergroeid is, het paleontoloë aanvanklik laat dink aan die "voëlheup"-Ornithischia. Van hulle het enorme kloue voor wat tot ’n meter lank kon wees. Hulle was hoofsaaklik plantvreters wat hul lang kloue gebruik het om blare en takke te skeur.

Uit velafdrukke word afgelei hulle was bedek met donsagtige vere, sowel as ander, langer vere wat moontlik vir vertoon gebruik is. Terisinosouriërs het baie gewissel in grootte, van die klein "Beipiaosaurus" van 2,2 m tot die reusagtige "Therizinosaurus" van sowat 10–12 m.



</doc>
<doc id="85943" url="https://af.wikipedia.org/wiki?curid=85943" title="Llandrindod Wells">
Llandrindod Wells

Llandrindod Wells (in Wallies ook dikwels kort Llandrindod genoem) is 'n dorp in die historiese Walliese graafskap Radnorshire en tans die vyfde grootste nedersetting in die administratiewe distrik ("principal area") Powys.

Die dorp het sy oorsprong in die 1860's toe die gebied vanweë sy mineraalbaddens tot 'n gewilde herstellingsoord ontwikkel het. In die laat 20ste eeu het Llandrindod Wells as die administratiewe sentrum van Powys verdere groei beleef.


</doc>
<doc id="85945" url="https://af.wikipedia.org/wiki?curid=85945" title="Gorgosaurus">
Gorgosaurus

Gorgosaurus ("woeste akkedis") was ’n genus Tyrannosauridae-dinosourusse wat tydens die Laat Kryt-periode, tussen sowat 76,6 en 75,1 miljoen jaar gelede, in westelike Noord-Amerika voorgekom het. Fossiele is in die Kanadese provinsie Alberta en moontlik in Montana, VSA, ontdek. Paleontoloë erken net die tipe-spesie, "G. libratus", hoewel ander spesies al verkeerdelik onder dié genus geplaas is.

Soos die meeste tirannosourides was die gorgosourus ’n tweevoetige roofdier wat as volgroeide dier meer as 2 ton geweeg het. Hy het tientalle groot, skerp tande gehad en sy voorpote met twee vingers was redelik klein. Hulle en "Albertosaurus" het baie ooreengestem; die verskille was hoofsaaklik met betrekking tot die tande en skedelbene. Sommige kenners beslou "G. libratus" as ’n spesie van "Albertosaurus".

Die gorgosourus het in welige plantegroei aan die rand van ’n binnesee voorgekom. Hy was aan die bopunt van sy voedselketting en het geleef van seratopsides en hadrosourusse. In sommige gebiede het hy saam met ’n ander tirannosouride, "Daspletosaurus", voorgekom, maar dit lyk of elk in sy eie nisse gehou het. "Gorgosaurus" is die tirannosouride waarvan die meeste fossiele voorkom.

"Gorgosaurus" was kleiner as "Tyrannosaurus" en "Tarbosaurus". Volgroeide diere kon tot 8 of 9 m lank word van sy bek tot sy stert. Die grootstse bekende skedel was 99 cm lank, net effens kleiner as dié van ’n "Daspletosaurus". Die kop was groot in vergelyking met die res van die lyf, maar holtes in die bene het dit ligter gemaak.


</doc>
<doc id="85947" url="https://af.wikipedia.org/wiki?curid=85947" title="Tarbosaurus">
Tarbosaurus

Tarbosaurus ("angswekkende akkedis") was ’n genus Tyrannosauridae-dinosourusse wat sowat 70 miljoen jaar gelede tydens die Laat Kryt-periode in Asië voorgekom het. Fossiele is in Mongolië ontdek en brokstukke in China.

Hoewel ’n paar spesies al genoem is, erken paleontoloë net een, "T. bataar". Sommige kenners beskou dit as ’n Asiatiese verteenwoordiger van die Noord-Amerikaanse genus "Tyrannosaurus". "Tarbosaurus" en "Tyrannosaurus" stem baie ooreen, as hulle nie taksonomiese sinonieme is nie. Sommige wetenskaplikes meen "Alioramus", ook van Mongolië, is "Tarbosaurus" se naaste verwant.

Soos die meeste bekende tirannosourides was die tarbosourus ’n groot tweevoetige roofdier wat tot 6 ton geweeg en sowat 60 groot tande gehad het. Dit het ’n unieke sluitmeganisme in sy onderkaak gehad en die kleinste voorpote in vergelyking met die res van sy liggaam van alle tirannosourides.

Hy was in sy welige habitat aan die bopunt van sy voedselketting en het moontlik ander groter dinosourusse soos "Saurolophus" of "Nemegtosaurus" gejag. Daar is tientalle fossiele gevind, insluitende verskeie volledige skedels en skelette.


</doc>
<doc id="85949" url="https://af.wikipedia.org/wiki?curid=85949" title="Albertosaurus">
Albertosaurus

Albertosaurus ("Alberta-akkedis") was ’n genus Tyrannosauridae-dinosourusse wat sowat 70 miljoen jaar gelede tydens die Laat Kryt-periode in westelike Noord-Amerika voorgekom het. Die enigste spesie, "A. sarcophagus", was blykbaar beperk tot die hedendaagse Kanadese provinsie Alberta, vandaar die naam. Sommige wetenskaplikes beskou "Gorgosaurus libratus" as ’n tweede spesie van dié genus.

As ’n tirannosouride was "Albertosaurus" ’n tweevoetige roofdier met twee vingers aan die voorpote en ’n massiewe kop met tientalle groot, skerp tande. Dit was moontlik aan die bopunt van die voedselketting in sy ekosisteem. Hoewel hy redelik groot was vir ’n teropode, was die albertosourus baie kleiner as sy meer bekende verwant "Tyrannosaurus". Dit het waarskynlik minder as 2 ton geweeg.

Sedert die eerste ontdekking in 1884 is fossiele van meer as 30 diere gevind. Die ontdekking van 26 individue op een terrein dui daarop dat hulle in troppe kon voorgekom het.


</doc>
<doc id="85954" url="https://af.wikipedia.org/wiki?curid=85954" title="Daspletosaurus">
Daspletosaurus

Daspletosaurus ("vreesaanjaende akkedis") was ’n genus Tyrannosauridae-dinosourusse wat tussen sowat 77 en 74 miljoen jaar gelede tydens die Laat Kryt-periode in westelike Noord-Amerika voorgekom het. Fossiele van die enigste spesie met ’n naam, "D. torosus", is in die Kanadese provinsie Alberta gevind, en ’n ander moontlike spesie in Alberta en Montana, VSA. Met dié onbeskryfde spesie ingesluit, is "Daspletosaurus" die tirannosouriër-genus met die meeste spesies.

Die daspletosourus is naby verwant aan die veel groter "Tyrannosaurus". Nes ander tirannosourides was dit ’n tweevoetige roofdier van etlike tonne met tientalle groot, skerp tande. Hy het die tipese klein voorpote van die tirannosourides gehad, maar hulle was langer in vergelyking met die res van die lyf as in ander genera.

Hy was aan die bopunt van sy voedselketting en het groot dinosourusse soos "Centrosaurus" en "Hypacrosaurus" gejag. In sommige gebiede het die daspletosourus saam met ’n ander tirannosouride, "Gorgosaurus", voorgekom; dit lyk egter of elk in sy eie nisse gehou het.


</doc>
<doc id="85957" url="https://af.wikipedia.org/wiki?curid=85957" title="'t Zandt">
't Zandt

Die dorp het 'n kerk uit die 13de eeu. Die oudste deel van die Mariakerk is die skip in romanogotiese styl. Die koor, in gotiese styl, is uit die 15de eeu. Die losstaande toring is aan die oostelike sy, normaalweg staan die toring aan die westekant.


</doc>
<doc id="85962" url="https://af.wikipedia.org/wiki?curid=85962" title="Carol I van Roemenië">
Carol I van Roemenië

Karel Eitel Frederik Zephyrinus Lodewyk van Hohenzollern-Sigmaringen (Sigmaringen, 20 April 1839 - Sinaia, 10 Oktober 1914) was as "Carol I" van 1866 tot 1881 vors en daarna tot 1914 koning van Roemenië. Sy ouers was Karel Anton van Hohenzollern-Sigmaringen en Josefine van Baden, dogter van groothertog Karel van Baden.

Hy dien in die leër van Pruise en neem aan die Duits-Deense Oorlog van 1864 deel. Na die val van vors Alexander Jan Cuza word hy op 26 Maart 1866 deur die regering van Roemenië tot vors verkies, 'n land wat in 1862 onder susereiniteit van die Ottomaanse Ryk gestig is. Op 10 Mei arriveer hy in Boekarest, waar hy hartlik deur 'n groot skare en hoë politici verwelkom is. Hy ontvang die titel "domnitor" (heerser, vors) en lê die eed voor die parlement af.

Carol tree op 3 November 1869 in die huwelik met Elisabeth zu Wied (skrywers-pseudoniem Carmen Sylva), 'n dogter van die Duitse prins Hermann zu Wied en sy eggenoot Marie van Nassau-Weilburg. Hulle enigste kind, Maria, word op 27 September 1870 gebore, maar sterf vier jaar later.

Direk na sy inhuldiging in 1866 aanvaar Karel die Roemeense spelling van sy naam: Carol I. Hy doen baie moeite om die Roemeense taal en kultuur sy eie te maak. Hy regeer op daadkragtige wyse, herorganiseer die leër en bevorder die aanlê van spoorweë en die oprigting van besighede. Gedurende die Frans-Duitse Oorlog van 1870/71 ontstaan 'n anti-Duitse gesindheid in sy land, waardeur sy bewind byna omver gewerp word, hoewel hyself ook aftrede oorweeg het.

In 1877/78 lei hy die Roemeens-Russiese troepe in die Russies-Turkse Oorlog, waarna hy deur die Kongres van Berlyn as volledig soewereine heerser erken word. Carol word op 26 Maart 1881 tot koning uitgeroep. Die binnelandse politiek, wat steeds deur die ryk grondbaronne beheer is, word twee keer onder Carols se bewind deur boereopstande opgeskud, een in die suidelike deel, Wallachye (April 1888) en een in die noordelike deel in Moldawië (Maart 1907).

Carol I was 'n streng en gedissiplineerde persoon met hoë morele standaarde. Deur sy lewe probeer hy sy nougesette manier van lewe op die mense om hom af te druk. Koningin Elisabeth sê dat hy ""selfs die kroon dra as hy slaap"". Toe die Eerste Wêreldoorlog begin besluit die Roemeense regering om nie by Duitsland aan te sluit nie. Carol, wat self van Duitse oorsprong is, verset hom egter nie teen die besluit nie.

Aangesien hy kinderloos was, het Carol sy broer Leopold as troonopvolger aangewys. In Oktober 1880 staan Leopold sy reg op die troon aan sy seun Willem af. Willem, op sy beurt, gee die reg op troonopvolging agt jaar later aan sy jonger broer, Ferdinand. Ferdinand aanvaar die taak en word na Carol se dood op 10 Oktober 1914 koning.

Carol is soos sy vrou in die katedraal van Curtea de Argeș begrawe. Die koning het in 1906 'n ridderorde, die Orde van Carol I, gestig wat die hoogste Roemeense onderskeiding in vredestyd was.


</doc>
<doc id="85963" url="https://af.wikipedia.org/wiki?curid=85963" title="Susereiniteit">
Susereiniteit

Susereiniteit is die heerskappy van 'n soewereine staat oor ’n ten dele selfstandige staat. Die term is oorspronklik gebruik om die verhouding tussen die Ottomaanse Ryk en sy omliggende gebiede te beskryf. Dit verskil van soewereiniteit in die opsig dat dit slegs beperkte selfregering bied, onderhewig aan reëls wat aan hulle opgelê is.

Op 3 Augustus 1881 is die Konvensie van Pretoria onderteken en ontvang die Zuid-Afrikaansche Republiek sy selfregering terug, onderhewig aan Britse susereiniteit. Brittanje sou ondermeer beheer hê oor die Republiek se buitelandse betrekkings en die sluiting van ooreenkomste met vreemde moondhede. Die ZAR verloor sy naam en staan daarna as die Transvaal bekend.

'n Hedendaagse voorbeeld van susereiniteit is die mag wat die staat Israel oor die Palestynse Owerheid uitoefen.


</doc>
<doc id="85964" url="https://af.wikipedia.org/wiki?curid=85964" title="Tipespesie">
Tipespesie

’n Tipespesie (Engels: "type species") is in die wetenskaplike klassifikasie van plante en diere die naam van ’n spesie waaraan die naam van ’n genus permanent verbind word. Dit is die spesie wat die tipiese biologiese voorbeeld van die takson is. Die waarde van die "tipespesie" lê in die feit dat dit duidelik maak wat deur die spesifieke genusnaam bedoel word. Dit is veral belangrik wanneer ’n takson wat verskeie spesies bevat, in meer as een genus opgedeel moet word; die tipespesie verskaf outomaties die naam van die oorspronklike takson aan een van die nuwe taksa en skakel dus die moontlikheid van verwarring uit.

Volgens soölogiese en botaniese naamkodes behoort elke genus of onderafdeling van ’n genus wat ’n naam het, ’n tipespesie te hê – of dit in daardie stadium as geldig of korrek beskou word of nie. In die praktyk is dit egter nie altyd die geval nie.

’n Soortgelyke konsep, tipegenus, word gebruik vir suprageneriese groepe.

Die tipespesie vir die slakgenus "Monacha" is "Monacha cartusiana". Dié genus is in die familie Hygromiidae. Die tipegenus van dié familie is die genus "Hygromia".




</doc>
<doc id="85965" url="https://af.wikipedia.org/wiki?curid=85965" title="Villa Philmonte">
Villa Philmonte

Villa Philmonte is 'n veeplaas en herehuis buite die dorp Cimarron in die Amerikaanse deelstaat Nieu-Meksiko wat tussen 1926 in 1927 as somerhuis vir die oliemagnaat Waite Phillips (1883–1964) en sy vrou Genevieve opgerig is. Die villa is tans 'n museum en op die terrein van die "Philmont Scout Ranch" geleë, 'n veeplaas en kampeerterrein in besit van die "Boy Scouts of America".

Die grond, waarop "Philmont Scout Ranch" later ontstaan het, is oorspronklik deur lede van twee Eerste Nasies, Jicarilla Apache en Moache Ute, bewoon is. Later het setlaars die eerste Europese nedersettings in die noordooste van Nieu-Meksiko in die gebied gestig.

Die huidige veeplaas maak deel uit van die oorspronklike Beaubien en Miranda Grant-grondskenking wat in 1841 deur die Meksikaanse regering aan Carlos Beaubien en Guadalupe Miranda oorhandig is. Beaubien se skoonseun Lucien Maxwell, 'n bergbewoner, was die gids vir die eerste setlaars wat hulle hier in 1848 gevestig het. Danksy die ondersteuning van sy vriend, Kit Carson, het Maxwell se nedersetting op die oewer van die Rayadorivier ondanks die moeilike lewensomstandighede in die wildernis en aanvalle deur plaaslike Indianestamme gefloreer.
In 1857 het Maxwell sy veeplaas noordwaarts na die Cimarronrivier verskuif – 'n gebied waar die huidige nedersetting Cimarron geleë is. Dit het 'n bekende rusplek op die Santa Fe-setlaarsroete geword waarop handelsgoedere uit die Verenigde State na Nieu-Meksiko vervoer is. Tien jaar later is goud op sy plaas naby die bergpiek Baldy Mountain ontdek, en in die volgende jare het skare delwers en prospekteerders na die gebied gestroom.

In 1870 het Maxwell sy veeplaas aan die Britse grondmaatskappy "Maxwell Land Grant and Railroad Company" verkoop. Enkele jare later is dit nog eens verkoop, hierdie keer aan 'n Nederlandse maatskappy wat ontwikkelingskemas in die streek beplan het. Hierdie planne is uiteindelik nie verwesenlik nie, en so is die grond in kleiner eenhede opgedeel om boerderye en veeplase daarop te vestig.

Een van die belangstellende kopers was 'n miljoenêr en oliemagnaat uit Oklahoma, Waite Phillips, wat in 1922 van voorneme was om 'n veeplaas in die gebied op te rig. Uiteindelik het Phillips meer as 300 000 akkers se grond in 'n gebied met berge en vlaktes gekoop om daarop sy veeplaas "Philmont" te vestig. Die plaas se naam is saamgestel uit sy voornaam en die Spaanse woord vir berg, "monte".

Philmont het gaandeweg tot 'n modelplaas ontwikkel, met uitgestrekte weivelde vir groot troppe Hereford-beeste en Corriedale-skape. Die plaashuis en hoofkwartier, wat Phillips vir sy gesin tussen 1926 en 1927 laat bou het, is volgens die Spaans-Amerikaanse Sendingstasiestyl met sterk Mediterreense invloede ontwerp en "Villa Philmonte" genoem. In die aantreklike omgewing is perde- en staproetes aangelê, saam met gerieflike hengel- en jaghutte vir Phillips se familie en vriende.

Waite Phillips was bereid om sy rykdom ook met mense buite sy familie te deel. So het hy in 1938 35 857 akkers se grond op sy veeplaas aan die "Boy Scouts of America (BSA)" geskenk wat dit as nasionale wilderniskampeerterrein gebruik het. Die terrein is "Philturn Rockymountain Scoutcamp" genoem – afgelei van Phillips se voornaam en die Scouts se leuse "Do a Good Turn Daily". Gedurende die eerste somerkamp het kampeerders $1 per week betaal. Indertyd het 189 Scouts uit die deelstate Texas, Kansas, Louisiana en Oklahoma hul vakansies daar deurgebring.

Die eerste Scout-kampeerders het Phillips se skenking so geesdriftig aanvaar dat hy in 1941 besluit het om ook sy beste stuk kampeergrond, Villa Philmonte en die hoofkwartier van sy veeplaas en boerdery vir die publiek toeganklik te maak sodat "baie, eerder as enkeles" die natuurskoon van die gebied kon geniet. Phillips is in die dagblad "Tulsa Daily World" aangehaal toe hy kommentaar op sy skenking gelewer het: "Daardie veeplaas verteenwoordig 'n ideaal van my jeug... en het baie beteken vir my seun en sy vriende. Ek is nou van voorneme om dit ook vir ander seuns toeganklik te maak. (…) Ek sou selfsugtig wees as ek dit net vir my persoonlike gebruik sou behou." Die eiendom, nou met 'n oppervlak van 127 395 akkers, is hernoem tot "Philmont Scout Ranch".

Phillips het besef dat die onderhoud- en ontwikkelingskoste vir die eiendom nie uitsluitlik deur kampeergelde gedek kon word nie. So het hy die Philtower-gebou met 23 verdiepings in Tulsa, Oklahoma as bykomende donasie by sy oorspronklike skenking ingesluit. Gedurende sy eerste seisoen in 1942 het "Philmont Scout Ranch" slegs 275 Scouts ontvang, en ook gedurende die oorlogsjare is net 'n klein getal besoekers aangeteken. Maar in 1946 het Scouts uit alle twaalf streke van die Scouts-vereniging kampe op die "Philmont Scout Ranch" bygewoon. Somerkampe en ander programme is verder ontwikkel. In 1949 is Kit Carson se adobe-woning in Rayado deur Scout-werkers heropgebou – 'n projek waarop Phillips aangedring het.

In 1950 het Scouts van byna elke BSA-raad kampe op Philmont bygewoon, en die getal besoekers het tot meer as 1 700 gestyg. In die volgende jaar is meer as 5 200 aangeteken, en in 1954 is die 7 000-kerf verbygesteek. Met die stigting van die "Philmont Training Center" het ook steeds meer volwassenes en familieledes die kampe bygewoon.

Danksy 'n skenking van Norton Clapp, vise-president van die BSA se Nasionale Raad, kon in 1963 'n verdere stuk grond van die Maxwell-grondskenking aangekoop en by Philmont ingesluit word – die Baldy Mountain-myngebied met 'n oppervlak van 10 098 akkers. Vandag strek die veeplas se grond oor sowat 214 vierkante myl.

Waite Phillips is in 1883 op 'n plaas in Iowa gebore en het in sy tienerjare drie jaar lank deur die Rotsgebergte rondgetrek. Wanneer nodig het hy geld as mynwerker en houtkapper verdien. Ná sy opleiding by 'n kollege het hy as boekhouer gewerk. Twee ouer broers, wat later die "Phillips Petroleum Company" gestig het, het Waite se belangstelling vir die oliebedryf gewek. In 1925 het Waite Phillips sy oliebelange vir $25 miljoen verkoop.

Met dié fortuin was hy in staat om sy jeugdroom van 'n veeplaas in die berge te verwesenlik. Nadat hy 300 000 akkers se grond in Nieu-Meksiko aangekoop het, het hy aan Edward Delk, 'n argitek uit Kansas City, die opdrag gegee om 'n landhuis te ontwerp. Saam met sy vrou Genevieve en Edward Delk het hy 'n seereis deur die westelike Middellandse See onderneem om inspirasies in die boukuns van Spaanse en Italiaanse villas te vind.

Die ontwerp vir sy Villa Philmonte verenig die gees van Spaanse boukuns met elemente van Spaans-Amerikaanse en Eerste Nasies-argitektuur. 'n Reeks van uitbreidings en vleuels omsluit drie binnehowe wat as groot buitekamers dien. Balkonne en portale bied 'n indrukwekkende uitsig oor die Sangre de Cristo-berge en laat mens die vars buitelug geniet.

Phillips het sy gaste in Villa Philmonte in vertrekke onthaal wat aan die tipiese tematiek van die Amerikaanse Suidweste gewy en daarnaas ook deur jaghuise geïnspireer is. Die sogenaamde Trofeëkamer is met 'n mosaïek wat 'n "cowboy" op bokspringende "bronco" (wilde perd) uitbeeld, dierskilderye, diervelle en opgestopte dierkoppe versier. Die "Territorial Room" is deur die koloniale tydperk in Nieu-Meksiko en die Spaanse boustyl geïnspireer, met ouderwetse tinlampe en 'n muurnis met 'n "santo", 'n klein godsdienstige standbeeld.

Ted Paddock, die veeplaas se smid, het ysterversierings vir 'n aantal vertrekke in Villa Philmonte geskep. Sy metaalfigure beeld hingste, bisons, blomme en 'n sononder tussen dennebomne uit.


</doc>
<doc id="85966" url="https://af.wikipedia.org/wiki?curid=85966" title="Sigmaringen">
Sigmaringen

Sigmaringen is 'n stad in die suide van Duitsland in die deelstaat Baden-Württemberg. Die stad het 'n oppervlak van 92,85 km² en het 15 517 inwoners. Dit lê aan die Donau-rivier en is die hoofstad van die Sigmaringen-distrik.

Sigmaringen is bekend vir sy kasteel, die "Schloss Sigmaringen", wat tot 1850 as die setel van die Huis van Hohenzollern-Sigmaringen gedien het.




</doc>
<doc id="85967" url="https://af.wikipedia.org/wiki?curid=85967" title="Basale klade">
Basale klade

’n Basale klade is in filogenetika en kladistiek ’n klade wat vroeg binne ’n grotere klade aftak en die sustertakson is van ’n duidelike spesieryker hooftak wat nie baie vroeër uitgesterf het nie. Die basale klade word soms aan die onderkant van ’n kladogram aangedui. ’n Klade is altyd basaal relatief ten opsigte van ’n groter klade; ’n groep wat basaal is in een klade kan nie-basaal wees ten opsigte van ’n nog groter klade. Die woord "basaal" word tans verkies bo die ouer term "primitief" omdat laasgenoemde kan dui op minderwaardigheid of eenvoudigheid, wat dikwels nie die geval is nie.

’n Voorbeeld is die genus "Neofelis", wat met twee spesies binne Pantherinae ’n basale plek inneem ten opsigte van sy sustertakson, die genus "Panthera", wat meer spesies bevat. Dit kan gesien word in die onderstaande kladogram:



</doc>
<doc id="85969" url="https://af.wikipedia.org/wiki?curid=85969" title="Francesc Cambó">
Francesc Cambó

Francesc Cambó i Batlle (Verges, Katalonië, Spanje, 2 September 1876 - Buenos Aires, Argentinië) 30 April 1947) was 'n konserwatiewe Spaanse politikus. Hy was die stigter en leier van die party "Lliga Regionalista" en het as minister in verskeie Spaanse regerings gedien. Hy het 'n aantal kulturele inisiatiewe ondersteun, onder andere die vertaling van die Griekse en Latynse klassieke tekste na Katalaans.





</doc>
<doc id="85972" url="https://af.wikipedia.org/wiki?curid=85972" title="Velociraptor">
Velociraptor

Velociraptor ("vinnige gryper") is ’n genus teropode-dinosourusse wat sowat 75 tot 71 miljoen jaar gelede tydens die laaste deel van die Kryt-periode geleef het. Twee spesies word tans erken, hoewel ander al in die verlede in dié genus geplaas is. Die tipe-spesie is "V. mongoliensis"; fossiele daarvan is in Mongolië ontdek. ’n Tweede spesie, "V. osmolskae", is in 2008 erken na aanleiding van skedelmateriaal wat in Binne-Mongolië, China, ontdek is.

"Velociraptor" was kleiner as ander dinosourusse in die familie Dromaeosauridae soos "Deinonychus" en "Achillobator", maar hy het baie van dieselfde anatomiese eienskappe as hulle gehad. Hy was ’n tweevoetige, geveerde karnivoor met ’n lang stert en ’n lang, sekelvormige klou aan elke agterpoot. Laasgenoemde het hy waarskynlik gebruik om sy prooi aan te val. Hy kan van ander Dromaeosauridae uitgeken word aan sy lang, lae skedel en bek wat na bo wys.

"Velociraptor" (algemeen verkort tot "raptor") is een van die dinosourus-genera wat die bekendste is onder die publiek vanweë sy prominente rol in die rolprentreeks "Jurassic Park". In die prente word hy anatomies verkeerd uitgebeeld: groter as wat hy werklik was en sonder vere. "Velociraptor" is ook baie bekend onder paleontoloë, met meer as ’n dosyn fossiele skelette wat al beskryf is, die meeste van enige lid van Dromaeosauridae. Een voorbeeld wat veral bekend is, is die fossiel van ’n "Velociraptor" wat besig is om met ’n "Protoceratops" te baklei.

"Velociraptor" was van middelmatige grootte, met volwassenes wat sowat 2,07 m lank en 0,5 m hoog by die heupe was. Hulle het tot 15 kg geweeg. Die skedel, wat tot 25 cm lank kon wees, was na bo gekrul. In die mond was 26–28 uitgespreide tande aan elke kant.

Hulle het nes ander Dromaeosauridae ’n groot manus ("hand") met drie gekrulde kloue gehad, wat ooreengestem het met die bou en buigbaarheid van moderne voëls se vlerkbene. Anders as ander teropodes, wat op drie tone geloop het, het Dromaeosauridae soos "Velociraptor" net op die derde en vierde toon geloop. Die tweede toon, waarvoor "Velociraptor" baie bekend is, was hoogs aangepas en is van die grond af gehou. Dit het ’n relatief groot, sekelvormige klou gehad wat tot 6,5 cm lank kon wees en waarmee het waarskynlik sy prooi uitmekaargeskeur en ’n doodslag toegedien het. Die lang stert het sydelings in ’n "S"-vorm gekrul.

Fossiele van voorsate van "Velociraptor" het al gedui op die teenwoordigheid van vlerkvere. Paleontoloë het dus geglo "Velociraptor" het ook vere gehad, want selfs voëls wat nie vlieg nie, behou hul vere. In September 2007 het navorsers in Mongolië veerknoppies op die voorarm van ’n "Velociraptor" gevind. Dié knoppies wys waar die vere aan die lyf vas is, en hul teenwoordigheid was die eerste konkrete bewys dat "Velociraptor" ook vere gehad het.

"Velociraptor" is ’n lid van die subfamilie Velociraptorinae, ’n subgroep van die groter familie Dromaeosauridae. Velociraptorinae word gewoonlik gedefinieer as "alle Dromaeosauridae wat nader verwant is aan "Velociraptor" as aan "Dromaeosaurus"". Die subfamilie is aanvanklik spesifiek vir "Velociraptor" geskep. Ander genera is later bygevoeg, veral "Deinonychus" en "Saurornitholestes". Hoewel ander spesies van "Velociraptor" ook al genoem is, word tans net twee erken: "V. mongoliensis" en "V. osmolskae".

Die kladogram hier onder volg ’n ontleding uit 2009 deur Longrich en Currie.



</doc>
<doc id="85976" url="https://af.wikipedia.org/wiki?curid=85976" title="Stegosaurus">
Stegosaurus

Stegosaurus of stegosourus ("bedekte akkedis", met verwysing na sy benerige pantser) was ’n genus Stegosauria-dinosourusse wat sowat 155 tot 150 miljoen jaar gelede tydens die Laat Jura (Kimmeridgium tot vroeë Titonium) geleef het in wat nou westelike Noord-Amerika is. In 2006 is aangekondig dat ’n spesie in Portugal gevind is, wat ’n aanduiding is dat hulle ook in Europa voorgekom het.

Vanweë sy kenmerkende stekels en plate is "Stegosaurus" een van die herkenbaarste dinosourusse. Minstens drie spesies is bekend uit die oorblyfsels van sowat 80 individue.

Die stegosourus was ’n groot, swaar, viervoetige plantvreter. Hy het ’n kenmerkende en ongewone figuur gehad; met ’n groot, ronde rug, kort voorste pote, ’n kop wat hy laag teen die grond gehou het en ’n stywe stert wat hy in die lug gehou het. Daar is al baie gegis oor sy plate en stekels; die stekels is waarskynlik gebruik vir verdediging, en die plate ook vir verdediging, of vir vertoon of hitteregulering. "Stegosaurus" het ’n kort nek en klein kop gehad, wat beteken hy het waarskynlik lae bosse en struike geëet. Hy was die grootste van al die stegosouriërs.


</doc>
<doc id="85977" url="https://af.wikipedia.org/wiki?curid=85977" title="Spinosaurus">
Spinosaurus

Spinosaurus ("ruggraat-akkedis") was ’n genus teropode-dinosourusse wat 112 to 97 miljoen jaar gelede, van die Albium- tot die Senomanium-tydsnede van die Kryt-periode, in Noord-Afrika voorgekom het. Die genus is eerste in 1912 in Egipte ontdek. Die aanvanklike oorblyfsels is in die Tweede Wêreldoorlog vernietig, maar nog materiaal is in onlangse jare ontdek. Dit is onduidelik of albei spesies, of net een, in wetenskaplike geskrifte beskryf word. Die bekendste spesies is "S. aegyptiacus" van Egipte; die ander moontlike spesie is "S. maroccanus" van Marokko.

Die spinosourus is dalk die heel grootste van alle vleisvretende dinosourusse, selfs groter as "Tyrannosaurus" en "Giganotosaurus". Volgens ramings wat in 2005 en 2007 gepubliseer is, kon hulle 12,6 tot 18 m lank gewees het en 7 tot 20,9 ton geweeg het. Die skedel was lank en smal soos dié van ’n moderne krokodil. Hulle het onder meer vis geëet; daar is bewyse dat hulle dalk op land en in die see gebly het, nes moderne krokodille. Die lang, kenmerkende stekels op die rug van "Spinosaurus" het tot 1,65 m lank geword en is waarskynlik deur vel verbind om ’n seilagtige struktuur te vorm, hoewel sommige geleerdes dink dit was omring deur vet om ’n boggel te vorm. Daar is verskeie teorieë oor die funksie daarvan, soos hitteregulering of vertoon.


</doc>
<doc id="85980" url="https://af.wikipedia.org/wiki?curid=85980" title="Brachiosaurus">
Brachiosaurus

Brachiosaurus of bragiosourus was ’n genus Sauropoda-dinosourusse uit die Laat Jura-periode in Noord-Amerika. Dit is die eerste keer in 1903 beskryf na aanleiding van fossiele wat in Colorado, VSA, ontdek is. Die brachiosourus was groot, met ’n lang nek en klein skedel – alles tipiese eienskappe van Sauropoda. In teenstelling met ander genera, was die brachiosourus se voorpote egter langer as sy agterpote, en al was die stert lank, was dit steeds kort vir Sauropoda.

"Brachiosaurus" is uit die familie Brachiosauridae, wat ’n paar ander, soortgelyke dinosourusse insluit. Baie van dit wat gewone mense van "Brachiosaurus" weet, het eintlik betrekking op "Giraffatitan brancai", ’n spesie uit Tanzanië wat oorspronklik geklassifiseer is ’n lid van "Brachiosaurus". Onlangse navorsing het egter gewys die verskille tussen die voorbeelde uit Afrika en die tipe-spesie van "Brachiosaurus" is groot genoeg dat eersgenoemde ’n aparte genus vorm.

Anders as ander lede van Sauropoda, en ondanks sy uitbeelding in die rolprentreeks "Jurassic Park", kon hy nie op sy agterpote staan nie.


</doc>
<doc id="85982" url="https://af.wikipedia.org/wiki?curid=85982" title="Herrerasaurus">
Herrerasaurus

Herrerasaurus was een van die vroegste dinosourusse. Die naam, wat "Herrera se akkedis" beteken, kom van die boer wat die eerste fossiel ontdek het. Alle bekende voorbeelde van hierdie karnivoor kom uit Noordwes-Argentinië en dateer uit die Karnium-tydsnede van die Laat Trias-periode, sowat 231,4 miljoen jaar gelede. Die tipe-spesie, Herrerasaurus ischigualastensis, is in 1963 deur Osvaldo Alfredo Reig beskryf en is die genus se enigste spesie.

Die klassifikasie van die herrerasourus was baie jare lank onduidelik omdat daar net ’n paar brokstukke bestaan het. Daar is geglo dit was ’n basale teropode, ’n basale Sauropodomorpha, ’n basale Saurischia of glad nie ’n dinosourus nie, maar ’n ander soort Archosauria. Met die ontdekking van ’n byna volledige skelet en skedel in 1988 is dit geklassifiseer as óf ’n vroeë Theropoda óf ’n vroeë Saurischia, maar baie navorsers het dit minstens tentatief beskou as die primitiefste teropode.

Dit is ’n lid van Herrerasauridae, ’n familie soortgelyke genera wat onder die vroegste dinosourusse tel.

"Herrerasaurus" was ’n lig geboude, tweevoetige karnivoor met ’n lang stert en relatief klein kop. Hy was sowat 3 tot 6 meter lank en by sy heupe sowat 1,1 meter hoog. Dit kon sowat 210–350 kg geweeg het.

Die skedel was lank en smal en het feitlik geen van die eienskappe van latere dinosourusse gehad nie; dit het meer gelyk soos dié van ’n meer primitiewe Archosauria soos "Euparkeria". Dit het vyf paar openinge in die skedel gehad, waarvan twee paar vir die oë en neusgate was. "Herrerasaurus" het ’n beweegbare gewrig in die onderkaak gehad wat vorentoe en agtertoe kon gly om vas te byt. Dit is ongewoon in dinosourusse, maar het onafhanklik in sommige soorte akkedisse ontwikkel. Die tande was groot en geriffel om vleis te kan byt en eet, en die nek was slank en beweegbaar.


</doc>
<doc id="85985" url="https://af.wikipedia.org/wiki?curid=85985" title="Mdlotirivier">
Mdlotirivier

Die Mdlotirivier vloei in die ooste van KwaZulu-Natal provinsie in Suid-Afrika. Die monding van die Mdlotirivier is geleë noord van Durban by die Umdloti vakansiedorp (deel van eThekwini Metropolitaanse Munisipaliteit). Die naam Mdloti is die Zoeloe-woord vir 'n spesie van wilde tabak wat hier groei.




</doc>
<doc id="85986" url="https://af.wikipedia.org/wiki?curid=85986" title="Shantungosaurus">
Shantungosaurus

Shantungosaurus ("Shandong-akkedis") was ’n genus Ornithischia-dinosourusse wat in die Laat Kryt-periode op die Shandong-skiereiland in China voorgekom het.

Die enigste spesie, "Shantungosaurus giganteus", is een van die grootste bekende lede van Ornithischia; die skedel was omtrent 1,63 m lank en die skelet sowat 14 tot 16,6 m. Die grootste een kon tot 16 ton geweeg het. Sy snawel het nie tande gehad nie, maar sy kake het sowat 1 500 klein koutande gehad. ’n Groot gat naby sy neusgate kon deur ’n los flap bedek gewees het wat hy dalk opgeblaas het om klanke te maak.


</doc>
<doc id="85987" url="https://af.wikipedia.org/wiki?curid=85987" title="Amphicoelias">
Amphicoelias

Amphicoelias (van die Griekse αμφι "amphi", "aan albei kante", en κοιλος "koilos", "hol", "konkaaf") is ’n genus plantvretende souropode-dinosourusse wat. Omdat dié been weggeraak het nadat dit in die 1870's bestudeer en beskryf is, is tekeninge en notas die enigste bewyse. Die fossiel is in die Morrison-formasie in Wes-VSA gevind.

Die tipe-spesie van "Amphicoelias", "A. altus", het in 1877 sy naam gekry van die paleontoloog Edward Drinker Cope. Dit was gebaseer op ’n onvolledige skelet.


</doc>
<doc id="85989" url="https://af.wikipedia.org/wiki?curid=85989" title="Opposisieleier">
Opposisieleier

Die opposisieleier is die leier van die grootste politieke party wat nie in die regering verteenwoordig is nie. Die opposisieleier vervul verskillende rolle in verskillende lande, maar word algemeen as direkte teenstander van die staatshoof gesien. Die persoon stel dikwels 'n skadukabinet saam, bestaande uit ministers wat die persoon sou kies as sy party aan bewind kom. In seker statebondslande dra die persoon die titel van ""Haar Majesteit se Lojale opposisie"".




</doc>
<doc id="85997" url="https://af.wikipedia.org/wiki?curid=85997" title="Eerste Opiumoorlog">
Eerste Opiumoorlog

Die Eerste Opiumoorlog (1839–42), ook bekend as die Opiumoorlog en as die Anglo-Chinese-oorlog, was ’n oorlog tussen Groot-Brittanje en China oor hul botsende standpunte oor diplomatieke betrekkinge, handel en die administrasie van geregtigheid vir buitelanders.

Voor die konflik wou Chinese amptenare die verspreiding van opium inperk en het hulle ongeveer 20 000 kiste met opium (ongeveer 1,21 miljoen kilogram) van Britse handelaars gekonfiskeer. Hoewel die Britse regering China se reg om invoere te beheer nie amptelik ontken het nie, het hulle beswaar gemaak teen hierdie beslaglegging en sy militêre mag misbruik om gewelddadige regstelling af te dwing.

In 1842 het die Verdrag van Nanking – die eerste van wat die Chinese later die ongelyke verdrae sou noem – ’n vrywaring aan Brittanje verleen, vyf verdraghawes geopen en die Hongkong-eiland oorgedra waardeur die handelsmonopolie van die Kantonstelsel beëindig is. Die verdrag het egter daarin misluk om die Britse doelwitte van verbeterde handel en diplomatieke betrekkinge te behaal, wat aanleiding gegee het tot die Tweede Opiumoorlog (1856–60). Die oorlog word vandag beskou as die aanvang van die moderne Chinese geskiedenis.

Sedert die aanvang van die Kantonstelsel deur die Qing-dinastie in 1757 was die handel in Chinese ware uiters winsgewend vir Europese én Chinese handelaars. Buitelandse handelaars kon egter slegs handeldryf deur ’n Chinese handelsliggaam bekend as die Dertien Hongs, en was beperk tot Kanton (Guangzhou). Buitelanders kon slegs in een van die Dertien Faktorye naby Shamian-eiland in Kanton woon en kon in geen ander deel van China woon of handeldryf nie.

Daar was ’n onversadigbare vraag na tee in Brittanje. China het egter slegs silwer as betaling vir tee aanvaar, wat gelei het tot chroniese handelstekorte. ’n Handelswanbalans in die guns van Brittanje het ontstaan. Die Sino-Britse handel is sodanig oorheers deur luukse items met hoë waarde soos tee (van China na Brittanje) en silwer (van Brittanje na China), dat goud en silwer algemeen in China gebruik is.

Brittanje het sedert die 18de eeu gebruik gemaak van die goudstandaard en moes dus silwer van die Europese vasteland en Meksiko aankoop om die Chinese honger na silwer te stil. Pogings deur die Britte (Macartney in 1793), die Nederlanders (Van Braam in 1794), Rusland (Golofkin in 1805) en weer die Britte (Amherst in 1816) om vir toegang tot die Chinese mark te onderhandel, is egter deur die onderskeie keisers geveto.

Teen 1817 het die Britte besluit dat kontra-handel in ’n narkotiese dwelmmiddel, Indiese opium, ’n manier was om die handelstekort te verminder en om die Indiese kolonie winsgewend te maak. Die Qing-administrasie het aanvanklik die invoer van opium verdra omdat dit ’n indirekte belasting op Chinese onderdane geplaas het terwyl die Britte hul tee-invoere vanuit China kon verdubbel – met die gevolg dat die Qing se keiserlike tesourie en agente se monopolie op tee-uitvoer versterk is.

Opium is deur ’n monopolie van die Britse Oos-Indiese Kompanjie (Bengale) vervaardig in die tradisionele katoenproduksiegebied van Indië en in die prinslike state (Malwa) buite beheer van die kompanjie. Albei areas is swaar getref deur die bekendstelling van fabriekvervaardigde katoenkleed wat van Egiptiese katoen gebruik gemaak het. Die opium is verkoop op die voorwaarde dat dit deur Britse handelaars na China verskeep moet word. Opium bevat ’n medisinale bestanddeel wat reeds tydens die Tang-dinastie aangeteken is, maar die ontspanningsgebruik was beperk en daar was talle bestaande wette teen misbruik van die dwelm.

Opium het algemeen begin voorkom met die groot hoeveelhede wat deur die Britte ingebring is (gemotiveer deur die gelykstelling van handel). Britse verkope van opium in grootmaat het in 1781 begin en verkope het tussen 1821 en 1837 vyfvoudig toegeneem. Skepe van die Oos-Indiese Kompanjie het hul vragte na eilande, en veral Lintin-eiland, geneem waar Chinese handelaars met vinnige en goedbewapende klein bote die goedere vir binnelandse verspreiding vervoer het.

Teen 1820 het die aanplant van tee in die Indiese en Afrika-kolonies, benewens die versnelde opiumverbruik die vloei van silwer omgekeer net toe die Keiserlike Tesourie die onderdrukking van rebelle teen die Qing moes finansier. Die Qing-regering het probeer om ’n einde aan die opiumhandel te bring, maar sy pogings is bemoeilik deur plaaslike amptenare (insluitend die goewerneur-generaal van Kanton) wat groot wins getrek het uit omkopery en belastings.

In 1834 is ’n keerpunt bereik. In Engeland het hervormers vir vryhandel daarin geslaag om ’n einde te bring aan die monopolie van die Britse Oos-Indiese Kompanjie en die handel is in die hande van privaat intrepreneurs gelaat. Amerikaners het Opium vanuit Turkye in omloop gebring wat goedkoper maar van swakker gehalte was. Kompetisie het die prys van opium afgedwing en verkope het toegeneem.

In 1839 het keiser Daoguang die vakkundige amptenaar Lin Zexu aangestel in die amp van spesiale keiserlike kommissaris met die taak om die opiumhandel uit te wis. Met sy aankoms het Lin die verkoop van opium verbied en vereis dat alle voorrade van die dwelm aan die Chinese owerhede oorhandig moet word. Hy het ook geëis dat alle buitelandse handelaars ’n "geen opiumhandel"-verdrag onderteken waarvan die verbreking met die dood strafbaar was. Lin het ook die kanaal na Kanton gesluit wat effektiewelik die Britse handelaars in die stad gyselaars gemaak het.

Charles Elliot, die Britse superintendent van handel in China het daarin geslaag om Britse handelaars te oorreed om hul opiumvoorraad te oorhandig met die belofte van uiteindelike vergoeding van die Britse regering vir hul verlies. (Hierdie belofte en die onvermoë van die Britse regering om dit te betaal sonder om ’n politieke storm te ontketen, was ’n belangrike oorsaak vir die gevolglike Britse aanval.)

In totaal is 20 000 kratte (elk met ongeveer 55 kg) oorhandig en vanaf 3 Junie 1839 vernietig. Na die insameling en vernietiging van die opium het Lin Zexu ’n amptelike gedagte (折奏/摺奏) geskryf aan koningin Victoria in ’n onsuksesvolle poging om die handel van opium te beëindig omdat dit duisende Chinese burgerlikes vergiftig het. Die geskrif, wat met ’n handelskip gestuur moes word, het nooit die koningin bereik nie.

Op 7 Julie 1839 het seelui van die "Carnatic" en "Mangalore", albei in besit van Jardine, Matheson & Co., in Kowloon aangekom. ’n Groep matrose, vergesel van kollegas van ander skepe, het aan land gegaan en aggressief geraak nadat hulle te veel "samshu" (rysbrandewyn) gedrink het. In ’n gevolglike dronk bakleiery het ’n inwoner van Tsim Sha Tsui genaamd Lin Weixi ernstige beserings opgedoen en die volgende dag gesterf. Op 15 Julie het die hoofsuperintendent van Britse handel in Sjina, Charles Elliot, belonings van $200 uitgereik vir getuienis wat sou lei tot die arrestasie van diegene wat die moord gepleeg het en $100 vir getuienis wat die aanhitsers van die voorval sou help opspoor. Lin Zexu, die keiserlike kommissaris, het daarop aangedring dat die oortreder moes sterf om die saak volgens Chinese wette op te los maar die hoofsuperintendent het volgehou dat hy jurisdiksie het onder ’n wet van 1883 van die Britse Parlement wat onder hersiening was. Op 12 Augustus het Elliot voorgesit in ’n hof van kriminele- en admiraliteitsjurisdiksie aan boord van die "Fort William" in Hongkong-hawe. Hy het Lin genooi om waarnemers te stuur, maar niemand het opgedaag nie. Met Elliot as regter en ’n groep handelaars as die jurie is twee mans skuldig bevind aan oproerigheid. Elk is met £15 beboet en gevonnis tot drie maande arbeid in Engeland. Drie mans is skuldig bevind aan aanranding en oproerigheid en is beboet met £25 elk en gevonnis tot ses maande gevangenisstraf in soortgelyke omstandighede. Nadat hulle egter in Engeland aangekom het, is die mans vrygelaat omdat die saak geen jurisdiksie gehad het nie.

Lin was nie tevrede met die verrigtinge nie omdat niemand aan die Chinese oorhandig is nie. Hy het die hof beskou as ’n oortreding van China se soewereiniteit. Op 15 Augustus het Lin ’n edik uitgevaardig wat die verkoop van kos aan die Britte verbied het en die volgende dag is hul knegte aan Macau onttrek. Oorlogsjonke het in inhamme van die Pêrelrivier aangekom en kennisgewings bo die varswaterbronne het te kenne gegee dat dit vergiftig is. Op 24 Augustus het Don Adriao Accacio da Silveira Pinto, die Portugese goewerneur van Macau, aangekondig dat die Chinese hom bevel gegee het om die Britte uit die kolonie te verdryf. Hy het Lancelot Dent, ’n Britse handelaar, gewaarsku dat die Chinese beplan het om beslag te lê op Britse wonings in Macau. Op 25 Augustus het die voormalige superintendent John Astell aan Elliot voorgestel dat alle skepe Hongkong moet verlaat. Teen die einde van die maand het meer as 2 000 mense in meer as 60 skepe in Hongkong-hawe vergader sonder vars kos of water. Op die skepe was Europese handelaars en talle Britse gesinne. Die "Volage" van kaptein Henry Smith en die "Hyacinth" het op 30 Augustus na Hongkong geseil. Elliot het amptenare van Kowloon gewaarsku dat die konflik kan toeneem indien die embargo sou voortduur.

Laat in Oktober het die "Thomas Coutts" in China aangekom en na Kanton gevaar. Die skip is besit deur Kwakers wat geweier om in opium handel te dryf en Warner, die kaptein, het geglo Elliot het sy wetlike outoriteit oorskry deur die ondertekening van ’n verdrag te verbied waarin skepe wat nie die dwelm aan boord gehad het nie, toegelaat sou word om vas te meer. Die oortreding hiervan was met die dood strafbaar en alle opium aan boord sou gekonfiskeer word. Die kaptein het met die goewerneur van Kanton onderhandel en gehoop dat alle Britse skepe hul goedere in Chuenpee, ’n eiland naby Humen, sou kon aflaai.

Om ander Britse skepe te verhoed om die "Thomas Cutts" na te doen, het Elliot ’n blokkade van die Pêrelrivier gereël. Gevegte het op 3 November 1839 begin toe ’n tweede Britse skip, die "Royal Saxon", probeer het om na Kanton te vaar. Die HMS "Volage" en HMS "Hyacinth" van die Britse Koninklike Vloot het waarskuwingskote in die rigting van die "Royal Saxon" gevuur.

Die Qing se amptelike verslag het beweer dat die vloot die Britse vaartuig probeer beskerm het en genoem dat ’n groot oorwinning daardie dag behaal is. In werklikheid is hulle oortref deur die vaartuie van die Britse Vloot en talle Chinese skepe is gesink. Elliot het berig dat hulle hul 29 skepe in Chuenpee tussen die Qing-batterye beskerm het. Elliot het geweet dat die Chinese enige kontak met die Britte sou verwerp en dat daar uiteindelik ’n aanval sou wees. Elliot het alle skepe beveel om Chuenpee te verlaat en na Tung Lo Wan, ongeveer 30 km van Macau, te gaan. Die handelaars het egter verkies om in Hongkong aan te bly.

In 1840 het Elliot die Portugese goewerneur in Macau gevra om Britse skepe toe te laat om daar op en af te laai in ruil vir die betaling van huur en heffings. Die goewerneur het, uit vrees dat die Qing-regering die verskaffing van voedsel en ander noodsaaklikhede aan Macau sou staak, die versoek geweier. Op 14 Januarie 1840 het die Qing-keiser alle buitelanders in China versoek om materiële bystand aan die Britte in China te staak. In weerwraak het die Britse regering en die Britse Oos-Indiese Kompanjie besluit dat hulle Kanton sou aanval. Die militêre onkoste sou deur die Britse regering gedra word.
Lord Palmerston, die Britse minister van Buitelandse Sake, het die Opiumoorlog begin “om die beginsel van vryhandel te handhaaf.” Melancon argumenteer dat die rede vir oorlogbetreding nie die opium was nie maar die Britse behoefte om sy reputasie, eer en verbintenis tot wêreldwye vryhandel te handhaaf. China het aan Brittanje gekarring op die oomblik toe Brittanje ernstige druk van die Midde-Ooste, op die Indiese grens en in Latyns-Amerika ervaar het. Uiteindelik, sê Melancon, het die regering se noodsaak om sy eer in Brittanje en prestige oorsee te handhaaf, die besluit om oorlog te voer afgedwing. Kritici fokus egter op die immoraliteit van opium. William Ewart Gladstone het die oorlog veroordeel as “onregverdig en onbillik” en het lord Palmerston se bereidheid “om die handel in berugte smokkelware te beskerm,” gekritiseer. Die publiek en pers in die Verenigde State en Brittanje het hul verontwaardiging dat Brittanje die opiumhandel ondersteun, uitgedruk.
In Junie 1840 het ’n verkenningsmag van 15 kaserneskepe, 4 stoomaangedrewe kanonbote en 25 kleiner skepe met 4 000 mariniers Kanton vanaf Singapoer bereik. Die mariniers was onder leiding van James Bremer. Bremer het geëis dat die Qing-regering die Britte vergoed vir die verliese wat gely is weens die onderbroke handel.

Op bevel van lord Palmerston het ’n Britse ekspedisie die mond van die Pêrelrivier geblokkeer en noordwaarts beweeg om Zhoushan oor te neem. Onder leiding van kommandeur J.J. Gordon Bremer in "Wellesley" het hulle die leë stad oorgeneem na ’n uitruil van skote met oewerbatterye wat net beperkte lewensverlies ten gevolg gehad het.

Die volgende jaar (1841) het die Britte die Bogue-forte aangeval wat die mond van die Pêrelriver – die waterweg tussen Hongkong en Kanton – bewaak het. Intussen het die aanvang van die Sino-Sikhoorlog in die verre weste in Tibet nog ’n aanvalsfront gevoeg tot die Qing-weermag wat reeds onder druk was. Teen Januarie 1841 het die Britse magte die hoëgrond om Kanton beheer en Banniermanne in Ningbo en by die veldpos van Dinghai, verslaan. In dieselfde jaar het die Britte drie onsuksesvolle pogings tot oorname van die hawe in Keelung aan die noordoostelike kus van Taiwan gemaak.

Teen die middel van 1842 het die Britte die Chinese aan die monding van hul ander groot rivierhandelsroete, die Yangtze, verslaan en was hulle besig om Sjanghai oor te neem. Die oorlog het uiteindelik in Augustus 1842 geëindig met die ondertekening van die Verdrag van Nanking, China se eerste Ongelyke Verdrag.

Die gemak waarmee die Britse magte die veel groter Chinese magte verslaan het, het die Qing-dinastie se prestige ernstig geknou. Die sukses van die Eerste Opiumoorlog het die Britte in staat gestel om met die opiumhandel voort te gaan. Dit het ook die weg gebaan vir die oopstel van die winsgewende Chinese mark vir ander handel en die blootstelling van die Chinese gemeenskap aan sendingwerk.

Lin Zexu was een van die opmerklikste figure in die gebeure wat gelei het tot die Opiumoorlog. Hy is deur die Daoguang-keiser aangestel om die opiumhandel te onderdruk en was as “Lin die Helder Lug” bekend vir sy voortreflike diens aan die Qing-regering.

Hoewel hy aanvanklik sukses gehad het met die arrestasie van 1 700 opiumhandelaars en die vernietiging van 1,2 miljoen kilogram opium, is hy as die sondebok uitgewys vir die aksies wat gelei het tot die Britse weerwraak en hy moes die blaam dra vir die onvermoë om opiuminvoer en -verbruik in China te keer. Lin Zexu word nietemin beskou as ’n held van die 19de-eeuse China en sy beeld is op verskeie plekke in die wêreld verewig.

Die Eerste Opiumoorlog was die begin van ’n lang tydperk van die verswakking van die staat en anti-Qing-rebellies soos die Taiping-rebellie, ’n oorlog wat van 1850 tot 1864 geduur het en waarin minstens 20 miljoen Chinese dood is. Die Qing-dinastie, gelei deur etniese Mantsjoes, is deur baie Chinese wat oorwegend Han-Chinese was, beskou as ’n ondoeltreffende en korrupte buitelandse bewind.



</doc>
<doc id="86001" url="https://af.wikipedia.org/wiki?curid=86001" title="Suid-Afrikaanse algemene verkiesing van 1984">
Suid-Afrikaanse algemene verkiesing van 1984

Die Suid-Afrikaanse algemene verkiesing van 1984 het in Augustus 1984 in Suid-Afrika plaasgevind om Kleurling- en Indiër-verteenwoordigers vir hulle onderskeie huise in die driekamerparlement te kies. Dit volg na die Suid-Afrikaanse referendum van 1983 waartydens Blanke kiesers met 'n twee-derde meerderheid ten gunste van die instelling van 'n driekamerparlement gestem het.

Die verkiesing van bruinmense vir die Raad van Verteenwoordigers het op 22 Augustus plaasgevind. Die Arbeidersparty onder leiding van eerwaarde Allan Hendrickse wen die verkiesing en palm 76 van die 80 setels in.

Die verkiesing van Indiërs vir die Raad van Afgevaardigdes is op 28 Augustus gehou. Die "National People's Party" verower 18 van die 40 setels. Die verkiesing is deur die "United Democratic Front" geopponeer en is deur boikotte en protesaksie gekenmerk.

Na afloop van die verkiesing reik die Verenigde Nasies resolusie 554 van 1984 uit wat die verkiesing as onregverdig en ongeldig bestempel, omdat dit die Blanke minderheidsregering in stand hou. Ander het dit weer as 'n belangrike stap in die proses van demokratisering van die Suid-Afrikaanse samelewing beskou.


</doc>
<doc id="86002" url="https://af.wikipedia.org/wiki?curid=86002" title="Alitalia">
Alitalia

Alitalia is die vlagdraer en nasionale lugredery van Italië en die 19de grootste ter wêreld. Die lugredery se hoofkwartier is in Fiumicino, Italië en sy spilpunt is die Lughawe Leonardo da Vinci–Fiumicino naby Rome. Die naam "Alitalia" is 'n Italiaanse samevoeging van die woorde Ali (vleuels), en Italia (Italië).

Die Italiaanse maatskappy Alitalia-Linee Aeree Italiane S.p.A. is op 16 September 1946 gestig en was die land se vlagdraerredery tot 12 Januarie 2009. Ná die oliekrisis van 1973 en die strawwe ekonomiese klimaat sedert 1996, het die Italiaanse regering en 'n paar ander organisasies sedert 1998 €4,9 miljard in Alitalia belê om dit operasioneel te hou. Tussen 2005 en 2009 het verskeie pogings om Alitalia oor te neem, of saam te smelt met ander rederye, misluk. Sedert 2006 kon die regering nie meer finansiële ondersteuning bied aan die sukkelende lugredery nie, omdat hul verbied was deur die Europese Unie om nuwe staatskapitaal in te spuit. In Augustus 2008 is Alitalia gelikwideer na vele jare van finansiële probleme.

'n Geheel nuwe maatskappy "Alitalia-Compagnia Aerea Italiana SpA" (Engels: Alitalia-Italian Air Company) is toe op die been gebring deur 'n groep sakebelange. CAI het die handelsnaam, landingsregte, meeste van die vliegtuie en 'n paar ander bates tydens die likwidasie-proses van die ou Alitalia, en alles van Air One bekom, na die betaling van €427 miljoen in kontant en oorname van €625 miljoen van Alitalia se skuld op 12 Desember 2008.

Op 13 Januarie 2009 begin die "nuwe" Alitalia sake te doen. Die eienaars van "Compagnia Aerea Italiana" het 25% van die maatskappy se aandele aan Air France-KLM verkoop vir €323 miljoen. Air France-KLM verkry ook 'n opsie om bykomende aandele te koop ná 2013, onderhewig aan sekere voorwaardes.

Teen laat-2013 sou die maatskappy weer bankrotskap in die gesig staar, met die verlies van 'n groot brandstofverskaffer en 'n moontlike vliegverbod deur Italië se burgerlike lugvaartowerheid. Hierna het die lugredery se direkteure 'n €500 miljoen reddingspakket aangekondig. Die sukkelende Italiaanse lugredery was in staat om sy aandeelhouers, wat Air France-KLM insluit, en krediteure te oortuig om addisionele befondsingsmaatreëls te ondersteun, wat 'n €75 miljoen-verbintenis deur die Italiaanse staatsbeheerde poskantoor ingesluit het.

Poste Italiane se ondersteuning verkry die Italiaanse regering was deurslaggewend om Air France-KLM sover te kry om die nuwe befondsingsplan te aanvaar. Alitalia se direksie het 'n voorstel goedgekeur om €300 miljoen in nuwe kapitaal te bekom, asook 'n verdere nuwe kredietlyn van €200 miljoen, wat bekom is van 'n aandeelhouerbank.



</doc>
<doc id="86003" url="https://af.wikipedia.org/wiki?curid=86003" title="Qantas">
Qantas

Qantas (Qantas Airways Limited) is die vlagdraer en nasionale lugredery van Australië. Die naam was oorspronklik "QANTAS", 'n akroniem vir "Queensland and Northern Territory Aerial Services". Dit dra die bynaam "The Flying Kangaroo" en is Australië se grootste lugredery, en die tweede oudste in die wêreld. 

Die lugredery se hoofkantoor is in die Qantassentrum in die voorstad Mascot van Sydney, met sy belangrikste spilpunt die Sydney Lughawe. Qantas dra 'n 65%-aandeel van die plaaslike Australiese mark en vervoer 18,7% van alle passasiers na en van Australië.


</doc>
<doc id="86004" url="https://af.wikipedia.org/wiki?curid=86004" title="Babalas">
Babalas

Babalas is 'n Afrikaanse rolprent wat op 2 Augustus 2013 in Suid-Afrika vrygestel is. Die rolprent is in Johannesburg, Mabalingwe, die Kalahariwoestyn en by Emperor's Palace verfilm.

Die rolprent is 'n komedie waarin drie Suid-Afrikaanse karakters, Boet, Swaer en Moegae, van die Castrol TV-advertensies weer hulle verskyning maak na 'n dekade se afwesigheid. Dit het 'n ouderdomsperk van 10T (taal).


Die pragtige Mia Moolman werk vir ’n geleentheidkoördineringsmaatskappy in Sandton en kry opdrag om ’n spoggeleentheid by Emperor’s Palace te reël, waar die suksesvolste advertensieveldtogte in die geskiedenis van Suid-Afrika vereer gaan word. Haar baas, Theodore, wat heimlik verlief is op Mia, stuur haar teen sy beterwete na die Kalahari om drie ou helde op te spoor.

Mia is totaal oorstelp toe sy die drie manne op die Kalahari Oasis se stoep aantref waar hulle steeds sit en kuier. By nadere ondersoek vind sy egter dat Boet nie daar is nie en dat Neef (Jack Parow) in sy plek waarneem. Mia verduidelik die doel van haar besoek en verneem angstig dat Boet terapie ontvang by die plaaslike kopdokter op Hotazel, want sy "varkies" het weggehardloop.

Mia het net vyf dae om die probleme op te los, maar dis 'n nagmerrie van begin tot einde soos alles verkeerdloop. Gaan sy in haar doel slaag om die manne betyds in Johannesburg te kry vir 'n TV-onderhoud en die groot aand by Emperor’s Palace?



</doc>
<doc id="86005" url="https://af.wikipedia.org/wiki?curid=86005" title="Pratt &amp; Whitney JT9D">
Pratt &amp; Whitney JT9D

Die Pratt & Whitney JT9D enjin was die eerste hoëomleidingverhoudingstraalenjin om 'n wyerompvliegtuig aan te dryf. Die aanvanklike toepassing was op die Boeing 747-100, die oorspronklike "Jumbo Jet". Dit was die maatskappy se eerste hoëomleidingverhoudingturbowaaier.

Die JT9D is ontwikkel as deel van die ontwerpfase van die C-5 Galaxy. 'n Kontrak is toegeken aan Pratt & Whitney om hierdie tipe groot enjins te bestudeer, maar die produksiekontrak is uiteindelik aan General Electric toegeken vir hul TF39 turbowaaier. Die JT9D is egter gekies deur Boeing as kragbron vir die 747, met die vliegtuig se eerste vlug op 9 Februarie 1969. Toetsvlugte met die enjin het in Junie 1968 begin, met behulp van 'n Boeing B-52E Stratofortress as toetsbed.

Die JT9D-3, wat in diens geneem is in 1970, is gebou met behulp van titaan- en nikkellegering. Die enjin word gekenmerk deur 'n enkelstadiumwaaier, 'n driestadiumlaedrukkompressor en 'n elfstadiumhoëdrukkompressor wat gekoppel is aan 'n tweestadiumhoëdrukturbine en 'n vierstadiumlaedrukturbine. Hierdie weergawe van die JT9D het 3 905 kg (8 608 pond) geweeg en 193 000 N (43 500 lbf) se stukrag geproduseer. Produksie is in 1990 gestaak.

Pratt & Whitney se opvolger van die JT9D-reeks is die PW4000, wat minder onderdele, groter betroubaarheid en 'n beter verkoopprys het.



</doc>
<doc id="86006" url="https://af.wikipedia.org/wiki?curid=86006" title="Simferopol">
Simferopol

Simferopol (Russies: Симферополь; Oekraïens: Сімферополь; Krim-Tataars: "Aqmescit") is die hoofstad van die Outonome Krimrepubliek op die Krim-skiereiland in Oekraïne. Die stad self vorm 'n distrik binne die outonome republiek en is ook die bestuurlike sentrum van die gelyknamige Simferopol-distrik rondom die stad. Simferopol is langs 'n klein rivier, die Salgir, aan die noordekant van die Krimgebergte geleë. Die stad het 362 366 inwoners (2013).

Binne die stadsgrense is die beroemde argeologiese reste van die Skitiese stad, Neapolis. Nadat die Skitiërs deur die Gote verdryf is, stig die Krim-Tatare die stad Aqmescit.

Die Krim word later onder leiding van Katharina II deur Rusland verower en die stad se naam word in 1784 na Simferopol verander. Die naam kom van die Griekse "Sympheropolis" (Συμφερόπολις).

In 1802 word Simferopol die administratiewe sentrum van die Taurida-regering. Gedurende die Krimoorlog (tussen 1854 en 1856) was Russiese soldate en 'n hospitaal hier gesetel. In die tyd is meer as 30 000 Russiese soldate in en om die stad begrawe.

Gedurende die twintigste eeu word Simferopol weereens deur oorloë geteister. Aan die einde van die Russiese Burgeroorlog was die hoofkwartier van generaal Pjotr ​​Wrangel, die leier van die anti-Bolsjewistiese "Wit Weermag" hier geleë. Op 13 November 1920 verower die Rooi Leër die stad en op 18 Oktober 1921 word Simferopol die hoofstad van die "Krimse Outonome Sosialistiese Sowjetrepubliek".

Gedurende die Tweede Wêreldoorlog is die stad tussen 1 November 1941 en 13 April 1944 deur die Duitse weermag beset. Nazi-Duitsland maak homself aan 'n massaslagting skuldig deur 22 000 inwoners om die lewe te bring. Op 'n enkele dag, op 13 Desember 1941, is 14 300 inwoners deur die "Einsatzgruppen D" onder leiding van Otto Ohlendorf gedood.

Nadat die Sowjetsoldate die stad weer in April 1944 herower, word die Krim-Tatare op 18 Mei van dieselfde jaar onder dwang na Sentraal-Asië gedeporteer.

Na die oorlog is Simferopol op 26 April 1954 deur Nikita Chroesjtsjof (saam met die res van die Krim) van Rusland na Oekraïne oorgedra. Die Sowjetunie stort egter in 1991 ineen en Simferopol word die hoofstad van die Outonome Krimrepubliek binne 'n onafhanklike Oekraïne.

In 2014 is die stad, met die res van die Krim, weereens deur Rusland geannekseer. Dit volg nadat die plaaslike bevolking 'n referendum uitgeroep en oorweldigend ten gunste van hereniging met Rusland gestem het.

Die inwoners van Simferopol is merendeels etniese Russe. Daarnaas het die stad ook 'n groot Oekraïense en Tataarse minderhede. Nadat die Krim-Tatare in die jare negentig vanuit ballingskap teruggekeer het, het verskeie nuwe Krim-Tataarse voorstede ontstaan.


Die stad het 'n treinstasie wat deur miljoene toeriste per jaar gebruik word. Dit beskik ook oor 'n internasionale lughawe. Die wêreld se langste Trolliebuslyn (86 km) loop van Simferopol na Jalta.


</doc>
<doc id="86007" url="https://af.wikipedia.org/wiki?curid=86007" title="Krim-Tataars">
Krim-Tataars

Krim-Tataars of Krim-Turks (Къырымтатарджа "Qırımtatarca", Къырымтатар тили "Qırımtatar tili", [qɯrɯmtɑtɑrˈd͡ʒɑ]) is 'n Turkse taal wat deur die Krim-Tatare op die Krim-skiereiland gepraat word. Sedert die 20ste eeu, na grootskaalse emigrasie van die Krim-Tatare, word die taal ook in Roemenië, Bulgarye en Turkye gepraat. Daar is ook klein gemeenskappe in die Verenigde State en Kanada.
Die taal word deur 573 540 mense as moedertaal gebruik. Dit bestaan uit drie dialekte: "dialek van die Noğays", "dialek van Yalıboylus" en die "dialek van die Tats".

Krim-Tataars moet nie met Tartaars, wat in Rusland gepraat word, verwar word nie. Hoewel die twee tale aan mekaar verwant is, is dit nie onderling verstaanbaar nie. Krim-Tataars is op groot skaal deur nabygeleë Oghoer-Turkse tale soos Turks, Turkmeens en Azerbeidjans beïnvloed.

Beide die Cyrilliese- en Latynse alfabet kan vir die skryf van Krim-Tataars gebruik word.

Beide Â en â word as dieselfde letter beskou.

гъ, къ, нъ en дж is aparte letters.


</doc>
<doc id="86008" url="https://af.wikipedia.org/wiki?curid=86008" title="Pratt &amp; Whitney PW6000">
Pratt &amp; Whitney PW6000

Die Pratt & Whitney PW6000 is 'n hoë-omleiding-verhouding turbowaaier enjin wat ontwerp is vir die Airbus A318 met 'n ontwerpstukrag van 18 000 tot 24 000 lb·f (82-109 kN). 

Pratt & Whitney het die enjin ontwerp met die oog op minimum kompleksiteit, wat onderhoudskoste aansienlik verminder asook gewig en brandstof bespaar. Maar toetse het getoon dat die eerste vyfstadium hoëkompressor-gebaseerde ontwerp nie voldoen het aan die verwagte brandstofverbrandingsprestasie nie. As gevolg hiervan het baie van die oorspronklike kliënte hul bestellings oorgeskakel na die mededinger "CFM International CFM56-5". 

Om die probleem aan te spreek, het Pratt & Whitney 'n hergesertifiseerde, verbeterde ontwerp gebruik met 'n sesstadium hoëdrukkompressor, ontwerp deur "MTU Aero Engines", om die verwagte prestasie te bereik. Die Duitse maatskappy vervaardig die hoëdrukkompressor en die laedrukturbine. Die hoëdrukkompressor word aangedryf deur 'n enkelstadiumturbine. Op die laedrukspoel dryf 'n driestadiumturbine 'n enkelstadiumwaaier en 'n vierfase laedrukkompressor aan.



</doc>
<doc id="86012" url="https://af.wikipedia.org/wiki?curid=86012" title="Pratt &amp; Whitney PW4000">
Pratt &amp; Whitney PW4000

Die Pratt & Whitney PW4000 is 'n familie van hoë-omleiding-verhouding turbowaaier vliegtuigenjins met 'n gesertifiseerde stukrag wat wissel van 52 000 tot 99 040 lbf (230-441 kN). Dit het 'n veel wyer toepassing gevind as sy voorganger, die JT9D-reeks.



</doc>
<doc id="86014" url="https://af.wikipedia.org/wiki?curid=86014" title="Rolls-Royce RB211">
Rolls-Royce RB211

Die Rolls-Royce RB211 is 'n familie van hoë-omleidingturbowaaier vliegtuigenjins wat deur Rolls-Royce plc vervaardig is en 37 400 tot 60 600 lbf (166-270 kN) stukrag lewer.

Dit is in diens gestel in 1972 nadat dit oorspronklik vir die Lockheed L-1011 TriStar ontwikkel is, die enigste enjin om dié soort vliegtuig aan te dryf. Die RB211 enjin was die eerste driespoelenjin, dit het Rolls-Royce verander van 'n belangrike speler tot 'n wêreldleier in die vliegtuigenjinbedryf. Die maatskappy het reeds in die vroeë 1970's gereken dat die enjin in staat was om ten minste 50 jaar se volgehoue ​​ontwikkeling te deurloop. 

Die RB211 is amptelik in die 1990's deur die Rolls-Royce Trent-familie van enjins vervang, die konseptuele nageslag van die RB211. 

In 1966 het American Airlines aangekondig dat hy 'n behoefte het vir 'n nuwe kort- tot mediumreeks vliegtuig met die fokus op lae sitplekbedryfskoste. Terwyl hulle op soek was na 'n twee-enjin vliegtuig het die vliegtuigvervaardigers ook meer as een kliënt nodig gehad om die ontwikkeling van 'n nuwe vliegtuig te regverdig. Eastern Airlines het ook nie belanggestel nie, omdat hy 'n groter verskeidenheid roetes bedien het en lang roetes oor water moes bedryf; in daardie tyd is ten miste drie enjins vereis om sertifikasie te bekom oor water. Ander voorstelle was ook ten gunste van drie enjins. Lockheed en Douglas het gereageer met twee ontwerpe, onderskeidelik die Lockheed L-1011 TriStar en die DC-10. Albei het drie enjins gehad, transkontinentale reikafstand en sitplek vir sowat 300 passasiers in 'n kajuituitleg met twee gange.

Beide vliegtuie vereis toe ook nuwe enjins. Enjins het 'n tydperk van dramatiese ontwikkeling ondergaan as gevolg van die bekendstelling van die hoë-omleiding konsep, wat groter dryfkrag, verbeterde brandstofverbruik en minder geraas as die vorige lae-omleiding ontwerpe tot gevolg gehad het. Rolls-Royce het begin werk aan 'n enjin wat die vereiste 45 000 lbf (200 kN) stukrag kon lewer, maar misluk om 'n verbeterde Hawker Siddeley Trident as die RB178 in te voer. Hierdie werk is later gebruik om die 47 500 lbf (211 kN) stukrag RB207 vir die Airbus A300 te ontwikkel, voordat dit ten gunste van die RB211 program gekanselleer is.


</doc>
<doc id="86017" url="https://af.wikipedia.org/wiki?curid=86017" title="Air India">
Air India

Air India is die vlagdraer en nasionale lugredery van Indië en word deur Air India Limited (AIL), 'n Indiese regeringsonderneming, besit.

Die lugredery bedryf 'n vloot van Airbus- en Boeingvliegtuie en bedien verskeie plaaslike en internasionale roetes. Die hoofkantoor is in die "Indian Airlines House" in Nieu-Delhi gevestig. Air India het twee groot binnelandse spille by Indira Gandhi Internasionale Lughawe en Chhatrapati Shivaji Internasionale Lughawe, sekondêre spille by Chennai Internasionale Lughawe en Netaji Subhas Chandra Bose Internasionale Lughawe. Die lugredery het voorheen 'n spilpunt by Frankfurt se lughawe bedryf, wat op grond van die hoë onkoste gesluit is. Nou word nog 'n internasionale sentrum by die Dubai Internasionale Lughawe beplan. Air India bedryf tans 'n vloot van 113 vliegtuie (met nog 18 op bestelling), wat dit een van die grootste maak (volgens vlootgrootte) in Asië en die wêreld. 

Air India was eens die grootste operateur op die Indiese subkontinent met 'n markaandeel van meer as 60%. Wisselvallige finansiële prestasie en dienslewering, arbeidsonrus en die rampspoedige samesmelting met Indian Airlines forseer die redery af tot die vierde plek in Indië, naas laekostedraers soos Indigo, SpiceJet, en sy voldiensmededinger, Jet Airways. Na die samesmelting, het Air India verskeie probleme ondervind, insluitend stygende finansiële verliese. Tussen September 2007 en Mei 2011 het Air India se binnelandse markaandeel van 19% tot 14% gedaal, hoofsaaklik as gevolg van strawwe kompetisie van Indiese privaatdraers. 


</doc>
<doc id="86018" url="https://af.wikipedia.org/wiki?curid=86018" title="Kuilsrivier (rivier)">
Kuilsrivier (rivier)

Die Kuilsrivier vloei in die noordelike voorstede van Kaapstad.

Hierdie rivier ontspring by Durbanville se sportterrein, loop langs Fairtreesweg en Eversdalweg na die N1-nasionale pad. Dan verder oos langs die Old Oakweg, Frans Conradie-rylaan, die Ou Paarlpad en dan langs die R300-verbypad na Kuilsrivier. Daarna nog verder langs die R300, kruis die Stellenbosch-pad (M12) en Hindleweg. Verder suidwaarts is die rivier se loop dikwels onduidelik. Dit kruis die N2-nasionale pad, draai wes en sny Spineweg (M32) in Khayelitsha en die Baden Powell-verbypad (die R310). Net noordwes van die kramat van sjeik Josef sluit die Kuilsrivier by die Eersterivier aan.

Die rivier loop deur of langs die historiese plase en huidige woonbuurte Sonstraal, Eversdal, Stellenberg, Old Oak, Stikland, De Kuylen (Kuilsrivier), Nooiensfontein, Vergenoegd (Faure) en Zandvliet (Macassar).

In die rivierbedding is 'n hele reeks kuile en ander dele is dikwels moerassig. Die rivier is vir 10 maande van die jaar 'n blote droë rivierloop. In normale jare bereik die water nie die sameloop met die Eersterivier nie, omdat die bestaande watergate eers opgevul moet word en die oorblywende water meesal in die sand van die Kaapse Vlakte naby Valsbaai verdwyn.



</doc>
<doc id="86022" url="https://af.wikipedia.org/wiki?curid=86022" title="Aleksander Kwaśniewski">
Aleksander Kwaśniewski

Aleksander Kwaśniewski [alεkˈsandεr kfaɕˈɲεfski] (* 15 November 1954 in Białogard, Pole) was die derde staatspresident van die Derde Poolse Republiek. Hy het die amp van staatshoof vir twee aaneenlopende ampstermyne tussen 23 Desember 1995 en 23 Desember 2005 beklee.

Kwaśniewski het reeds in die tyd van die Volksrepubliek van Pole tussen 1985 en 1987 as minister van jeugsake in die kabinet van Zbigniew Messner gedien. Sy politieke loopbaan is deur Wojciech Jaruzelski bevorder. Gedurende die politieke omwenteling in Pole, waartydens die land van 'n kommunistiese volksrepubliek tot die huidige parlementêre demokratiese regeringstelsel oorgeskakel het, het hy as regeringsverteenwoordiger aan die sogenaamde Ronde Tafel-onderhandelinge met die onafhanklike vakbond Solidarność deelgeneem.

Kwaśniewski was 'n medestigter van die Sosiaaldemokratiese Party van Pole (SdRP) en het tussen 1990 en 1995 as leier van dié party gedien. In die presidensiële verkiesings van 1995 het hy 'n oorwinning teen die konserwatiewe kandidaat Lech Wałęsa behaal en is op 23 Desember 1995 as die derde president van die Derde Poolse Republiek ingesweer. In dieselfde jaar het hy die Sosiaaldemokratiese Party verlaat om sy onsydigheid as staatshoof te demonstreer. In 2000 is hy reeds in die eerste verkiesingsrondte as president herverkies.

Belangrike prestasies gedurende Kwaśniewski se twee ampstermyne was Pole se toetreding tot die Noord-Atlantiese Verdedigingsverdrag (NAVO) in 1999 en tot die Europese Unie in 2004. Noue en vriendelike bande is met die staatshoofde in Pole se buurlande gehandhaaf - Valdas Adamkus in Litaue, Rudolf Schuster in Slowakye en Václav Havel in Tsjeggië. 'n Besonder goeie verhouding is met die Oekraïnse president Leonid Koetsjma opgebou. Saam met die Litause president het Kwaśniewski gedurende die politieke krisis in Oekraïne in November 2004 as bemiddelaar tussen die konflikpartye van die sogenaamde Oranje Rewolusie opgetree.

Alhoewel Kwaśniewski in meningspeilings groot steun geniet het (tussen 65 en 75 persent), was sy binnelandse beleid in Pole nogal omstrede. So het Kwaśniewski onder meer 'n reeks sosiale, administratiewe en belastinghervormings, wat deur die konserwatiewe regering van premier Jerzy Buzek voorgestel is, belemmer, net soos 'n wetsontwerp oor herprivatisering van ondernemings. Volgens sy politieke teenstanders het hy ook te min aandag aan korrupsie geskenk het wat indertyd in Pole gepleeg is. 'n Reeks skandale het hom genoodsaak om baie van sy nouste medewerkers te ontslaan.

Kwaśniewski was een van die kandidate vir die amp van sekretaris-generaal van die NAVO wat as opvolgers van Jaap de Hoop Scheffer voorgestel is. Ná die verkiesings van 2005 het hy op 23 Desember van dié jaar as staatshoof afgetree aangesien die Poolse grondwet die getal ampstermyne, wat 'n staatshoof mag dien, tot twee beperk. Kwaśniewski het vervolgens weer aktief by die politieke lewe betrokke geraak en vanaf 2007 as voorsitter van 'n nuwe alliansie van linksgesinde partye gedien wat deur drie Sosiaaldemokratiese partye - SLD, Unia Pracy en SdPL - en die sosiaal-liberale Demokratiese Party gevorm is. 

Hy het egter besluit om nie self as kandidaat vir die alliansie, wat as LiD (Linkses en Demokrate) bekendgestaan het, op te tree nie. As afgetrede staatspresident het hy die linkse opposisie in hul verkiesingsveldtog teen die regerende party van Jarosław Kaczyński gesteun om in die verkiesings van 21 Oktober 2007 'n groter persentasie stemme en setels vir linkse kandidate in die Poolse parlement, die Sejm, te verseker. Een van sy belangrikste optredes was 'n televisiedebat teen premier Kaczyński wat op 1 Oktober 2007 gehou is.

Aleksander Kwaśniewski is getroud met Jolanta Kwaśniewska (née Konty) wat as Eerste Dame van Pole baie gewild geraak het by die bevolking.



</doc>
<doc id="86023" url="https://af.wikipedia.org/wiki?curid=86023" title="IATA-kode">
IATA-kode

'n IATA-lughawekode, ook bekend 'n IATA-plekidentifikasie, IATA-stasiekode of bloot 'n plekidentifikasie, is 'n drie-letter kode-aanwysing vir meeste lughawens dwarsoor die wêreld, soos gedefinieer deur die "Internasionale Lugvervoer Assosiasie" (IATA). 

'n Voorbeeld van hoe hierdie kodes alledaags gebruik word, is op die etikette wat by lughawens se inweegtoonbanke aan passasiers se bagasie geheg word. Die etiket vertoon die karakters van die bestemming (waarheen die bagasie op pad is) baie duidelik, bv. JNB vir Johannesburg.
Die toewysing van hierdie kodes word gereguleer deur IATA Resolusie 763, en dit word deur IATA se hoofkwartier in Montreal geadministreer. Die kodes word twee keer per jaar gepubliseer in die IATA Lugrederykodegids. 

IATA verskaf ook kodes vir spoorwegstasies en lughawehanteringsfirmas. 'n Lys van treinstasies met kodedeelooreenkomste tussen lugrederye en spoorweë soos Amtrak, SNCF French Rail en Deutsche Bahn is beskikbaar. Daar is ook 'n aparte lys van Amtrak-stasiekodes, 'n drie-karakter kode wat gebruik word deur Amtrak vir sy bedryf in die Verenigde State van Amerika en Kanada.



</doc>
<doc id="86024" url="https://af.wikipedia.org/wiki?curid=86024" title="Jalta">
Jalta

Jalta (Oekraïens en Russies: Ялта; Krim-Tataars: "Yalta"; Armeens: Յալտա) is 'n stad op die Krim-skiereiland in Oekraïne ("de jure") of Rusland ("de facto") langs die Swartsee. Die stad is veral bekend omdat die "Konferensie van Jalta" in Februarie 1945 tussen die Verenigde State van Amerika, die Verenigde Koninkryk en die Sowjetunie hier plaasgevind het. Jalta het 'n bevolking van 78 040 in 2012 gehad.



</doc>
<doc id="86025" url="https://af.wikipedia.org/wiki?curid=86025" title="Leenwoord">
Leenwoord

'n Leenwoord is 'n woord wat vanuit een taal in 'n ander taal opgeneem is. Die woord is dus van 'n ander taal "geleen" eerder as om 'n nuutskepping daarvoor op te maak. Leenwoorde behou soms hulle vreemde spelling as dit in 'n taal opgeneem word. Pas op om nie leenwoorde met "leenvertaling" ("email" word vertaal as e-pos) of "basterwoorde" (samestellings van leenvertalings of verafrikaanste leenwoorde) te verwar nie.

Woorde soos "bakkie" en "apartheid" is voorbeelde van Afrikaanse woorde wat in ander tale as 'n leenwoord opgeneem is.

Engelse leenwoorde word soms in informele Afrikaans gebruik. Voorbeelde hiervan is woorde soos: "cool", "gross", "tissue" en "nice". Soms word Afrikaanse spelreëls selfs op sulke woorde toegepas, soos "cool", "cooler", "coolste" (trappe van vergelyking). Oormatige gebruik van sulke woorde kan uiters frustrerend wees vir persone wat trots is op hulle taal en probeer om hulle taal suiwer te hou.

Leenwoorde uit Engels:

Leenwoorde uit Frans:



</doc>
<doc id="86026" url="https://af.wikipedia.org/wiki?curid=86026" title="Lughawe Londen-Gatwick">
Lughawe Londen-Gatwick

Lughawe Londen-Gatwick (IATA:LGW, ICAO:EGKK) is 5 km noord van Crawley, Wes-Sussex en 47,5 km (29,5 myl) suid van Londen-sentraal geleë. Dit is Londen se tweede grootste internasionale lughawe en die tweede besigste gemeet aan totale passasiersverkeer in die Verenigde Koninkryk, naas Heathrow. Verder is Gatwick Europa se voorste lughawe vir punt-tot-punt vlugte en het die wêreld se besigste enkelgebruik-aanloopbaan met 'n maksimum van 55 vliegtuigbewegings per uur. 

Die Noord- en Suidterminale strek oor 'n gebied van 98 000 m en 160 000 m onderskeidelik. In 2013 het 35,4 miljoen passasiers gebruik gemaak van Gatwick. 

Vanaf 1978 tot 2008 het baie vlugte ná en van die Verenigde State Gatwick gebruik as gevolg van beperkings op die gebruik van Heathrow tussen die Verenigde Koninkryk en die VSA, soos geïmplementeer in die Bermuda II-ooreenkoms. US Airways, Gatwick se laaste oorblywende Amerikaanse draer, beëindig hul diens vanaf die lughawe op 30 Maart 2013. Dit laat Gatwick sonder 'n geskeduleerde Amerikaanse lugredery vir die eerste keer in meer as 35 jaar. Die lughawe dien tans as basis vir geskeduleerde operateurs soos Aer Lingus, British Airways (BA), EasyJet, Monarch Airlines, Norwegian Air Shuttle en Virgin Atlantic, asook Thomas Cook Airlines en Thomson Airways.

Gatwick is uniek onder Londen se lughawens met 'n beduidende teenwoordigheid uit elk van die drie belangrikste lugrederybesigheidsmodelle: volle diens (33%), laekoste/geen fieterjasies (55%) en huurvlugte (11%).



</doc>
<doc id="86027" url="https://af.wikipedia.org/wiki?curid=86027" title="London City-lughawe">
London City-lughawe

London City-lughawe is die kleinste van die vyf lughawens in Londen. Die lughawe is in 1987 geopen en lê in Docklands, in die oostelike deel van die stad, nie te ver van die stadskern af nie. Die lughawe het 'n aanloopbaan van slegs 1650 meter en daar is geen verbindingspaaie nie. Die lughawe hanteer tans ongeveer 3.4 miljoen reisigers per jaar, hoofsaaklik sakereisigers, wat voordeel trek uit die kort afstand tussen die lughawe en die stad.

In 'n meningspeiling onder reisdeskundiges, wat in 2014 in opdrag van "Private Fly", 'n privaat aanlyn-besprekingsdiens vir lugpassasiers, gedoen is, is 'n landing op dié lughawe as een van die wêreld se tien opwindendste vlugervarings aangewys.



</doc>
<doc id="86029" url="https://af.wikipedia.org/wiki?curid=86029" title="Lughawe Leonardo da Vinci–Fiumicino">
Lughawe Leonardo da Vinci–Fiumicino

Die Lughawe Fiumicino–Leonardo da Vinci (IATA-kode: FCO, ICAO: LIRF) ( Fiumicino – Aeroporto Internazionale Leonardo da Vinci) of Rome Fiumicino Airport, is Italië se grootste lughawe wat 37,7 miljoen passasiers hanteer het in 2011. Dit is geleë in Fiumicino naby Rome.


</doc>
<doc id="86031" url="https://af.wikipedia.org/wiki?curid=86031" title="Ammoniak">
Ammoniak

Ammoniak (NH) is 'n verbinding van waterstof en stikstof. Die verbinding het 'n skerp, irriterende reuk en word in die natuur gevorm wanneer stikstofhoudende plantreste saam met ander verrottende materiaal in grond voorkom of in die grond ingewerk word. 

Ammoniak was tot voor die Eerste Wêreldoorlog verkry deur die droë distillasie van die stikstofhoudende reste en uitskeidings van plante en diere.

Eers na dié oorlog is ammoniak sinteties vervaardig. Dit geskied deur eers waterstof te berei deur byvoorbeeld metaan of aardgas teen 'n hoë temperatuur met stoom te meng. Die mengsel word dan deur 'n nikkel-katalisator in koolstofmonoksied en waterstof geskei. In 'n verdere proses reageer die koolstofmonoksied met water om koolstofdioksied en nog waterstof te vorm. Die koolstofdioksied kan deur absorpsie in oplossings uit die gasmengsels onttrek word en waterstof bly dan oor.

Die waterstof word met stikstof, afkomstig van lug, gemeng. Die gasmengsel word deur die Haber-Boschproses onder hoë druk en hoë temperatuur oor 'n katalisator van ysteroksied gestuur sodat ammoniak vorm.

Hierdie reaksie is 'n ewewig:

Die kookpunt van ammoniak is nie so laag nie en die stof kan maklik as vloeistof en oplosmiddel gebruik word, hetsy by laer temperatuur hetsy onder druk.

In hierdie vloeistof bestaan 'n ewewig wat analoog aan die waterewewig is:

Die ammonium-ioon is hier die suur en die amied-ioon die basis. Merk op dat 'n stof soos in hierdie situasie 'n sterk suur sou wees.

Die verbranding van ammoniak kan gebruik word om stikstofmonoksied te vervaardig:

Dit vereis egter ook 'n katalisator (Pt) omdat anders stikstof gevorm word. Dit is die eerste stap in die Ostwald-proses wat salpetersuur vervaardig. Uit salpetersuur en ammoniak kan ammoniumnitraat verky word wat beide 'n plofstof en 'n belangrike deel van kunsmis is. Ammoniak dra so aansienlik by tot die voedingsbehoeftes van landorganismes deur te dien as 'n voorloper vir kos en kunsmis. Ammoniak, hetsy direk of indirek, is ook 'n bousteen vir die sintese van heelwat farmaseutiese produkte (geneesmiddels) en word gebruik in baie kommersiële skoonmaakprodukte. Ammoniak is 'n belangrike bestanddeel in die vervaardiging van kunsmis. 

Hoewel dit alledaags gebruik word, is ammoniak beide bytend en gevaarlik. Dit is giftig, veral vir visse. Die wêreldwye industriële produksie van ammoniak vir 2012 was na raming 198 miljoen ton, 'n verhoging van 35% oor die wêreldwye produksie van 146,5 miljoen ton in 2006.

Alkalimetale soos Na kan met ammoniak reageer en 'n natriumamied vorm. Hierdie verbindings is uiters sterk basies.

Watervrye lewis-sure soos kan addukte vorm, wat vergelyk kan word met hidrate soos hierdie met water gevorm word.

Hierdie verbindings word ammiene genoem. (Moenie met amiene verwar nie.) 

In waterige oplossing kan ammoniak ook as 'n (lewis-basiese) kompleksvormer optree, soos:

Wanneer ammonia (wat 'n oplossing van ammoniak in water is) aan 'n kopersulfaatoplossing bygevoeg word, sal daardeur die kleur van blou na donkerblou verander.


</doc>
<doc id="86033" url="https://af.wikipedia.org/wiki?curid=86033" title="Singapoer Changi Lughawe">
Singapoer Changi Lughawe

Die Internasionale Singapoer Changi Lughawe (IATA: SIN, ICAO: WSSS), is die belangrikste lughawe in Singapoer. Dit is 'n groot lugvaartspilpunt in Suidoos-Asië, geleë 17 km (10 myl) noordoos van die besigheidsentrum in Changi, op 'n 13 vierkante kilometer (3 200 hektaar) perseel.

Die lughawe, wat deur die Changi Lughawegroep bedryf word, is die tuisbasis van Singapore Airlines, Singapore Airlines Cargo, SilkAir, Scoot, Tigerair, Jetstar Asia Airways, en Valuair. In Mei 2013 bedien Changi Lughawe meer as 100 lugrederye met 6 400 weeklikse vlugte wat Singapoer met meer as 250 stede in 60 lande en gebiede wêreldwyd verbind. Tot 30 Maart 2013 het die lughawe ook gedien as 'n sekondêre spil vir Qantas, wat Singapoer gebruik het as die belangrikste halte vir vlugte op die Kangaroe-roete tussen Australië en Europa. Qantas was die grootste buitelandse lugredery wat die lughawe gebruik het, met meer as twee miljoen passasiers per jaar. Met meer as 28 000 personeel in diens by die lughawe is dit 'n belangrike bydraer tot die ekonomie van Singapoer, en is jaarliks verantwoordelik is vir meer as S$4.5 miljard se omset.

Changi Lughawe het drie passasiersterminale met 'n totale jaarlikse hanteringskapasiteit van 66 miljoen passasiers. Terminaal 1 is in 1981 geopen, gevolg deur Terminaal 2 in 1990 en Terminaal 3 in 2008. Die Ekonomieterminaal is op 26 Maart 2006 geopen en weer op 25 September 2012 gesluit; dit sal plek maak vir Terminaal 4 wat teen 2017 gereed sal wees.


</doc>
<doc id="86036" url="https://af.wikipedia.org/wiki?curid=86036" title="Roger Bushell">
Roger Bushell

Roger Bushell (30 Augustus 1910 - 29 Maart 1944) was 'n Suid-Afrikaans-Britse advokaat en vlieënier tydens die Tweede Wêreldoorlog en het bekend geraak vir sy ontsnappings pogings, veral uit Stalag Luft III. Hy is gebore in Springs en sy ouers was altwee afkomstig vanaf Engeland. 

Na laerskool het sy ouers hom na Wellinton College gestuur in Engeland en na skool is hy na Pembroke-kollege in Cambridge waar hy regte gestudeer het. Hy het in 1933 die kaptein van die gekombineerde Oxford-Cambridge-skispan geword. 

Toe die Tweede Wêreldoorlog uitbreek sluit hy by die Britse Lugmag aan as 'n "Spitfire"-vlieënier waar hy deel raak van 601 Eskader. Hy word neergeskiet tydens die Geallieerdesse ontruiming van Duinkerken nadat hy eers twee "Messerschmitts" neergeskiet het. Hy word gevange geneem en bevind hom later in 'n oorgangskamp, die "Dulag Luft" naby Frankfurt. Gedurende Junie 1941 ontsnap hy vir die eerste keer deur die kampdraad te knip op dieselfde tyd as wat 'n klomp van sy makkers deur 'n tonnel ontsnap. Hy word egter 'n paar dae later meters vanaf die Switserse grens weer gevange geneem. Daarna word hy na die Stalag Luft I krygsgevangenekamp gestuur. Hier help hy bou aan 'n ontsnappingstonnel maar die kamp word ontruim voor die tonnel klaar was.

Op pad na hulle volgende kamp, "Oflag VI-B" ontsnap hy en 'n Tsjeggiese vlieënier, Jaroslav Zafouk, uit die trein deur die vloer planke uit te ruk. Die twee vorder tot in Praag waar hulle vir agt maande versteek word by die Zeithammie-familie. Die dogter van die familie verraai hulle egter en Bushell en Zafouk word weer gevange geneem. Na drie weke van ondervraging word Bushell na die Stalag Luft III kamp gestuur. Die kamp was sowat 160km suidoos van Berlyn. 

By Stalag Luft III word hy die voorsittter van die "Ontsnappingskomitee". Hulle grawe drie tonnels bekend as Tom, Dick en Harry. Tom word ontdek en later word net aan Harry gewerk. Op die nag van 24 Maart 1944 ontsnap 76 gevangenes, onder ander Bushell deur Harry. Slegs drie kon slaag om weg te kom en die ander 73 is almal gevang. Vyftig van die ontsnaptes word tereggestel. Bushell en sy reisgenoot, Bernard Scheidhauer, word op die Saarbrücken-stasie gevang en op 29 Maart 1944 tereggestel.

Daar het nog twee Suid-Afrikaners saam met Bushell ontsnap: Johannes Gouws en Les Brodrick. Gouws is ook tereggestel.



</doc>
<doc id="86038" url="https://af.wikipedia.org/wiki?curid=86038" title="AKA">
AKA

Kiernan Jordan Forbes, beter bekend as AKA (Kaapstad, Suid-Afrika, 1988), is 'n Suid-Afrikaanse musiekkunstenaar en kletsrymer (rapper).




</doc>
<doc id="86043" url="https://af.wikipedia.org/wiki?curid=86043" title="Tweede Opiumoorlog">
Tweede Opiumoorlog

Die Tweede Opiumoorlog (1856–1860), ook bekend as die Tweede Anglo-Chinese Oorlog, Tweede Chinese Oorlog, Pyloorlog en Anglo-Franse Ekspedisie na China was ’n oorlog tussen enersyds die Britse Ryk en die Tweede Franse Keiserryk en andersyds die Qing-dinastie van China. Die geveg was om soortgelyke redes as die Eerste Opiumoorlog geveg.

“Tweede Oorlog” en ”Pyloorlog” word albei in geskrifte gebruik. “Tweede Opiumoorlog” verwys na een van die Britse strategiese doelwitte: die wettiging van die opiumhandel, die uitbreiding van handel in Asië, die oopstel van die hele China vir Britse handelaars en die vrystelling van buitelandse invoere van interne deurvoerbelasting. Die “Pyloorlog” verwys na die naam van ’n vaartuig wat die beginpunt van die konflik geword het. Historici debatteer oor die belangrikheid van die opiumfaktor in die oorlog.

In die 1850’s het imperialisme vinnig toegeneem. Sommige gedeelde doelwitte van Westerse magte was die uitbreiding van hul oorsese markte en die oprigting van nuwe hawens om by aan te doen. Die Franse Verdrag van Huangpu en die Amerikaanse Wangzia-verdrag het albei klousules bevat vir die heronderhandeling van die verdrae na 12 jaar. In ’n poging om hul voorregte in China uit te brei, het Brittanje geëis dat die Qing-owerhede die Verdrag van Nanking (wat in 1842 onderteken is) hersien en het hulle hul status van “mees begunstigde nasie” as rede aangehaal. Britse eise het ingesluit dat die hele China vir Britse handelaars oopgestel word; dat die opiumhandel gewettig word; dat buitelandse invoere van interne deurgangbelasting vrygestel word; dat seerowery onderdruk word; dat die handel met Asië gereguleer word; dat ’n Britse ambassadeur toestemming kry om in Beijing te woon; en dat Engelstalige weergawes van alle verdrae voorkeur geniet bo die Chinese weergawes.

Die hof van die Qing-dinastie het die eise van Brittanje, Frankryk en die Verenigde State verwerp.
Operasies teen die versperringsforte op die Kantonrivier het begin. Hierdie marine- en militêre operasies was deurlopend van 23 Oktober tot 13 November. Die versperringsforte, die Humenforte, die Blenheimforte en die Nederlandse Folieforte en 23 Chinese jonke is almal oorgeneem of vernietig. Die voorstede van Kanton is platgetrek, verbrand of omgestoot sodat die skepe op die mure van die dorp kon vuur.
Die Qing-regering is gekonfronteer met die Taiping-rebellie en was in geen posisie om militêre weerstand in die Weste te bied nie. Dit het bekend geword as die "Pylinsident".

Hoewel die Britte deur die Indiese Rebellie van 1857 vertraag is, het hulle die "Pylinsident" in 1856 opgevolg en Guangzhou vanaf die Pêrelrivier aangeval. Die goewerneur van Guangzhou en die Guangxi-provinsie, Ye Mingchen, het alle Chinese soldate wat die forte beman het, opdrag gegee om nie weerstand teen die Britse inval te bied nie. Nadat die eerste fort by Guangzhou sonder moeite oorgeneem is, het die Britse weermag Guangzhou aangeval.

Intussen was daar in Hongkong ’n poging om sir John Bowring, die Britse superintendent, en sy gesin te vergiftig. Die bakker wat aangekla is daarvan dat hy arseen in die brood gesit het, het die poging verbrou deurdat hy te veel gif in die deeg gesit het. Dit het tot gevolg gehad dat die slagoffer in so ’n mate gebraak het van die gif dat slegs ’n nie-dodelike hoeveelheid in sy stelsel agtergebly het. Stadsomroepers is uitgestuur met ’n waarskuwing om die ramp af te weer.

Die kwessie het 'n opskudding in Brittanje veroorsaak. Die Britse Laerhuis het op 3 Maart ’n resolusie teen die regering met 263 teen 249 stemme aanvaar wat gelui het: “Dat hierdie Huis met besorgdheid verneem van die konflikte tussen die Britse en Chinese owerhede op die Kantonrivier; en, sonder om ’n mening te gee oor die omvang van rede tot klagte deur die Regering van China se nie-nakoming van die Verdrag van 1842, beskou hierdie Huis dat die skrifte wat ter tafel gelê is nie voldoende gronde is vir die gewelddadige manier waarop die nadraai van die Pylinsident hanteer is nie, en dat ’n Gekose Komitee aangestel sal word om ondersoek in te stel na die stand van ons kommersiële verhouding met China.” In reaksie het Lord Palmerston die patriotisme van die Whigs wat die resolusie geborg het, aangevat en die parlement is ontbind.

Na die verkiesing in Brittanje in 1857 en ’n vergrote meerderheid vir Palmerston is die persone in die Whig-faksie wat China ondersteun het, stilgemaak, en het die nuwe parlement besluit om vergoeding van China te eis na aanleiding van die verslag deur Harry Parkes, Britse konsul in Guangzhou, omtrent die "Pylinsident". Die Franse Keiserryk, die Verenigde State en die Russiese Ryk is deur Brittanje genader om ’n alliansie te vorm.

Frankryk het, na aanleiding van die teregstelling van vader Auguste Chapdelaine (die "Vader Chapdelaine-insident") deur plaaslike Sjinese owerhede in Guangxi-provinsie, die Britse aksie teen China ondersteun. Guangxi was in daardie stadium nie oop vir buitelanders nie.

Rusland en die Verenigde State het gesante na Hongkong gestuur om die Britte en Franse by te staan. Hulle het uiteindelik geen militêre bystand gebied nie. Die Verenigde State was wel in twee veldtogte betrokke, die eerste in weerwraak vir ’n Chinese aanval op ’n offisier van die Amerikaanse Vloot. Die gevolglike veldtog was die Slag van die Pêrelrivierforte naby Kanton. Die tweede was in 1859 toe ’n Amerikaanse oorlogskip, die USS "San Jacinto", die Dagu-forte gebombardeer het ter ondersteuning van die Britse en Franse troepe op land.

Die Britte en Franse het hul magte saamgesnoer onder admiraal sir Michael Seymour. Die Britse weermag onder leiding van lord Elgin en die Franse weermag onder leiding van Jean-Baptiste Gros het Guangzhou laat in 1857 aangeval en ingeneem. Ye Mingchen is gevange geneem en Bogui, ’n Mongool wat die goewerneur van Guangzhou was, het oorgegee. ’n Gesamentlike komitee van die alliansie is saamgestel. Die geallieerdes het Bogui in sy oorspronklike pos behou sodat die orde namens die oorwinnaars gehandhaaf kon word. Die Brits-Franse Alliansie het vir naastenby vier jaar beheer oor Guangzhou behou. Ye Mingchen is na Kalkutta in Indië verban waar hy homself in so ’n mate uitgehonger het dat hy gesterf het.

Die koalisie het van daar af noordwaarts beweeg om die Dagu-forte in Mei 1858 te verower.

In Junie 1858 het die eerste gedeelte van die oorlog tot ’n einde gekom met die vier Verdrae van Tientsin waarvan Brittanje, Frankryk, Rusland en die Verenigde State deel uitgemaak het. Hierdie partye het besluit om nog elf hawens vir Westerse handel oop te stel. Die Chinese het aanvanklik geweier om die verdrae te bekragtig.

Die hoofpunte van die verdrag was:

Op 28 Mei 1858 is die Verdrag van Aigun met Rusland onderteken waardeur die grens tussen Rusland en China soos vasgestel in die Verdrag van Nertsjinsk van 1689. Rusland het die linkeroewer van die Amoerrivier bygekry waardeur die grens van die Argoenrivier af teruggestoot is. Die verdrag het aan Rusland ’n area aan die Stille Oseaan-kus gekry wat nie invries nie en aldaar die stad Wladiwostok in 1860 gevestig.

In Junie 1858, kort nadat die hof in China die nadelige verdrae erken het, het meer aggressiewe ministers die oorhand oor keiser Xinafeng gekry en indringing deur die Weste teengestaan. Op 2 Junie 1858 het die keiser gelas dat die Mongoolse generaal Sengge Rinchen die Dagu-forte naby Tianjin moet bewaak. Rinchen het die forte versterk met bykomende artillerie. Hy het ook 4 000 Mongoolse ruiters van Chahar en Suiyuan ontbied.

In Junie 1859 het ’n Britse vlootmag met 2 200 troepe en 21 skepe onder beheer van admiraal sir James Hope, saam met nuutaangestelde Anglo-Franse gesante vir die ambassades in Beijing, noordwaarts van Sjanghai na Tianjin geseil. Hulle het na die mond van die Hairivier naby Tianjin, wat deur die Dagu-forte bewaak was, geseil en daarop aangedring om hul binnevaart na Beijing voort te sit. Rinchen het geantwoord dat die Anglo-Franse gesante verderaan by Beitang aan wal mag gaan en na Beijing mag reis, maar hy het geweier om die gewapende magte toe te laat om hulle te vergesel na die Chinese hoofstad. Die Anglo-Franse magte het egter daarop aangedring om by Dagu aan wal te gaan, eerder as by Beitang, en om die gesante op hul reis te vergesel. Op die aand van 24 Junie 1859 het ’n klein groep van die Britse magte die ysterhindernisse wat deur die Chinese in die Baiherivier geplaas is, opgeblaas. Die volgende dag het die Britse troepe met mag probeer om die rivier binne te seil en die Dagu-fort gebombardeer. Sagte modder en laagwater het egter hul landing verhinder en akkurate vuurwerk van Rinchen se kanonne het vier kanonbote gesink en ’n verdere twee ernstig beskadig. Hoewel kommodoor Josiah Tattnall van Amerika beveel is om neutraal te bly, het hy verklaar dat “bloed kruip waar dit nie kan loop nie” en dekvuur gebied om die konvooi se aftog te beskerm. Die misklukte oorname van Dagu was ’n slag vir Britse prestige en anti-buitelandse weerstand het ’n hoogtepunt in die Qing-hof bereik.

In die somer van 1860 is lord Elgin weer deur Londen afgevaardig met ’n Anglo-Franse mag van 11 000 Britse troepe onder generaal James Hope Grant en 6 700 Franse troepe onder generaal Charles Cousin-Montauban. Hulle het vanaf Hongkong noordwaarts beweeg met 173 skepe en die hawens by Yantai en Dalian oorgeneem om die Bohai-golf af te sper. Daarna, op 3 Augustus, het hulle aan Beitang (destyds as “Pei Tang” geskryf), 3 kilometer van die Dagu-forte, geland. Beitang is drie weke later, op 21 Augustus, verower. Nadat Tianjin op 23 Augustus verower is, het die Anglo-Franse magte binnelands in die rigting van Beijing beweeg. Die Xianfeng-keiser het ministers uitgestuur om vredespraatjies te maak maar die Britse diplomatieke gesant, Harry Parkes, het die keiserlike gesant beledig en ’n boodskap dat die Britte die prefek van Tianjin ontvoer het, is ontvang. Parkes is in weerwraak op 18 September gearresteer. Parkes en sy gevolg is opgesluit en ondervra. Die helfte van die gevolg is deur "lingchi" (“dood deur ’n duisend snye”) vermoor deur die toepassing van ’n toerniket op afgesnyde ledemate om die marteling uit te rek; dit het die Britse leierskap woedend gemaak toe hulle die onherkenbare lyke vind. Die Anglo-Franse magte het op 18 September met Rinchen se Mongoolse ruitery gebots by die Slag van Zhangjiawan, voordat hulle na die buitewyke van Beijing beweeg het vir ’n beslissende stryd in Tongzhou, Beijing.

Op 21 September, tydens die Balichao (Agtmylbrug) het Rinchen se 10 000 troepe insluitend die elite Mongoolse ruitery uitgewis na ’n gedoemde aanval teen die gekonsentreerde vuurkrag van die Anglo-Franse magte. Die Anglo-Franse magte het Beijing op 6 Oktober bereik.

Met die Qing-weermag wat verwoes is het keiser Xianfeng uit Beijing gevlug en sy broer prins Gong in beheer van die onderhandelinge agtergelaat. Xianfeng het eers na die Chengde-somerpaleis gevlug en daarna na die provinsie Rehe. Anglo-Franse troepe in Beijing het die Somerpaleis (Yihe Yuan) en die Ou Somerpaleis (Yuan Ming Yuan) onmiddellik begin plunder omdat dit vol waardevolle kunswerke was. Nadat Parkes en die oorlewende gevangenes vrygelaat is, het lord Elgin beveel dat die Somerpaleise vernietig word. Die vernietiging het op 18 Oktober begin. Beijing is nie beset nie en die Anglo-Franse weermag het buite die stad gebly.

Die vernietiging van die Verbode Stad, soos voorgestel deur lord Elgin, is bespreek om die Chinese te ontmoedig om ontvoering as onderhandelingsmetode te gebruik en om wraak te neem op die mishandeling van hul gevangenes. Elgin se besluit is verder gemotiveer deur die marteling en moord van twintig Westerse gevangenes, insluitend twee Britse gesante en ’n joernalis vir "The Times". Die Russiese gesant Graaf Ignatjew en die Franse diplomaat Baron Gros het genoë geneem met die afbranding van die Somerpaleis in plaas van die Verbode Stad omdat dit die “minste verwerplik” was en omdat dit nie die ondertekening van die verdrag in gedrang sou bring nie.

Madat keiser Xianfeng en sy gevolg uit Beijing gevlug het, is die Verdrag van Tianjin in Junie 1858 uiteindelik bekragtig deur Yixin, prins Gong, die keiser se broer, in die Pekingse Konvensie op 8 Oktober 1860. Dit het ’n einde aan die Tweede Opiumoorlog gebring.

Die Britte, Franse en – vanweë die intriges van Ignatjew – die Russe is almal ’n permanente diplomatieke teenwoordigheid in Beijing verleen (iets wat die Qing tot die bittereinde teengestaan het omdat dit gelykheid tussen China en Europese magte beteken het). Die Chinese moes 8 miljoen silwertaels elk aan Brittanje en Frankryk betaal. Brittanje het Kowloon (langs Hongkong) verkry. Die opiumhandel is gewettig en aan Christene is volle burgerregte toegestaan, insluitend die reg om eiendom te besit en die reg om te evangeliseer.

Die inhoud van die Pekingse Konvensie het die volgende ingesluit:

Twee weke later het Ignatjew die Qing-regering gedwing om ’n “Bykomende Verdrag van Peking” te onderteken wat die grondgebied oos van die Oessoeririvier (wat deel uitmaak van Uiter Mantsjoerië) aan die Russe te sedeer. Die oorwinning oor die Keiserlike weermag deur ’n relatief klein Anglo-Franse mag (ten minste 10 Chinese teen 1 Anglo-Fransman) saam met die vlug (en gevolglike dood) van die keiser en die afbrand van die Somerpaleis was ’n skokkende slag vir die eens magtige Qing-dinastie. “Die antieke samelewing is sonder twyfel teen 1860 deeglik deur die Weste oorwin en verneder.” Na hierdie oorlog in die 1860’s het ’n groot moderniseringsbeweging in China, bekend as die Selfversterkingsbeweging, begin en verskeie institusionele hervormings is geloods.




</doc>
<doc id="86044" url="https://af.wikipedia.org/wiki?curid=86044" title="Ad fundum">
Ad fundum

Ad fundum is 'n term wat gebruik word vir 'n drankie, dikwels alkoholies van aard en wat vinnig opgedrink of afgesluk word. Dit is Latyn vir "tot die bodem".


</doc>
<doc id="86045" url="https://af.wikipedia.org/wiki?curid=86045" title="China Southern Airlines">
China Southern Airlines

China Southern Airlines is 'n lugredery met sy hoofkwartier in Baiyun-distrik, Guangzhou, Guandong-provinsie, Volksrepubliek China. Dit is die wêreld se sesde grootste lugredery gemeet aan passasiers vervoer en Asië se grootste lugredery in vlootgrootte en passasiers vervoer. Dit is die vierde grootste lugredery in die wêreld in binnelandse passasiersverkeer en die sesde grootste in geskeduleerde plaaslike passasierskilometers gevlieg. Sy belangrikste spille is op Guangzhou Baiyun Internasionale Lughawe en Beijing Capital Internasionale Lughawe. Die lugredery vlieg tans na 193 bestemmings met 'n vloot van meer as 480 vliegtuie.

China Southern Airlines is op 1 Julie 1988 gestig as gevolg van die herstrukturering van die Burgerlugvaartadministrasie van China. Sedertdien is dit oorgeneem en het ook saamgesmelt met 'n aantal plaaslike lugrederye, steeds as een van China se "Groot Drie" (naas Air China en China Eastern Airlines). China Southern Airlines is 'n lid van SkyTeam. Die redery se logo is 'n rooi kapok op 'n blou vertikale stertvin.

In 2012 het China Southern Airlines 86,5 miljoen plaaslike en internasionale passasiers vervoer met 'n gemiddelde ladingsfaktor van 81%.



</doc>
<doc id="86049" url="https://af.wikipedia.org/wiki?curid=86049" title="Rolene Strauss">
Rolene Strauss

Rolene Strauss (gebore 22 April 1992) is ’n skoonheidskoningin van Bloemfontein wat in 2014 as Mej. Suid-Afrika en Mej. Wêreld gekroon is. Sy is op Volksrust gebore en het haar skoolloopbaan daar voltooi (aan die Hoërskool Volksrust). Sy het haar mediese studie einde 2017 aan die Universiteit van die Vrystaat voltooi.

Rolene het in 2000 op agtjarige ouderdom die kroning van Jo-Ann Strauss as Mej. Suid-Afrika beleef. Sy het gedroom van die dag dat sy self die kroon sou kon dra. Die twee skoonheidskoninginne is nie verwant aan mekaar nie.

In 2011 het sy in die topvyf geëindig tydens die Mej. SA-wedstryd, maar Melinda Bam het die titel verower.

In 2014 was sy een van die 12 finaliste wat aan die werklikheidsreeks "Pad na Mej. Suid-Afrika" deelgeneem het. In Maart 2014 is sy in die Sun City Superbowl as Mej. Suid-Afrika gekroon. Sy het ’n platinumkroon en ’n prys van R1,3 miljoen gewen. In haar aanvaardingstoespraak het sy gesê sy gaan haar toespits op gesondheidsvraagstukke en bygevoeg: "Ons is tot soveel meer in staat wanneer ons gesond is, liggaamlik, verstandelik en emosioneel."

Sy het Suid-Afrika hierna in die Mej. Heelal 2014- en Mej. Wêreld 2014-wedstryd verteenwoordig. Op 14 Desember 2014 is sy in Londen, Engeland, as die nuwe Mej. Wêreld gekroon. Mej. Hongarye is as die eerste prinses en mej. Amerika as die tweede prinses aangewys. Sy het die kroon oorgeneem by Megan Young van die Filippyne.

Rolene is op 29 Maart 2015 deur Liesl Laurie opgevolg as Mej. Suid-Afrika en op 19 Desember van dié jaar deur Mej. Spanje, Mireia Lalaguna, as Mej. Wêreld.



</doc>
<doc id="86052" url="https://af.wikipedia.org/wiki?curid=86052" title="Malaysia Airlines">
Malaysia Airlines

Malaysian Airline System (MAS); is die vlagdraer en nasionale lugredery van Maleisië. Malaysia Airlines onderneem vlugte van en na sy tuisbasis, Kuala Lumpur Internasionale Lughawe met 'n tweede spil by Kota Kinabalu Internasionale Lughawe en Kuching Internasionale Lughawe.

Die redery is op 17 Julie 2014 weereens in die internasionale nuus, omrede dit sy tweede straler van 'n passasiersvlug (Malaysia Airlines-vlug 17) binne 4 maande verloor het.


</doc>
<doc id="86053" url="https://af.wikipedia.org/wiki?curid=86053" title="Les Brodrick">
Les Brodrick

Les Brodrick (19 Mei 1921 - 8 April 2013) was 'n vlugluitenant in die Britse Lugmag tydens die Tweede Wêreldoorlog. Hy was die 52ste persoon wat uit die Stalag Luft III kamp via die "Harry"-tonnel ontsnap het. Hy is saam met twee ander makkers gevang toe hulle in die bitter koue skuiling in 'n huis gesoek het wat vol Duitse soldate was. Sy twee makkers is tereggestel, maar Brodrick is teruggestuur na Stalag Luft III. Hy is op 8 April 2013 in KwaZulu-Natal oorlede. Ander Suid-Afrikaners wat saam met hom ontsnap het is Johannes Gouws en Roger Bushell.



</doc>
<doc id="86054" url="https://af.wikipedia.org/wiki?curid=86054" title="Sappi">
Sappi

Sappi is die algemene naam vir ""South African Pulp and Paper Industries"", 'n maatskappy wat papier, pulp en chemiese neweprodukte vervaardig. Die maatskappy is in 1936 in Suid-Afrika gestig en sy hoofkantoor is in Johannesburg. Hulle het aanvanklik begin met die vervaardiging van papier uit die strooi van mielies en koring en het later houtpulp gebruik. Sappi het onder andere fabrieke in Springs, Kaapstad, Ngodwana, Umkomaas en aan die Tugelarivier. Hulle het ook fabrieke in Noord-Amerika, Europa en Asië.




</doc>
<doc id="86055" url="https://af.wikipedia.org/wiki?curid=86055" title="Theodor Seitz">
Theodor Seitz

Theodor Seitz (12 September 1863 - 28 Maart 1949) was die laaste Goewerneur van Duits-Suidwes-Afrika. Hy is in Seckenheim, Duitsland gebore. Nadat hy aangesluit het by koloniale diens word hy in 1895 distriksbeampte in die Kameroen. In 1900 word hy aangestel in die Departement Kolonies in Berlyn en in 1907 as Goewerneur van Kameroen. In 1910 word hy Goewerneur van Duits-Suidwes-Afrika tot 1915 met die oorgawe aan die Suid-Afrikaanse magte by Khorab.




</doc>
<doc id="86056" url="https://af.wikipedia.org/wiki?curid=86056" title="Ethiopian Airlines">
Ethiopian Airlines

Ethiopian Airlines is Ethiopië se vlagdraer lugredery en word ten volle besit deur die land se regering. Ethiopian Air Lines is gestig op 21 Desember 1945, sy bedrywighede het op 8 April 1946 begin en is uitgebrei met internasionale vlugte in 1951. Die firma word 'n aandeelmaatskappy in 1965, en sy naam verander van Ethiopië Air Lines na Ethiopian Airlines. Ethiopian is 'n lid van die International Air Transport Association sedert 1959 en van die African Airlines Association (AFRAA) sedert 1968. Die lugredery is 'n Star Alliance-lid sedert Desember 2011.

Sy spilpunt en hoofkantoor is by Bole Internasionale Lughawe in Addis Abeba, vanwaar dit 'n netwerk van 76 passasiersbestemmings – 17 van hulle plaaslik – en 17 vragbestemmings bedien. Ethiopian vlieg na meer bestemmings in Afrika as enige ander lugdiens. Dit is een van die vinnigsgroeiende maatskappye in die bedryf, en is een van die grootste op die vasteland van Afrika. Dit is ook een van die min winsgewende rederye in die Sub-Saharastreek. Die lugredery se vragafdeling is bekroon as "The African Cargo Airline of the Year" vroeg in 2011.

Die belangrikste tendense vir Ethiopian Airlines in onlangse jare word hier vertoon (teen die jaareinde op 30 Junie):


</doc>
<doc id="86059" url="https://af.wikipedia.org/wiki?curid=86059" title="Lys van Goewerneurs van Suidwes-Afrika">
Lys van Goewerneurs van Suidwes-Afrika

Die artikel bevat 'n lys van goewerneurs van Suidwes-Afrika vanaf die Duitse koloniale tydperk tot en met die onafhanklikheid van Namibië van Suid-Afrika op 21 Maart 1990.

Die titel van die amp het 'n paar keer verander. Onder Duitse bewind het die titel verander van "kommissaris" (1884-1893) na "provinsiale goewerneur" (Landeshauptleute) (1893-1898) tot "goewerneur" (1898-1915). Onder Suid-Afrikaanse bewind het die persoon as die "administrateur" (1915-1977) en later as die "administrateur-generaal" (1977-1990) bekendgestaan.

Nadat die Verenigde Nasies Suid-Afrika se mandaat om Suidwes-Afrika te regeer beëindig het, het die VN kommissarisse van hul eie aangestel. Hulle het egter geen gesag gehad nie en Suid-Afrika het geweier om hulle te erken. Die name van hierdie persone word nie hier gelys nie.










</doc>
<doc id="86065" url="https://af.wikipedia.org/wiki?curid=86065" title="Theodor Leutwein">
Theodor Leutwein

Theodor Leutwein (9 Mei 1849 - 13 April 1921) was 'n Goewerneur van Duits-Suidwes-Afrika en is in Duitsland gebore. Hy word in 1894 na Suidwes-Afrika as bevelvoerder van die magte in die stryd teen Hendrik Witbooi gestuur. Hy word in 1895 as Administrateur ("Landeshauptmann") aangestel en as Goerwerneur in 1898. Na voortdurende konflik met die Hereros word hy in 1904 deur generaal Lothar von Trotha vervang. Hy tree af in 1905 en is op 13 April 1921 in Duitsland oorlede.




</doc>
<doc id="86067" url="https://af.wikipedia.org/wiki?curid=86067" title="Ilmeniet">
Ilmeniet

Ilmeniet is titaniumerts wat onder andere voorkom op die strande van KwaZulu-Natal. By Margate se hoofstrand is daar 'n inligtingbord daaroor. Ilmeniet se chemiese formule is FeTiO.

Die naam "ilmeniet" is afgelei van die Russiese Ilmenberg in die suidelike Oeralgebergte, die plek waar dit eerste gevind is.


</doc>
<doc id="86068" url="https://af.wikipedia.org/wiki?curid=86068" title="Bayesiaanse statistiek">
Bayesiaanse statistiek

Bayesiaanse statistiek (vernoem na Thomas Bayes) is 'n onderversameling van statistiek waarin stellings oor die waarheid in terme van Bayesiaanse waarskynlikhede gemaak word.


</doc>
<doc id="86074" url="https://af.wikipedia.org/wiki?curid=86074" title="Air Namibia">
Air Namibia

Air Namibia is die vlagdraer en nasionale lugredery van Namibië. Dit is in 1947 gestig as "South West Air Transport" (SWAT) deur die Suid-Afrikaanse regering, wie namens die VN na die Tweede Wêreldoorlog 'n mandaat oor Namibië (Suidwes-Afrika) verkry het. In 1959 is die naam verander na Suidwes Lugdiens na 'n samesmelting met Oryx Aviation. Ná Namibië se onafhanklikwording in 1990 is die redery herdoop na Namib Air. Ná nog 'n herorganisasie in 1991 en die verkryging van 40% deur SA Airlink is die huidige naam Air Namibia in gebruik geneem.

Air Namibia bied geskeduleerde vlugte aan na:

Binneland:

Buiteland:

Die vloot van Air Namibia vir internasionale bestemmings bestaan in Desember 2013 uit:

2. http://www.airnamibia.com/plan-book/routes_schedule/


</doc>
<doc id="86077" url="https://af.wikipedia.org/wiki?curid=86077" title="El Al Israel Airlines">
El Al Israel Airlines

El Al Israel Airlines Ltd (IATA: LY, ICAO: ELY), handeldrywend as El Al ("To The Skies" of "Skywards"), is die vlagdraer lugredery van Israel.


</doc>
<doc id="86078" url="https://af.wikipedia.org/wiki?curid=86078" title="Etihad Airways">
Etihad Airways

Etihad Airways is die vlagdraer-lugredery van die Verenigde Arabiese Emirate. Die redery se spil is op die Aboe Dhabi Internasionale Lughawe, waar dit ook die meeste van die ruimte in terminaalgeboue met Emirates deel.

Etihad Airways is die amptelike borg van die Formule Een Aboe Dhabi Grand Prix wat jaarliks op die Yas Marina-renbaan in Aboe Dhabi gehou word.


</doc>
<doc id="86079" url="https://af.wikipedia.org/wiki?curid=86079" title="Korean Air">
Korean Air

Korean Air Lines Co., Ltd., handeldrywend as Korean Air, is die vlagdraer en grootste lugredery van Suid-Korea, met sy hoofkwartier in Gonghang-dong, Gangseo-gu, Seoel, Suid-Korea.

Korean Air se internasionale passasiersafdeling en verwante filiaalvragafdeling bedien saam 130 stede in 45 lande, terwyl die binnelandse afdeling 20 bestemmings bedien. Dit is een van die top 20 lugrederye in die wêreld in terme van passasiers vervoer en is ook onder die top internasionale vraglugrederye. 

Incheon Internasionale Lughawe dien as Korean Air se internasionale spil. Korean Air het ook 'n satelliet-hoofkwartier op Incheon. Dit is aangewys as Asië se beste lugredery deur "Business Traveler"-lesers in 2012. 


</doc>
<doc id="86080" url="https://af.wikipedia.org/wiki?curid=86080" title="Max Immelmann">
Max Immelmann

Max Immelmann (21 September, 1890 - Julie, 1916) was 'n Duitse bobaasvlieënier van die Eerste Wêreldoorlog. Immelmann is in Dresden, Duitsland gebore. As kind kom hy na Suid-Afrika, en word in Uitenhage groot.

Hy keer terug na Duitsland en sluit aan by die "Luftwaffe". Hy behaal op 1 Augustus 1915 sy eerste oorwinning in 'n Fokker Eindecker, ook die vliegtuig se eerste oorwinning. Hy behaal uiteindelik 15 oorwinnings aan die westelike front en word 'n volksheld. Met buitengewone toeval word hy in Julie 1916 deur kaptein G.R. McGubbin, 'n Suid-Afrikaner en lid van die Britse Vliegkorps, neergeskiet.

Majoor Allister Miller is gekies om 'n krans op sy graf te lê.



</doc>
<doc id="86081" url="https://af.wikipedia.org/wiki?curid=86081" title="ILFC">
ILFC

Die International Lease Finance Corporation (ILFC) is 'n vliegtuigverhuurder met sy hoofkwartier in Constellation Place (voorheen die MGM-Toring) in Century City, Los Angeles, Kalifornië.

Dit is die wêreld se grootste vliegtuigverhuurder in waarde, al besit ILFC se mededinger, General Electric se GECAS-eenheid, meer vliegtuie. Dit verhuur Boeing- en Airbus-vliegtuie aan die meeste groot lugdienste wêreldwyd, insluitend Aeroméxico, Air Canada, Asiana Airlines, Delta Air Lines, Korean Air, Cathay Pacific, Cyprus Airways, Air France, KLM, Lufthansa, Alaska Airlines, American Airlines, Air India, United Airlines, Norwegian Air Shuttle, Pakistan International Airlines, Suid-Afrikaanse Lugdiens, Emirates en Gulf Air.


</doc>
<doc id="86082" url="https://af.wikipedia.org/wiki?curid=86082" title="George Labram">
George Labram

George Labram (1859 - 9 Februarie 1900) was 'n Amerikaanse ingenieur. Hy kom in 1894 in Suid-Afrika aan en word op 8 Oktober 1896 aangestel as die hoof van meganiese ingenieurswese vir De Beers Consolidated Mines. Hy en F.B. Kirsten ontwerp die ghriestafel wat diamante opvang tydens die sorteringsproses. Tydens die Beleg van Kimberley het Labram die Long Cecil gebou. Hy sterf na 'n voltreffer van die Boere.



</doc>
<doc id="86083" url="https://af.wikipedia.org/wiki?curid=86083" title="EgyptAir">
EgyptAir

EgyptAir (Arabies: مصر للطيران), is die vlagdraerlugredery van Egipte.

Teen Julie 2014 bestaan die vloot van EgyptAir uit:


</doc>
<doc id="86086" url="https://af.wikipedia.org/wiki?curid=86086" title="Airbus A330">
Airbus A330

Die Airbus A330 is 'n wyeromp tweemotorige straalvliegtuig wat deur Airbus vervaardig word. Verskillende weergawes van die A330 het reikafstande van 7 400 tot 13 430 kilometer (4 000 tot 7 250 seemyl) en kan tot 335 passasiers in 'n tweeklasuitleg vervoer of 70 ton (150 000 pond) vrag dra.

Die oorsprong van die A330 dateer uit die 1970's as een van verskeie afgeleides van Airbus se eerste vliegtuig, die A300. Die A330 is in parallel met die A340 ontwikkel, wat baie algemene vliegkomponente deel, maar verskil ten opsigte van die aantal enjins. Beide vliegtuie gebruik elektroniese "fly-by-wire" vliegbeheertegnologie wat die eerste keer in 'n Airbus gebruik is op die A320, sowel as die A320 se ses-vertoonskerm glaskajuit. Na bestellings van verskeie kliënte ontvang is, het Airbus in Junie 1987 die A330-projek geloods om die A340 aan te vul. Die A330 word Airbus se eerste vliegtuig met 'n keuse van drie enjins: General Electric CF6, Pratt & Whitney PW4000 en die Rolls-Royce Trent 700.

Die A330-300, die eerste variant, onderneem sy nooiensvlug in November 1992 en begin passasiersdiens met Air Inter in Januarie 1994. In reaksie op dalende verkope, het Airbus dit opgevolg met die effens korter A330-200 variant in 1998. Verdere ontwikkeling in A330-variante sluit in 'n toegewyde vragvliegtuig, die A330-200F, en 'n militêre tenker, die A330 MRTT. Die A330 MRTT het die basis gevorm van die voorgestelde KC-45 vir die Amerikaanse Lugmag se KC-X-tender in samewerking met Northrop Grumman, maar dit verloor later teen Boeing se tenker-voorstel.

Sedert sy bekendstelling het die A330 heelwat bygedra om Airbus se markaandeel te vergroot vir wyerompvliegtuie. Rederye het die A330 gekies as 'n plaasvervanger vir minder ekonomiese driestralers en ook mededinger-tweestralers. Boeing het weergawes van die 767 en 777 as mededingers op die mark, asook die 787, wat in diens gestel is in November 2011. Airbus se A350 sal ook deel word van hierdie wyerompvliegtuigmark. Die grootste operateur is Air China wat 41 A330's in sy vloot het. Daar word verwag dat die A330 se goeie verkope sal voortduur tot minstens 2020. Teen Oktober 2015 het die A330 se bestelboek op 1 439 gestaan, waarvan 1 230 reeds afgelewer is. Die Turkse Lugredery bedryf die meeste A330's en het 53 in sy vloot.


</doc>
<doc id="86087" url="https://af.wikipedia.org/wiki?curid=86087" title="Air China">
Air China

Air China Limited ( 中国国际航空公司) (IATA-kode: CA, ICAO: CCA) is die vlagdraer en een van die hooflugrederye van die Volksrepubliek China, met sy hoofkantoor in Shunyi-distrik, Beijing.

Air China bedryf sy vlugoperasies uit Beijing Capital Internasionale Lughawe as basis.


</doc>
<doc id="86088" url="https://af.wikipedia.org/wiki?curid=86088" title="Cathay Pacific">
Cathay Pacific

Die lugredery Cathay Pacific is die internasionale vlagdraer van Hongkong, met sy hoofkantoor en belangrikste spil geleë op Hong Kong Internasionale Lughawe, hoewel die lugredery se geregistreerde kantoor op die 33ste vloer van "One Pacific Place" is.

Die lugredery het vele bedrywighede, insluitend geskeduleerde passasiers- en vragdienste na 168 bestemmings in 42 lande wêreldwyd. Kodedeel en gesamentlike ondernemings word met 'n vloot van wyeromp-vliegtuie onderneem, bestaande uit toerusting van Airbus A330, A340, Boeing 747-400 en 777. Die lugredery bedryf ook 'n vyfde vryheidsvlug van Bangkok en Taipei, sy fokusstede. Sy volfiliaal, Dragonair, vlieg na 44 bestemmings in die Asië-Stille Oseaan-streek vanuit sy Hongkongbasis.

In 2010 het Cathay Pacific en Dragonair saam byna 27 miljoen passasiers en meer as 1,8 miljoen ton vrag en pos vervoer.


</doc>
<doc id="86089" url="https://af.wikipedia.org/wiki?curid=86089" title="Hong Kong Internasionale Lughawe">
Hong Kong Internasionale Lughawe

Hong Kong Internasionale Lughawe (IATA: HKG, ICAO: VHHH), ook bekend as Chek Lap Koklughawe is die lughawe van Hongkong wat op Lantau-eiland by Chek Lap Kok gebou is, en in 1998 geopen is. Dit is een van die voorste lughawens ter wêreld en het die "Wêreldlughawe van die Jaar" toekenning van Skytrax reeds 7 keer in 10 jaar gewen. Dit is die tuishawe van Cathay Pacific, Dragonair, Hong Kong Airlines, Hong Kong Express Airways en Air Hong Kong (vragdraer). Dit is die derde besigste lughawe in terme van die passasiers in Asië en die besigste in die wêreld in terme van vragverkeer.

Die lughawe het 'n hoogs gevorderde snelweg- en spoorwegstelsel wat dit verbind met Hong Kongstad. Die bouprojek was een van die grootste in die wêreld en het op Discovery Channel se "Tien grootste moderne projekte van die wêreld" verskyn. Dit is ontwerp deur die bekende argitek Norman Foster. Die doel van die lughawe was om die opeenhoping van verkeer, wat die ou Kai Tak Lughawe nie kon hanteer nie, te verlig. Dit bly een van die beste lughawens in die wêreld, saam met Lughawe Singapoer Changi en Seoul se Incheon Internasionale Lughawe.

Die lughawe is kommersieel operasioneel sedert dit die voormalige Kai Tak Lughawe vervang het in 1998, en is 'n belangrike streeksoordragsentrum, passasiersmiddelpunt en toegangsbestemming vir China (met 44 bestemmings) en die res van Asië. 

Die Hong Kong Internasionale Lughawe huisves ook van die wêreld se grootste passasiersterminaalgeboue (die grootste toe dit geopen het in 1998) en is een van die besigste lughawens in Asië. Die lughawe is een van die spille vir Oneworld Alliance, en een van die Asiatiese-Stille Oseaan vragspille vir UPS Airlines. Dit is 'n fokusstad vir vele rederye, waaronder China Airlines (Taiwan), China Eastern Airlines. Singapore Airlines, Ethiopian Airlines, Virgin Atlantic en Air India wat Hongkong as 'n halte gebruik vir hul onderskeie vlugte.

HKIL is 'n belangrike bydraer tot Hongkong se ekonomie, met ongeveer 65 000 werknemers. Meer as 100 lugdienste bedryf vlugte vanaf die lughawe na meer as 180 stede dwarsoor die wêreld. In 2013 het HKIL 59 900 000 passasiers hanteer, dit maak dit die elfde besigste lughawe wêreldwyd volgens passasiersverkeer. Dit het ook Memphis Internasionale Lughawe verbygesteek om die wêreld se besigste lughawe vir vragverkeer te word. 


</doc>
<doc id="86090" url="https://af.wikipedia.org/wiki?curid=86090" title="Urs Widmer">
Urs Widmer

Urs Widmer (* 21 Mei 1938 in Basel, † 2 April 2014 in Zürich) was 'n Switserse skrywer en vertaler.

Urs Widmer is as die seun van Walter Widmer, 'n vertaler, literatuurkritikus en hoërskoolonderwyser, gebore. Die bekende Duitse skrywer Heinrich Böll was 'n vriend van die Widmers en het dikwels besoek by hulle afgelê. Urs Widmer se Duits-onderwyser by die "Realgymnasium Basel" was die skrywer Rudolf Graber.

Widmer het aan die universiteite van Basel, Montpellier en Parys in Germanistiek, Romanistiek en Geskiedenis gestudeer. In 1966 het hy sy doktersgraad in Basel met 'n tesis oor naoorlogse Duitse prosaliteratuur verwerf.

Ná sy studies was Widmer aanvanklik as lektor by die uitgewery "Walter Verlag" in Olten, Switserland werksaam. Vervolgens het hy 'n soortgelyke pos by die Duitse "Suhrkamp"-uitgewery in Frankfurt am Main aanvaar. Hy het reeds ná 'n kort tyd uit dié pos bedank, maar in Frankfurt gebly waar hy tussen 1967 en 1984 as skrywer werksaam was. Widmer het in dié tyd resensies vir die dagblad "Frankfurter Allgemeine Zeitung" geskryf en as dosent in Nuwe Duitse Literatuur les aan die Universiteit van Frankfurt gegee.

In 1968 is Widmer se debuutverhaal "Alois" gepubliseer. In die volgende jaar was hy 'n medestigter van die uitgewery "Verlag der Autoren" wat sy toneelstukke tot vandag toe publiseer. In 1984 het hy na Switserland teruggekeer.

Urs Widmer was lid van die Duitse Akademie vir Taal en Digkuns ("Deutsche Akademie für Sprache und Dichtung") in Darmstadt, die Duitse Akademie vir Uitvoerende Kunste ("Deutsche Akademie der Darstellenden Künste") in Bensheim, die "Akademie der Künste Berlin-Brandenburg" en van die "Grazer Forum Stadtpark".
Widmer het in Zürich gewoon waar hy met 'n psigoanalitikus getrou is. Uit die huwelik is 'n dogter gebore.

Urs Widmer se omvangryke literêre werk sluit romans, verhale, essays, toneelstukke en radiodramas in. Literatuurkritici het na die fantasievolle en ironiese manier verwys waarmee Widmer die triviale storielyne van klassieke avontuur- en reisverhale as parodie of selfs as surrealistiese verhaal verwerk het. Vir Widmer was sy werke enersyds blote "fiksie", maar andersyds het hulle ook sover moontlik die maatskaplike realiteit weerspieël.

Widmer se (pseudo-)outobiografiese trilogie oor sy moeder, "Der Geliebte der Mutter" (2000), sy vader ("Das Buch des Vaters", 2004) en homself ("Ein Leben als Zwerg", 2006) is gunstig deur kritici ontvang. In hierdie werk beskryf Widmer die dubbele bodem van die lewe wat sy ouers gelei het - 'n burleske fasade teen 'n ernstige agtergrond. Volgens hom het dit sy latere skryfstyl beïnvloed. Mits dit as outobiografiese teks gelees geword, koketteer Widmer in dié soms dubbelsinnige werk met die voorstelling dat hy die seun van die invloedryke Switserse entrepreneur en dirigent Paul Sacher was.

Sy toneelstuk "Top Dogs", 'n sosiale satire waarin leidende bestuurders (sogenaamde "Top Dogs") na hul afdanking tot "Underdogs" gereduseer word, het Widmer saam met die regisseur Volker Hesse in 1997 tydens die "Berliner Theatertreffen" aangebied. In 'n sogenaamde uitplasingsentrum moet die gewese bestuurders dieselfde moeilike, ontsettende en groteske situasies deurleef soos die werknemers wat hulle vroeër ontslaan is.

Net soos sy pa het Widmer ook werke van ander outeurs vertaal.






</doc>
<doc id="86093" url="https://af.wikipedia.org/wiki?curid=86093" title="Robert Kekewich">
Robert Kekewich

Robert George Kekewich (1854 - 1914) was 'n Generaal-Majoor in die Britse Leër. Hy is in Devonshire gebore en ontvang sy opleiding in Marlborough. Hy sluit in 1874 by die leër aan en doen vervolgens diens in Egipte, Maleia en die Soedan. Kekewich word daarna in Suid-Afrika gestasioneer toe die Tweede Vryheidsoorlog uitbreek. Hy was in bevel van die troepe tydens die Beleg van Kimberley. Hy en Cecil John Rhodes het ernstige meningsverskille gehad oor die verdediging van die burgerlikes. Nadat Kimberley ontset word, word kolonel Kekewich tot generaal-majoor bevorder. Hy is in 1914 oorlede.



</doc>
<doc id="86094" url="https://af.wikipedia.org/wiki?curid=86094" title="Boeing 777">
Boeing 777

Die Boeing 777 is 'n familie van ultra-lang reikafstand, wyeromp-tweemotorige straalpassasiersvliegtuie wat deur Boeing Commercial Airplanes gebou word.

Dit is die wêreld se grootste tweelingstraler ("Twinjet") en het 'n tipiese sitplekuitleg vir 314-451 passasiers, met 'n reikafstand van . Algemeen na verwys as die "Triple Seven", sluit sy onderskeidende kenmerke in die grootste deursnee turbowaaierenjins aan 'n vliegtuig, ses wiele op elke hooflandingstel, 'n ronde rompdeursnit, en 'n lemgevormde stertkëel. Die 777 is in oorleg met agt groot lugrederye ontwerp om ouer wyerompvliegtuie te vervang en die vermoë verskil tussen Boeing se 767 en 747 te oorbrug. As Boeing se eerste "fly-by-wire" vliegtuig het dit volle rekenaargesteunde beheer; dit is ook die eerste geheel-en-al rekenaarontwerpte kommersiële vliegtuig.

Die 777 word ook sedert 2014 in twee romplengtes vervaardig. Die oorspronklike 777-200 variant begin met kommersiële diens in 1995, gevolg deur die uitgebreide-reeks 777-200ER in 1997. Die gestrekte 777-300, wat 10,1 meter (33,3 voet) langer is, is in 1998 in diens gestel. Die langer reeks 777-300ER en 777-200LR variante kom in diens in 2004 en 2006 onderskeidelik, terwyl 'n vragskip weergawe, die 777F, sy debuut in Februarie 2009 gemaak het. Beide langreeksweergawes en die vragskip gebruik General Electric GE90-enjins en het vlerkpunte wat boontoe gebuig is om aerodinamika te verbeter. Die vroeëre 777-200, -200ER en -300 weergawes is toegerus met GE90, Pratt & Whitney PW4000 of Rolls-Royce Trent 800-enjins. Die 777-200LR is die wêreld se langste reikafstand vliegtuig en kan meer as halfpad ononderbroke om die wêreld vlieg; dit hou die rekord vir die langste afstand geenstop gevlieg deur 'n kommersiële vliegtuig. 


</doc>
<doc id="86095" url="https://af.wikipedia.org/wiki?curid=86095" title="Biogenese">
Biogenese

Die Wet van biogenese is deur Pasteur en Virchow daar gestel. Dit sê dat alle selle afkomstig is van ander selle – "omni cellules e cellules". Lewende organismes ontstaan vanuit ander soortgelyke lewende organismes (soort gee oorsprong aan soort) en kan nooit vanuit nie-lewende materiaal ontstaan nie.



</doc>
<doc id="86096" url="https://af.wikipedia.org/wiki?curid=86096" title="Abiogenese">
Abiogenese

Abiogenese is Huxley se benaming vir spontane generasie.

A (sonder) + bio (lewe) + genese – die idee dat lewende organismes op een of ander manier vanuit nie-lewende materiaal geproduseer kan word.

Pasteur en Virchow het dit tot 'n baie groot mate gediskrediteer deur die wet van Biogenese.



</doc>
<doc id="86097" url="https://af.wikipedia.org/wiki?curid=86097" title="Biogenetiese wet">
Biogenetiese wet

Die biogenetiese wet is ontwikkel deur Ernst Haeckel. Dit is die idee dat embrioniese ontwikkeling (ontogenese) 'n kortlikse herhaling van evolusionistiese ontwikkeling (filogenese) is. Hiervolgens het Haeckel geïmpliseer dat 'n organisme tydens embrioniese ontwikkeling deur stadiums gaan wat met die volwasse vorms van sy evolusionistiese voorgangers ooreenstem.

As voorbeeld, Haeckel het besef dat mense op 'n stadium voor hulle gebore splete in hul nek het. Hierdie splete lyk baie soos die kiewe in volwasse visse. Later ontwikkel die fetus 'n stert en mense word soms selfs met sterte gebore. Haeckel se gevolgtrekking was dat mense, tydens hul evolusie, eers in die water gelewe het en op 'n stadium sterte gehad het.

Dit word vandag aanvaar dat die menslike embrio leidrade oor sy ontwikkeling bevat, maar die verhouding is nie naastenby so direk as wat Haeckel voorgestel het nie.



</doc>
<doc id="86102" url="https://af.wikipedia.org/wiki?curid=86102" title="Bloemlesing">
Bloemlesing

'n Bloemlesing is 'n publikasie wat 'n versameling literêre werke van 'n skrywer of skrywers bevat. 'n Bloemlesing kan stukke van die beste skrywers bevat, of die beste stukke van 'n spesifieke skrywer. Dit kan 'n versameling van gedigte, kortverhale, toneelstukke, liedjies of uittreksels wees.

Die woord "bloemlesing" is afgelei van die Grieks woord "ἀνθολογία" ("'n versameling blomme"). Die skrywes word hier met blomme vergelyk.

'n Bloemlesing moet nie met die volledige versameling werke, of oeuvre van 'n skrywer verwar word nie.

Enkele voorbeelde ter illustrasie:


</doc>
<doc id="86103" url="https://af.wikipedia.org/wiki?curid=86103" title="Incheon Internasionale Lughawe">
Incheon Internasionale Lughawe

Incheon Internasionale Lughawe (IATA-kode: ICN, ICAO: RKSI) (Koreaans: 인천 국제 공항) is die grootste lughawe in Suid-Korea, die primêre lughawe in diens van die Seoel Nasionale hoofstadgebied, en een van die grootste en besigste lughawens ter wêreld. Die Internasionale Lughaweraad het dit vir sewe jaar agtereenvolgens (2005-2012) aangewys as die beste lughawe in die wêreld. Die lughawe het 'n gholfbaan, 'n spa, private slaapkamers, ysskaatsbaan, 'n kasino, binnenshuise tuine en 'n museum van die Koreaanse kultuur. 

Die lughawebestuur beweer dat die gemiddelde vertrektyd slegs 19 minute duur (die wêreldwye bedryfsgemiddeld is 60 minute) en aankoms slegs 12 minute (gem. 45 minute wêreldwyd), dit maak dit een van die vinnigste lughawens in die wêreld vir doeaneverwerking. Die belastingvrye winkelsentrum is ook aangewys as die wêreld se beste vir drie jaar agtereenvolgens in 2012 deur Business Traveler. Incheon Internasionale Lughawe beweer ook dat dit net 'n 0,0001% bagasie-verkeerde-hanteringskoers het. 

Incheon Internasionale Lughawe is 48 km (30 myl) wes van Seoul, die hoofstad en grootste stad van Suid-Korea, geleë en is die belangrikste sentrum vir Korean Air, Asiana Airlines, Air Jeju en Polar Air Cargo. Die lughawe dien as 'n sentrum vir internasionale burgerlike lugvervoer en vragverkeer in Oos-Asië. Incheon Internasionale Lughawe is tans ook Asië se agtste besigste lughawe in terme van passasiersgetalle en die wêreld se vierde besigste lughawe vir vragverkeer. In 2011 het 35 062 376 passasiers die lughawe gebruik. 

Die lughawe het vroeg in 2001 vir besigheid geopen om die ouer Gimpo Internasionale Lughawe te vervang, wat nou meestal binnelandse bestemmings bedien asook pendelvlugte na alternatiewe lughawens in Sjina, Japan en Taiwan.


</doc>
<doc id="86104" url="https://af.wikipedia.org/wiki?curid=86104" title="Zelda la Grange">
Zelda la Grange

Zelda la Grange is die voormalige privaatsekretaresse van Nelson Mandela. Sy het nie net sekretariële werk vir hom gedoen nie, maar was ook sy woordvoerder, reisgenoot en 'n vertroueling wat 19 jaar saam met hom gewerk het.

La Grange is op 29 Oktober 1970 in Pretoria, Suid-Afrika gebore. Haar vader was 'n uitvoerende bestuurder by Suid-Afrikaanse brouerye en het later sy eie slaghuis bedryf. Haar moeder was 'n onderwyseres. Beide haar ouers was nasionaliste. Hulle het in Wonderboom-Suid gewoon, waar sy op 20-jarige ouderdom vir die eerste keer van Mandela se bestaan te wete gekom het.

Sy het 'n "uitvoerende sekretariële diploma" van die destydse Technikon Pretoria ontvang. Vanaf 1994 tot 1996 werk sy as 'n tikster vir Mary Mxadana, destyds Nelson Mandela se privaatsekretaresse. In 1996 word sy tot assistent-privaatsekretaresse bevorder en in 1999 word sy die "Privaatsekretaris van die Kantoor van die President". Sedert 1999, na Mandela se uittrede, het sy hom tot sy dood in Desember 2013 bygestaan en help versorg.

Sy sien haarself as 'n ere-kleindogter van Mandela, 'n stelling wat Mandela self beaam het. Na Madiba se afsterwe het sy R50 000 van hom geërf (soos al sy persoonlike werknemers), en voortgegaan om sy humanitêre werk te koördineer en te koester.



</doc>
<doc id="86105" url="https://af.wikipedia.org/wiki?curid=86105" title="Bernard Price">
Bernard Price

Dr. Bernard Price (1877 - 1948) was 'n Brits gebore ingenieur en fisikus wat in Londen gebore is. Hy kom in 1909 in Suid-Afrika aan en word aangestel as hoofingenieur van die pasgestigte "Victoria Falls and Transvaal Power Company". In 1927 word hy hoofbestuurder van dié maatskappy. Hy was ook die uitvinder van die Merz-Price Differensiaalstelsel vir Outomatiese Diskriminerende Afsluiters". 

Hy was ook die president van die "Suid-Afrikaanse Instituut van Elektrotegniese Ingenieurs" en 'n lid van die raad van die Universiteit van die Witwatersrand. Hy tree in 1936 af en die regering stel hom aan as lid van die Maatskaplike en Ekonomiese Beplanningsraad. Hy was verantwoordelik vir die stigting en nalating van die "Bernard Price-Instituut vir Geofisiese Navorsing" en vir die groot vooruitgang op die gebied van kragproduksie in die Unie van Suid-Afrika. Hy is op 9 Julie 1948 oorlede.



</doc>
<doc id="86106" url="https://af.wikipedia.org/wiki?curid=86106" title="Riverton">
Riverton

Riverton is 'n nedersetting en terrein van die pompstasie vir die Kimberley waterwerke en geleë aan die Vaalrivier. Vroeër was daar na diamante gedelf in die omgewing. Dit is ook 'n gewilde naweekoord.




</doc>
<doc id="86108" url="https://af.wikipedia.org/wiki?curid=86108" title="Naeltjies">
Naeltjies

Naeltjies is die aromatiese blomknoppe van die naeltjieboom ("Syzygium aromaticum") in die familie Myrtaceae. Hulle is inheems aan die Molukke-eilande in Indonesië en word algemeen gebruik as 'n spesery. Naeltjies word hoofsaaklik kommersieel geoes in Indonesië, Indië, Madagaskar, Zanzibar, Pakistan, Sri Lanka en die grootste produsent, Pemba-eiland, net langs die kus van Tanzanië.

Die naeltjieboom is 'n immergroen plant wat 8 tot 12 m hoog groei, met groot blare en blomme gegroepeer in terminale trosse. Die blomknoppe het aanvanklik 'n ligte kleur wat geleidelik groen word en dan na 'n helderrooi verander wanneer dit gereed is om te oes. Naeltjies word geoes op 1.5-2.0 cm lengte en bestaan ​​uit 'n lang kelk wat eindig in vier verspreide kelkblare en vier ongeopende blare wat 'n klein sentrale bal vorm.
Terwyl dit histories in die Weste gebruik word vir tandpyn, het die Amerikaanse Food and Drug Administration (FDA) eugenol (een van die chemikalieë wat in naeltjieolie voorkom) se doeltreffendheid afgegradeer. Die FDA glo nou dat daar is nie genoeg bewyse bestaan dat eugenol effektief is teen tandpyn nie. Naeltjieolie blyk veilig te wees om op die vel aan te wend.

Studies oor sy doeltreffendheid om koors te verminder, gebruik as 'n muskietafweermiddel, en om voortydige ejakulasie te voorkom, blyk onbeduidend te wees. Naeltjieolie kan bloedsuikervlakke verlaag. 

Die knoppies of ogies het anti-oksidant eienskappe. 

Naeltjieolie kan gebruik word om vis te verdoof en langdurige blootstelling aan hoër dosisse (die aanbevole dosis is 400 mg/l) word beskou as 'n menslike wyse van genadedood vir visse. 

Daarbenewens word naeltjieolie gebruik in die voorbereiding van 'n paar tandepastas, lakseerpille en "Clovacaine" oplossing, wat as 'n plaaslike verdowing gebruik word vir mondseertjies en -inflammasie. Eugenol word gemeng met sinkoksied om 'n tydelike tandvulling te vorm. 


</doc>
<doc id="86110" url="https://af.wikipedia.org/wiki?curid=86110" title="Paprika">
Paprika

Paprika is 'n spesery gemaak van fyngemaalde, gedroogde vrugte van "Capsicum annuum", óf soetrissie of chilipeperrasse of mengsels daarvan. Paprika word dikwels geassosieer met Hongarye, want dit word algemeen in die Hongaarse kookkuns gebruik. Spanje en Portugal het "Capsicum annuum" van die Amerikas na die Ou Wêreld ingevoer. Spaanse Pimentón, soos dit daar bekend is, het dikwels 'n rokerige smaak as gevolg van hoe die Spaanjaarde dit gedroog het. Sommige weergawes van paprika en Pimentón is gerook. Die geurmiddels word in baie kombuise gebruik om kleur en geur aan geregte te verleen, maar dit word gewoonlik geassosieer met Turkye, Spanje, Portugal, Griekeland, Hongarye, Roemenië, Kroasië, Serwië, Bulgarye, Marokko en Suid-Afrika.


</doc>
<doc id="86112" url="https://af.wikipedia.org/wiki?curid=86112" title="Agent 2000">
Agent 2000

Agent 2000 is 'n Afrikaanse spioenfliek vir tieners. Die rolprent is by die Hoërskool Randburg in Johannesburg verfilm en op 28 Maart 2014 in Suid-Afrika vrygestel. Die regisseur was Stefan Nieuwoudt terwyl Paul Loots, wat voorheen in Roepman te sien was, die hoofrol as "Agent 2000" vertolk. 

Die rolprent is 'n aksiedrama van 'n tegnologie-mal geheime agent wat gehuur word om ‘n skoolboelie te ontmasker. Dit het 'n ouderdomsperk van 7-9 OL (ouerleiding) vir Geweld.


Agent 2000, oftewel W..w.. walter du Toit, se tyd raak min. Hy moet gou speel as hy Hoërskool Randburg se berugte boelie, "die Laksman", voor die einde van die ontgoeningstydperk wil ontmasker. Sou Walter daarin slaag, kan hy sy vermomming in die kas bêre, die publieke skool vaarwel roep en sy lewe as 14-jarige wat tuisonderrig ontvang voortsit.

Sou hy egter misluk, word die skoolhoof afgedank, is sy reputasie as geheime agent daarmee heen, verloor hy sy nuwe beste vriend en is hy die meisie van sy drome kwyt.

'n Taak wat aanvanklik na kinderspeletjies gelyk het verander gou in Walter se grootste nagmerrie. Sal hy die laksman betyds kan vang of sal Agent 2000 uiteindelik die Laksman se grootste teiken nog wees?



</doc>
<doc id="86119" url="https://af.wikipedia.org/wiki?curid=86119" title="Paul Loots">
Paul Loots

Paul Loots is 'n jong Afrikaanse akteur. Hy maak sy filmdebuut in 2011 in Roepman waarin hy die hoofrol van Timus Rademan vertolk. Loots speel ook die rol van Karel van Aswegen (jr.) in die film Verraaiers (2013). Sy tweede hoofrol was die van Walter in Agent 2000 (2014).

Loods voltooi sy laerskoolloopbaan op 14-jarige ouderdom van Laerskool Swartkop. Hy was die onderhoofseun en is as die skool se beste drama-, redenaars- en kultuurleerder aangewys. Hy is tans 'n leerder van Hoërskool Eldoraigne in Centurion.



</doc>
<doc id="86121" url="https://af.wikipedia.org/wiki?curid=86121" title="Charles Rudd">
Charles Rudd

Charles Dunell Rudd (22 Oktober 1844 - 16 November 1916) was 'n vennoot van Cecil John Rhodes en is in Hanworth Hall, Norfolk, Engeland gebore. Hy ontvang opleiding in Harrow en Cambridge en was ook 'n goeie atleet. Hy kom op 22-jarige ouderdom in die Kaap aan en jag etlike jare saam met John Dunn. Hy vertrek na Kimberley en ontmoet daar vir Cecil John Rhodes. Hulle vorm 'n vennootskap en koop elk 'n kwart kleim in die De Beersmyn. Dit lei tot die eindelike ontstaan van De Beers Consolidated Mines. Gedurende 1883 word Rudd 'n lid van die Kaapse Parlement. Hier was hy verantwoordelik vir wetgewing om onwettige diamanthandel te beëindig. Hy speel 'n groot rol in die stigting van die maatskappy "Goldfields of South Africa". Gedurende 1888 gaan hy na Matabeleland en verkry namens Rhodes 'n konsessie van Lobengula waarop die oktrooi vir die British South Africa Company gebaseer is. Hy is oorlede in 1916.



</doc>
<doc id="86122" url="https://af.wikipedia.org/wiki?curid=86122" title="Eersterivier (rivier)">
Eersterivier (rivier)

Die Eersterivier vloei deur Stellenbosch en deur verskeie bekende Bolandse wingerdplase.

Die groep bergpieke by Stellenbosch is tot 1 500m hoog, kry 'n hoë reënval en selfs sneeu in die winter. Hierdie berge vorm 'n belangrike waterskeiding: noordweswaarts vloei die water na die Groot-Bergrivier en na die ooste voed hulle die Sonderendrivier. Suidwaarts dreineer die Eersterivier die Jonkershoekberge, Simonsberg, die Stellenboschberge en die Helderberg. Die Eersterivier ontvang water van enkele sytakke. In Stellenbosch sluit vanaf die omgewing van Koelenhof die Plankenbrugrivier met sy sytak die Krommerivier (vanaf die wynplaas Rustenburg) aan. Die Bloukliprivier kom uit die Stellenboschberge, en vloei via die plaas Keerweder en die dorpsgebied De Zalze naby die Vlottenburgstasie in die Eersterivier. Slegs in besonder goeie reënjare loop die Kuilsrivier (rivier) by Macassar in die Eersterivier. Met 'n ingewikkelde sisteem van damme, kanale, pypylyne en tonnels deur berge is die Eersterivier verbind aan die Theewaterskloofdam in die bolope van die Sonderendrivier en die Bergrivier. Water kan hierdeur tussen die rivierstelsel uitgeruil word.

In sy bolope staan die rivier ook bekend as die Jonkershoekrivier. Daar vloei dit deur denneplantasies en verby 'n forelkwekery. Daarna loop dit deur die wynplase Oude Nektar, Klein Gustrouw (voorheen Leef-op-Hoop) en Schoongezicht (tans die bekende Lanzerac) na die woonbuurt Mostertsdrift op Stellenbosch. Van daar af word ook water afgekeer na verskeie leivore en die ou meulstroom. Aan die westekant van die dorp loop die rivier deur die plase Libertas en Fleurbaai, en daarna suidwaarts (en oos van die Baden Powell-rylaan) oor die plase Vredenburg, Vlottenburg, Spier, Lynedoch, Welmoed en Meerlust en die stadsgebiede Faure (voorheen die plaas Vergenoegd) en Macassar (voorheen die plaas Zandvliet). By Macassar swaai die rivier suidoos, verby die kramat van sjeik Josef en die Macassar-watersuiweringswerke om met 'n lagune by Macassarstrand in Valsbaai uit te mond.

Die vallei van die Eersterivier was die eerste van die binnelandse rivieroewers wat deur blanke boere bewoon en bewerk is. Korporaal Willem Muller het in September 1655 hierdie eerste rivier teengekom nadat hy die Kaapse Skiereiland verlaat het. Hieronimus Cruse maak in 1669 reeds van die rivier melding in sy reisjoernaal. Op 'n kaart van die einde van die 17de eeu van die gebied verskyn al die name van die Eersterivier sowel as die van die “Tweederivier”, vandag bekend as die Lourensrivier. Stellenbosch is gestig op 'n eiland in die rivier. In 1716 en weer in 1768 het die rivier die dorpie oorstroom en is 'n deel van die rivier gedemp om die eiland uit te skakel.



</doc>
<doc id="86127" url="https://af.wikipedia.org/wiki?curid=86127" title="Mickey Rooney">
Mickey Rooney

Mickey Rooney (23 September, 1920 – 6 April, 2014), gebore in New York, was 'n Amerikaanse akteur en verhoogkunstenaar. Sy regte naam was Joe Yule Junior. Hy het in meer as 200 rolprente opgetree en verskeie toekennings ingepalm, onder andere 'n Oscar, 'n Golden Globe en 'n Emmy-toekenning. Hy is op 6 April 2014 op 93-jarige ouderdom oorlede.

Rooney het in talle rolprente gespeel, om enkeles te noem:




</doc>
<doc id="86128" url="https://af.wikipedia.org/wiki?curid=86128" title="Ásgeir (dubbelsinnig)">
Ásgeir (dubbelsinnig)

Ásgeir is 'n eerstenaam in Nordiese lande. In Noors word dit geskryf Asgeir, terwyl dit in Yslands met 'n geakkuteerde A geskryf word, d.w.s. Ásgeir. Die Deense ekwivalent is Asger. Ander Deense weergawes van die naam sluit in Eske, Esge, Asgar, en Asker.

In die Nordiese tale beteken "As" "god" en "geirr" "spies". Dus beteken Ásgeir "goddelike spies" of "spies van die gode". Die naam Ásgeir ontstaan in die tyd van die Wikings en verval geleidelik in onbruik. Tydens die Nordiese renaissance in die 19de eeu herleef dit gewildheid, en is dit vandag 'n algemene eerstenaam.

Asgeir mag verwys na:


Ásgeir mag verwys na:

Asger mag verwys na:



</doc>
<doc id="86129" url="https://af.wikipedia.org/wiki?curid=86129" title="Ásgeir">
Ásgeir

Ásgeir Trausti Einarsson (geb. 1 Julie 1992, dus jaar oud) is 'n Yslandse solo sanger-liriekeskrywer wie se musiek as melodiese folk beskryf word. Voor 2013, terwyl hy hoofsaaklik in Ysland musikaal aktief was, het hy onder die verhoognaam Ásgeir Trausti te werk gegaan. Sedertdien, en met die internasionale mark as teiken, word sy musiek onder die mononiem Ásgeir bekendgestel. Ásgeir tree op saam met sy eie instrumentgroep, die Ásgeir Trausti Band. Hy speel ook kitaar in die Yslandse musiekgroep The Lovely Lion.

Ásgeir se debuutalbum heet "Dýrð í dauðaþögn" (2012; "Heerlikheid in doodsestilte"). Met "Dýrð í dauðaþögn" word Ásgeir die snel rysendste Yslandse ster: albumverkope steek dié van internasionale Yslandse sensasies Sigur Rós en Björk verby, en teen April 2014 besit een uit elke tien Yslanders 'n kopie van Ásgeir se album.

Die eerste enkelsnit van "Dýrð í dauðaþögn", "Sumargestur" ("somergas"), het die tweede posisie op die Yslandse trefferlys Tónlist behaal. Hierna is "Leyndarmál" ("geheim") vrygestel wat vir ses weke in eerste posisie op Tónlist gebly het, gevolg deur die titelsnit "Dýrð í dauðaþögn" wat drie weke in eerste posisie op Tónlist gebly het.

In 2012 werk Ásgeir saam met Blaz Roca aan die Kersfeessnit "Hvítir skór" ("wit skoene"), wat vir nege opeenvolgende weke oor die Kerstydperk van 2012/2013 in die boonste posisies op die Yslandse Trefferlys gebly het.

Op 28 Oktober 2013 stel Ásgeir 'n Engelstalige weergawe van "Dýrð í dauðaþögn" op iTunes vry onder die titel "In the Silence" ("In die stilte"). Die plaat is internasionaal op 27 Januarie 2014 vrygestel. Die Engelse vertaling en reproduksie van die album is bygestaan deur die Amerikaanse sanger John Grant. Hierdie uitgawe het trefferlyste in Nederland en België behaal.














</doc>
<doc id="86133" url="https://af.wikipedia.org/wiki?curid=86133" title="Rudolf Steiner">
Rudolf Steiner

Rudolf Joseph Lorenz Steiner (* 27 Februarie 1861 in Kraljevec, Keiserryk Oostenryk, tans Kroasië; † 30 Maart 1925 in Dornach, Switserland) was 'n Oostenrykse esoteriese denker, filosoof en opvoedkundige wat veral bekendheid verwerf het as die grondlegger van die antroposofie, 'n esoteriese wêreldbeskouing wat by vroeëre esoteriese strominge soos teosofie, die Orde van die Rosekruisers, die Gnosis en die idealistiese filosofie aansluit. 

Met hierdie wêreldbeskouing as basis het Steiner aanbevelings gemaak vir 'n verskeidenheid lewensterreine, waaronder opvoedkunde (Waldorf-pedagogiek), kuns (euritmie), antroposofiese argitektuur, godsdiens (die Christegemeenskap) of landbou (biologies-dinamiese landbou).


</doc>
<doc id="86141" url="https://af.wikipedia.org/wiki?curid=86141" title="Jubilee-diamant">
Jubilee-diamant

Die Jubilee-diamant, oorspronklik bekend as die Reitzdiamant, is 'n kleurlose, kussing-vormige diamant van 245.35 karaat (49.07 gram). Dit is die tiende grootste diamant ter wêreld. Die diamant is aanvanklik na Francis William Reitz, die destydse president van die Oranje-Vrystaat, waar die steen ontdek is, genoem. In 1897 is dit na die huidige naam hernoem om koningin Victoria se 60ste jaar op die troon te gedenk.

Die oorspronklike steen, 'n rowwe agtvlakkige klip van 650.80 karaat (130.16 g) is in 1895 by die Jagersfonteinmyn in Suid-Afrika ontdek. 'n Konsortium van diamanthandelaars uit Londen koop dit in 1896 saam met die groter Excelsior-diamant, en stuur dit na Amsterdam waar dit deur M.B. Barends gepoleer is. 'n Veertig karaat (8 g) stuk is verwyder, wat self 'n 13.34 karaat (2.668 g) peervormige steen opgelewer het, en uiteindelik deur Carlos I van Portugal gekoop is.

Dorabji Tata koop die diamant in ongeveer 1900 en skenk dit aan sy vrou, Meherbai. Sy het dit tydens openbare funksies en met haar besoeke aan die koninklike howe gedra. Die Jubilee-diamant was die grootste ter wêreld tot 'n groter diamant in 1905 tentoongestel is. Dit is net ná Tata se dood in 1932 verkoop en die geld is vir die stigting van die "Sir Dorabji Tata Trust" gebruik.


</doc>
<doc id="86146" url="https://af.wikipedia.org/wiki?curid=86146" title="E.T.A. Hoffmann">
E.T.A. Hoffmann

Ernst Theodor Amadeus Hoffmann (* 24 Januarie 1776 in Koningsberg as "Ernst Theodor Wilhelm Hoffmann"; † 25 Junie 1822 in Berlyn) was een van die belangrikste persoonlikhede van die Duitse Romantiese beweging, en alhoewel hy veral as Romantiese skrywer van fantastiese en gruverhale bekendheid verwerf het, het hy van jeug af ook groot belang in musiek en tekenkuns gestel. So het hy hom later naas sy literêre loopbaan en sy verwerwing van 'n akademiese graad in regswetenskappe ook as komponis, kapelmeester, musiekkritikus, tekenaar en spotprenttekenaar bekwaam.

Gedurende sy vroeë loopbaan in die regte het sy eerste musikale komposisies - 'n simfonie en 'n klaviersonata - ontstaan. Weens sy bewondering vir die Oostenrykse komponis Wolfgang Amadeus Mozart het hy in 1804 sy derde voornaam in "Amadeus" verander. 

Die algemene optimistiese verwagtinge, wat mense aan die begin van die 19de eeu gekoester het, het Hoffmann tot sy eerste stukke geïnspireer wat egter nooit gepubliseer is nie. Ná sy aanstellings by verskillende geregshowe in Posen (tans Poznań), Plock (Płock) en Warskou kon hy net in sy vrye tyd uitdrukking aan sy musikale aanleg gee. In 1808 het hy egter 'n pos as musikale direkteur by die teater in Bamberg, Beiere aanvaar.

Sy betrokkenheid by verskillende Duitse teaters het sy belangstelling in literatuur gewek. In 1815 het Hoffmann sy eerste literêre sukses met die verhaalbundel "Fantasiestücke in Callots Manier" (insluitende "Ritter Glück" en "Der goldene Topf") behaal. Ook sy latere werke was dikwels verhaalbundels soos sy "Nachtstücke" (met verhale soos "Der Sandmann" en "Das steinerne Herz") wat in 1817 gepubliseer is, en "Die Serapionsbrüder" (1821, met "Das Fräulein von Scuderi" en "Zacharias Werner"). Sy bekendste literêre werk is die roman "Die Elixiere des Teufels" (1816).

Met sy dood in 1822 in Berlyn het Hoffmann meer as vyftig romans en verhale, 'n tiental toneelstukke en byna twintig instrumentele werke en sangstukke agtergelaat. Hoffmann se verhale het as basis vir Jacques Offenbach se beroemde opera "Die verhale van Hoffmann" gedien waarin Hoffmann as (fiksionele) held verskyn. Die Russiese choreograaf Marius Petipa het in 1891 aan Pjotr Iljitsj Tsjaikofski opdrag gegee om 'n ballet te skryf na Hoffmann se verhaal "Die neutkraker en die muiskoning". Die werk, wat Tsjaikofski gelewer het, is vandag steeds 'n gunsteling van talle balletliefhebbers. Ook Léo Delibes se komiese ballet "Coppélia" (1870) baseer op twee van Hoffmann se verhale.


</doc>
<doc id="86147" url="https://af.wikipedia.org/wiki?curid=86147" title="ß">
ß

ß (uitgespreek as Eszett [ɛsˈt͜sɛt], ook "scharfes S" of "Scharf-S" ("stemlose s") genoem) is 'n letter van die Duitse alfabet en die enigste wat uitsluitlik in die Duitse taal voorkom. Dit het oorspronklik uit die ligatuur of koppelletter tussen die lang ſ ('n variant van die letter s) en 'n grafiese variant van die letter z ontstaan.

Die ß is 'n medeklinkerletter waarmee die stemlose s-klank (stemlose alveolare frikatief, in die internasionale fonetiese alfabet: [s]) weergegee word. Tans word die ß uitsluitlik in die Duitse skryftaal gebruik, met uitsondering van Switserland en Liechtenstein waar dit gereeld deur "ss" vervang word (behalwe in publikasies wat op die hele Duitse taalgebied gemik is). Die Duitssprekende minderhede in België, Denemarke (Noord-Sleeswyk) en Italië (Suid-Tirool) gebruik die „ß“ in hul skryftaal volgens die spelreëls van Duitsland, Oostenryk en Luxemburg. Dieselfde geld vir Duitssprekende Namibiërs.

Met die Duitse spellingshervorming van 1996 is die voorheen onreëlmatige spelling van "ß" en "ss" by die uitspraak aangepas. Tans kan die ß slegs op 'n lang klinker of 'n diftong volg (soos byvoorbeeld in "Fuß", "Spaß", "weiß"). Kort klinkers vereis nou die ss-spelling ("muss", "Fass", "Russland" - voor 1996: "muß", "Faß", "Rußland").

Alhoewel die ß tans in ander tale, insluitende Afrikaans en Engels, nie meer gebruik word nie, het dit as ſs-ligatuur nog tot in die 18de eeu deel uitgemaak van 'n aantal alfabette, waaronder Sweeds. In baie middeleeuse, maar ook in moderne dokumente kom 'n teken, wat baie op die letter ß lyk, as afkorting vir "sch" voor, byvoorbeeld vir die geldeenheid Schilling.

Tot op 29 Junie 2017 was die ß die enigste letter in die Duitse alfabet sonder 'n amptelike hoofletter.


</doc>
<doc id="86151" url="https://af.wikipedia.org/wiki?curid=86151" title="Duits-Suidwes-Afrika">
Duits-Suidwes-Afrika

Duits-Suidwes-Afrika (Duits: "Deutsch-Südwestafrika", "DSWA") was vanaf 1884 tot 1915 'n kolonie van die Duitse Keiserryk op die gebied van die huidige Namibië. Met 'n oppervlakte van 835 100 km² was dit omstreeks 1,5-keer groter as die Duitse Keiserryk en die enigste Duitse kolonie, waar 'n aansienlike kolonisasie deur Duitsers plaasgevind het.

Op 1 Julie 1890 is die sogenaamde "Zanzibar-Helgoland-Verdrag" tussen die Duitse Keiserryk en die Verenigde Koninkryk onderteken. Daarmee het Helgoland en die Kaprivistrook deel van die Duitse Keiserryk geword, terwyl Wituland (hede in Kenia geleë) en Zanzibar (destyds nie deel van die Duitse koloniale ryk nie) by die Britse koloniale ryk ingelyf is.

Tydens die Suidwes-Afrika-veldtog is Duits-Suidwes-Afrika in 1915 deur Geallieerde troepe van die Unie van Suid-Afrika en die Verenigde Koninkryk verower. Ná die einde van die Eerste Wêreldoorlog het Suidwes-Afrika as gevolg van die Verdrag van Versailles 'n Volkebondmandaat van Suid-Afrika geword. Die gebied het ná die einde van die Namibiese Onafhanklikheidsoorlog in 1990 as Namibië onafhanklik geword.








</doc>
<doc id="86152" url="https://af.wikipedia.org/wiki?curid=86152" title="Þing">
Þing

'n Þing (uitspraak: ; letterlik "ding" of "saak") was 'n tipe volksvergadering in Germaanse en sommige Keltiese samelewings waar vryburgers en regsprekers ontmoet het om sake van plaaslike regering te bespreek. 'n Bekende voorbeeld is die Yslandse parlement, die , wat uit hierdie tipe volksvergadering ontstaan het.

Die woord "þing" soos dit in Oudnoors, Oudfries en Oudengels die betekenis van "vergadering" gehad het, het dieselfde etimologiese oorsprong as die woorde "thing" (Engels), "Ding" (Duits), "ding" (Afrikaans en Nederlands), en "ting" (Deens, Noors, en Sweeds) wat vandag "voorwerp" beteken. Hierdie oorsprong is die Oergermaanse "þingą" ("vergadering").

Die ewolusie van die woord "þing" se betekenis van "vergadering" tot "voorwerp" kan vergelyk word met dié van die Latynse "causa" ("dagvaarding") tot "chose" (Frans), "cosa" (Spaans, Italiaans, en Katalaans), en "coisa" (Portugees), wat almal "voorwerp" of "ding" beteken.

Verder kan die verband wat die woord "þing" tussen "vergadering" en "voorwerp" het, ook vergelyk word met die woord "saak" (Afrikaans), "zaak" (Nederlands), "Sache" (Duits), "sak" (Noors), en "sag" (Deens) wat almal beide 'n "affêre" en 'n "voorwerp" kan beteken.

"Þing" beteken parlement in Yslands.


</doc>
<doc id="86153" url="https://af.wikipedia.org/wiki?curid=86153" title="Duits-Oos-Afrika">
Duits-Oos-Afrika

Duits-Oos-Afrika (Duits: "Deutsch-Ostafrika", "DOA") was vanaf 1885 tot 1918 'n kolonie van die Duitse Keiserryk op die gebied van Tanganjika (tans Tanzanië), Rwanda, Burundi en 'n klein gebied in die noorde van Mosambiek. Met 'n oppervlakte van 995 000 km² was dit omstreeks 2-keer groter as die Duitse Keiserryk. Duits-Oos-Afrika het in 1913 'n bevolking van omstreeks 7,7 miljoen gehad en was daarmee die grootste Duitse kolonie.

Op 1 Julie 1890 is die sogenaamde "Zanzibar-Helgoland-Verdrag" tussen die Duitse Keiserryk en die Verenigde Koninkryk onderteken. Daarmee het Helgoland en die Kaprivistrook deel van die Duitse Keiserryk geword, terwyl Wituland (hede in Kenia geleë) en Zanzibar (destyds nie deel van die Duitse koloniale ryk nie) by die Britse koloniale ryk ingelyf is.

Tydens die Oos-Afrika-veldtog is Duits-Oos-Afrika in 1918 deur Geallieerde troepe van Portugal en die Verenigde Koninkryk verower. Ná die einde van die Eerste Wêreldoorlog het Oos-Afrika as gevolg van die Verdrag van Versailles 'n Volkebondmandaat van België en die Verenigde Koninkryk geword en dele is by Portugees-Mosambiek ingelyf. Die gebied het in 1961 as Tanganjika onafhanklik geword, wat in 1964 met Zanzibar tot die huidige Tanzanië saamgesluit het.








</doc>
<doc id="86154" url="https://af.wikipedia.org/wiki?curid=86154" title="Laugarbakki">
Laugarbakki

Laugarbakki is 'n dorp reg teen hoofweg 1 in Miðfirði in Vestur-Húnavatnssýslu (Ysland). Op 1 Januarie 2011 staan die bevolking op 57. In 1998 was dit 89.

Laugarbakki verdeel in drie kerne. Die grootste en noordelikste kern, wat die naaste aan hoofweg 1 lê, sluit 'n gemeenskapsentrum, swembad (wat in twee warmbaddens omskep is), en winkels in. Die middekern bestaan uit verskeie geboue, insluitend woonstelle vir bejaardes. Die suidelike kern beslaan skole en woonstelle vir onderwysers.

Ná die samesmelting van distrikte en munisipaliteite in Húnaþing vestra is die primêre skole van Laugarbakka en Hvammstanga saamgevoeg. Skoolaktiwiteite word tussen die twee dorpe verdeel: die ouer afdelings is op Laugarbakka en die jonger afdelings is op Hvammstanga.




</doc>
<doc id="86156" url="https://af.wikipedia.org/wiki?curid=86156" title="Rolls-Royce Trent">
Rolls-Royce Trent

Die Rolls-Royce Trent is 'n familie van drie-spoel, hoë-omleidingturbowaaier vliegtuigenjins wat deur Rolls-Royce plc vervaardig word. Almal is ontwikkel uit die RB211 met stukraggraderings van 240-420 kN (53 000 tot 95 000 lbf). Weergawes van die Trent is in diens op die Airbus A330, A340, A380, Boeing 777 en 787, en 'n variant is ontwikkel vir die komende A350 XWB. Die Trent is ook aangepas vir mariene en industriële toepassings.

Sedert sy eerste vlug in Augustus 1990 as die Trent 700-model ondervind die Trent aansienlike wêreldwye kommersiële sukses. Dit is gekies as bekendstellingsenjin vir beide van die Boeing 787 se variante (Trent 1000), die A380 (Trent 900) en die A350 (Trent XWB). Die totale aandeel van die mark waarin hy meeding, is sowat 40%. Die goeie verkope van Trentfamilie-enjins het Rolls-Royce die tweede grootste verskaffer gemaak van groot siviele turbowaaiers na General Electric, en daarmee die mededinger Pratt & Whitney na die derde posisie afgeskuif.

Singapore Airlines is tans die grootste operateur van Trent-enjins, met vyf variante in diens of op bestelling.

Die aanvanklike variant, die Trent 600, was die gekose kragbron vir die McDonnell Douglas MD-11 met "British Caledonian" as die enjin se bekendstellingskliënt. Maar British Airways het alle MD-11 bestellings gekanselleer nadat dit British Caledonian in 1987 verkry het. Met die ineenstorting van "Air Europa" in 1991 in die nasleep van die 1990-1991 Golfoorlog, is die enigste ander Trent-aangedrewe MD-11 kliënt ook verloor. Die Trent 600 word daarna afgegradeer na 'n demonstrasieprogram en verdere enjinontwikkeling word verskuif na die Trent 700 vir die Airbus A330. 

Die Trent 700 is die eerste model van die reeks en is eerste in Maart 1995 deur Cathay Pacific in gebruik geneem. Dit is die voorkeurmotor vir die Airbus A330 met 'n gerekende markaandeel van 57%. Die motor het intussen meer as 21 miljoen loopure behaal. Dit is die besverkopermodel in die Trent-reeks met ruim 1 400 verskaf en op bestelling.

Feitlik parallel met die Trent 700 het die ontwikkeling van die Trent 800 plaasgevind, spesifiek vir die Boeing 777. Die eerste Boeing met Trent 800 motors het in Mei 1995 opgestyg, en is in diens geneem deur Cathay Pacific in April 1996. Hoewel verkope stadig op dreef kom, is die markaandeel tans ongeveer 41%. Kenmerkend van die Trent 800 is sy reuse waaierdeursnee van 2,79 meter.

Na 'n lopie met Pratt & Whitney, het Airbus op 15 Junie 1997 op die Paryse Lugskou aangekondig dat hulle die Trent 500 gekies het as kragbron vir die nuwe weergawe A340-500 en A340-600. [16] Twee jaar later, in Mei 1999, het die Trent 500 die eerste keer gedraai en sertifisering behaal in Desember 2000. Dit betree diens op 'n A340-600 van Virgin Atlantic Airways in Julie 2002 en op die ultra-lang reeks A340-500 van Emirates Airline in Desember 2003.

Sedert Januarie 2009 is vaste bestellings vir 139 A340s aangedryf deur Trent 500s van 15 rederykliënte ontvang. Lufthansa is die grootste operateur wat tans 21 vliegtuie in diens het en wêreldwyd is daar ruim 550 eksemplare in gebruik.

Tydens die ontwikkeling van die Airbus A380 in die jare 90 het Rolls-Royce aan die Trent 900 begin werk. Die enjin het vinnig die voorkeurkragbron van die A380 geword. Die eerste bestellings is in Oktober 2000 deur Singapore Airlines geplaas, en die enjin het sy eerste vlug op 27 April 2005 onderneem. 'n Derde van al die A380's is toegerus met 'n viertal Trent 900 motors, in totaal is ruim 200 enjins in gebruik. 

Die Trent 1000 is spesifiek ontwikkel vir die 787 Dreamliner en is in April 2004 deur Boeing as voorkeurmotor vir al drie die weergawes (787-8, 787-9 en 787-10x) gekies. Die eerste bestelling vir die model was in Junie 2004 deur Air New Zealand. In Oktober 2011 is die eerste Dreamliner met Trent 1000-enjins in gebruik geneem deur All Nippon Airways. 

Die Trent XWB word uitsluitlik ontwikkel vir die nuutste vliegtuig van Airbus, die A350 XWB. Dit is die voorkeurenjin vir hierdie vliegtuig, en onderneem in Junie 2013 die eerste vlug op hierdie tuig. Daar is al meer as 1 300 bestellings geplaas, wat die Trent XWB die model in die Trent-reeks maak wat die vinnigste verkoop. 

Rolls-Royce werk intussen aan 'n opvolger vir die Trent-reeks. Die konsepnaam van hierdie enjin lui die RB3039 en sal nie meer as die "Trent" bekend staan nie. Die drie-asige ontwerp word waarskynlik ook vaarwel geroep. Die enjin behoort in die eerste helfte van die volgende dekade in gebruik geneem te word.


</doc>
<doc id="86157" url="https://af.wikipedia.org/wiki?curid=86157" title="Airbus A350 XWB">
Airbus A350 XWB

Die Airbus A350 XWB is 'n familie van langreik, twee-enjin wyerompstralervliegtuie wat ontwikkel en gebou word deur die Europese vliegtuigvervaardiger Airbus. Die A350 is die eerste Airbus waarvan beide die romp- en vlerkstrukture hoofsaaklik van koolstofveselversterkte polimeer gemaak word. Dit kan 250 tot 350 passasiers in 'n tipiese drieklassitplekuitleg vervoer, of met sitplek vir 'n maksimum van 440-550 passasiers, afhangende van die variant.

Die A350 is oorspronklik bedink in 2004 as 'n grootliks nuwe ontwerp, maar met 'n romp wat op die A330 gebaseer is. Dit is afgekeur deur meeste voornemende kliënte. Airbus het die vliegtuig herontwerp en dit herdoop na die A350 XWB (ekstra wyeromp). Airbus het gesê dat dit meer brandstofdoeltreffend sal wees as die mededingende Boeing 787 Dreamliner en die bedryfskoste tot 8% laer. 

Die bekendstellingskliënt vir die A350 was Qatar Airways, wat 80 vliegtuie van al drie variante bestel het. Ontwikkelingskoste word geprojekteer te wees € 120 miljard (VS$ 150 miljard of £ 100 miljard).
Teen 31 Mei 2015 het Airbus bestellings vir 780 vliegtuie van 40 verskillende kliënte oor die wêreld ontvang. Die prototipe-A350 se nooiensvlug was op 14 Junie 2013 by Toulouse-Blagnac-lughawe, Frankryk. 

Die A350 verkry tipe sertifisering van die "European Aviation Safety Agency" in September 2014 en sertifisering van die FAA twee maande later. Die eerste A350 is op 22 Desember 2014 aan Qatar Airways afgelewer, en op 15 Januarie in gebruik gestel.


</doc>
<doc id="86158" url="https://af.wikipedia.org/wiki?curid=86158" title="Lourensrivier">
Lourensrivier

Die Lourensrivier vloei deur Somerset-Wes en die Strand.

Die rivier ontspring in die klowe van Sneeukop, Helderberg, die Hottentots-Hollandberge, Stellenboschberg en die Jonkershoekberge. Daar is die jaarlikse reënval 2 500mm en meer per jaar. Die rivier is 16 km lank en loop deur Lourensford, Vergelegen, Morningside, Bridgewater, kruis die N2-nasionale pad en net daarna sluit die Melksloot van wes by die rivier aan. In die Strand vloei dit onder Broadway verby, suid van die Strand-gholfbaan, onder deur Strandweg en mond by die piekniekterrein in Valsbaai uit.

Die rivier tree in die wintermaande dikwels buite sy oewers en het so al baie skade veroorsaak. Paardevlei word deur die Melksloot met die Lourensrivier verbind. Alhoewel die bolope van die rivier nog in 'n redelike natuurlike staat is, ly die laer dele wat deur stadsgebied loop onder besoedeling en indringerplante. Langs 'n deel van die oewer is die Lourens River Protected Natural Environment. Naby die mond is 10ha hiervan opsygsit as die Dick Bent Voëlreservaat.

Aanvanklik het die rivier as die Tweederivier bekendgestaan. Na wie die rivier later vernoem is, kan nie met sekerheid agterhaal word nie. In 1845 is reeds 'n brug oor die Lourensrivier gebou. Hierdie brug in Somerset-Wes is op een na die oudste brug in Suid-Afrika en is in 1938 tot gedenkwaardigheid verklaar.

Die oudste brug in Suid-Afrika is in die Franschhoekpas.



</doc>
<doc id="86160" url="https://af.wikipedia.org/wiki?curid=86160" title="System/360">
System/360

System/360 was 'n familie van hoofraamrekenaars wat op 7 April 1964 deur IBM aangekondig en tussen 1965 en 1978 verkoop is. Dit was die eerste rekenaars wat geskik was om die volledige spektrum van toepassings te loop, van klein tot groot, en vir beide administratiewe en wetenskaplike toepassings. Die ontwerp het duidelik tussen die argitektuur en implementasie onderskei. Dit het IBM toegelaat om 'n suite van versoenbare ontwerpe teen verskillende pryse beskikbaar te stel. Almal, met die uitsondering van die onversoenbare model-44 en die duurste stelsels, het mikrokode gebruik om die instruksiestel te implementeer. Die instruksiestel het 8-bis adressering gebruik en kon binêre, desimale en swaaipunt- ("floating-point") berekeninge doen.

Die stadigste modelle wat in 1964 aangekondig is het teen 'n spoed van tussen 0.0018 en 0.034 MIPS geloop; die vinnigste modelle was ongeveer 50 keer vinniger met 8 KG en tot 8 MG interne geheue, hoewel die latere ongewoon was, en met tot 8 megagrepe se skyfspasie ("Large Capacity Storage"). 'n Groot stelsel kon so min as 256 KG se hoofgeheue gehad het, maar 512 KG, 768 KG of 1024 KG was meer algemeen.

"System/360" was uiters suksesvol in die mark. Kliënte kon 'n kleiner stelsel koop met die wete dat hulle, indien nodig, altyd na groter stelsel toe kan migreer sonder om hulle toepassings en randapparatuur te vervang. Die ontwerp is as een van die suksesvolste in die geskiedenis beskou, en het 'n groot invloed op die ontwerp van toekomstige rekenaar gehad.

Die hoofontwerper van "System/360" was Gene Amdahl en die projek is deur Fred Brooks bestuur. Hulle het aan die voorsitter, Thomas J. Watson Jr, gerapporteer. Die kommersiële vrystelling is deur een van Watson se ander werknemers, John R. Opel, hanteer, wat die bekendstelling van IBM se familie van "System 360"-hooframe in 1964 bestuur het.

Toepassings wat op die "System/360" kon loop kan tot vandag op IBM se nuutste "System Z" stelsels geloop word (terugwaarts versoenbaar).


</doc>
<doc id="86162" url="https://af.wikipedia.org/wiki?curid=86162" title="Michael D. Higgins">
Michael D. Higgins

Michael Daniel Higgins (Iers: "Mícheál D. Ó hUiginn"; * 18 April 1941) is die negende en huidige president van Ierland, 'n amp wat hy sedert 11 November 2011 beklee.

Voor sy verkiesing as Ierse staatshoof het hy as voorsitter van die Ierse Arbeidersparty "(Labour Party") gedien. As afgevaardigde in die Ierse parlement ("Teachta Dála") het hy die kiesafdeling Galway West verteenwoordig en tussen 1993 en 1997 as Ierse minister van kuns, kultuur en Gaeltachtaí (Ierssprekende gebiede) gedien.

Naas sy politieke loopbaan het Higgins hom ook as digter, sosioloog, skrywer en televisie-aanbieder bekwaam.

Michael D. Higgins het in April 2014 'n staatsbesoek aan die Verenigde Koninkryk gebring – die eerste ooit van 'n Ierse staatshoof.


</doc>
<doc id="86163" url="https://af.wikipedia.org/wiki?curid=86163" title="Gaeltacht">
Gaeltacht

Gaeltacht (Iers: [ˈɡeːl̪ˠt̪ˠəxt̪ˠ]] of [ˈɡeːl̪ˠhəxt̪ˠ]; meervoud: "Gaeltachtaí") is die Ierse term vir 'n Ierssprekende streek.

In die Republiek van Ierland word die term gebruik om na enige of alle distrikte te verwys wat deur die regering amptelik as merendeels Ierssprekend erken word, dit wil sê waar 'n meerderheid van die bevolking Iers as huistaal praat. Hierdie distrikte is vir die eerste keer in die vroeë jare van die Ierse Vrystaat amptelik erken nadat die "Gaelic Revival" of Iers-Gaeliese Herlewingsbeweging die publiek se aandag op die inheemse Keltiese taal gevestig het. Die Ierse regering het vervolgens verskeie pogings onderneem om die herlewing van Iers en sy gebruik in die openbare lewe te bevorder.

Tans bedreig die verminderde gebruik van Iers die bestaande grense van Ierse taalgebiede.


</doc>
<doc id="86165" url="https://af.wikipedia.org/wiki?curid=86165" title="Donetsk-oblast">
Donetsk-oblast

Donetsk-oblast (Oekraïens: Доне́цька о́бласть, Russies: Доне́цкая о́бласть) is 'n oblast (of gebied) in oostelike Oekraïne. Die hoofstad en grootste van die oblast is Donetsk. Met ongeveer 4,3 miljoen inwoners is die oblast grootste ten opsigte van sy bevolking in die land. Tot 1961 het die oblast as die "Stalino-oblast" (Сталино) bekend gestaan, vernoem na Josef Stalin. Alhoewel Oekraïens die enige amptelike taal in die oblast is, word Russies sedert 2012 as 'streektaal' erken.




</doc>
<doc id="86169" url="https://af.wikipedia.org/wiki?curid=86169" title="Namibiese Onafhanklikheidsoorlog">
Namibiese Onafhanklikheidsoorlog

Die Namibiese Onafhanklikheidsoorlog, wat van 1966 tot 1990 geduur het, was 'n guerrilla-oorlog wat die nasionalistiese Suidwes-Afrikaanse Volks-Organisasie en andere teen die Suid-Afrikaanse apartheidsregering geveg het. Dit was nou verweef met die Suid-Afrikaanse Grensoorlog.

Suid-Afrika het geadministreer wat destyds nog bekend gestaan het as Suidwes-Afrika, sedert dit die Duitse gebied tydens die Eerste Wêreldoorlog verower het en aansluitend 'n Volkebondmandaat gekry het om die gebied te administreer. In 1966 het die Verenigde Nasies se algemene Vergadering, die opvolger van die Volkebond, Suid-Afrika se mandaat om Suidwes-Afrika te regeer ingetrek en verklaar dat dit onder direkte VN-administrasie sal wees. Suid-Afrika het geweier om hierdie besluit te erken en het voortgegaan om die gebied "de facto" te administreer.

Op 26 Augustus 1966 het guerillamagte van die SWAPO met 'n aanval teen die Suid-Afrikaanse Weermag in Omugulugwombashe begin. Dit was die eerste gewapende geveg tydens die Namibiese stryd vir onafhanklikheid. In herdenking van die dag, is die 26 Augustus 'n openbare vakansiedag in Namibië. Dit is deur die Verenigde Nasies erken as "Namibië Dag", maar Namibiërs verwys daarna as "Heldedag".

Die oorlog is beëindig met die New York-ooreenkoms op 22 Desember 1988, wat ook direkte betrokkenheid van buitelandse troepe in die Angolese burgeroorlog beëindig het. Namibië verkry onafhanklikheid op 21 Maart 1990 en in die volgende verkiesing wen SWAPO 55 van die 72 setels in die Nasionale Vergadering van Namibië, sodat hulle 'n nasionale regering kon vorm.



</doc>
<doc id="86170" url="https://af.wikipedia.org/wiki?curid=86170" title="Joan Fuster">
Joan Fuster

Joan Fuster i Ortells (Sueca, Provinsie van Valencia, 23 November 1922 - Sueca, 21 Junie 1992) was 'n Valenciaanse skrywer in Katalaans.




</doc>
<doc id="86172" url="https://af.wikipedia.org/wiki?curid=86172" title="Lwif-oblast">
Lwif-oblast

Lwif-oblast (Oekraïens: Львівська область) is 'n oblast (of gebied) in westelike Oekraïne. Die hoofstad en grootste stad van die oblast is Lwif. 




</doc>
<doc id="86173" url="https://af.wikipedia.org/wiki?curid=86173" title="George-museum">
George-museum

Die George-museum is 'n kultuur-historiese museum geleë in George, Wes-Kaap, Suid-Afrika. Die hooftema van die museum is die plaaslike geskiedenis van George, met die fokus op die inheemse houtindustrie van die omgewing. Daar is ook 'n uitstallokaal waar Suid-Afrikaanse kuns gehuisves word. Die museum is gestig deur Charles Sayers in 1967, en is aanvanklik in 'n enkele vertrek in Courtenaystraat gehuisves. Die museum is tans in die Drostdy, die woning en kantoor van die landdros, wat omstreeks 1813 onder toesig van die eerste landdros van George, Adrian van Kervel, gebou is. Die Drostdy-gebou was ook voorheen die geskiedkundige Victoria Hotel.

Die George Museum het sy oorsprong in die private versameling van Charles Sayers. Hy was ook die voormalige eienaar en later redakteur van die George & Knysna Herald, 'n koerant wat deur sy ouers in 1881 gestig is. Sayers het voorwerpe en items van kultuur-historiese belang met betrekking tot George uitgestal en bewaar, met 'n spesifieke belangstelling in ou meganiese musiekinstrumente en tikmasjiene. In 1967 word Sayers se "Mini Museum" geopen, geleë in 'n enkelvertrek langs 'n kafee in Courtenaystraat. Die museum was dadelik baie gewild en onder aansporing van die plaaslike owerhede word die museum deur Charles Sayers verskuif na die historiese ou Stadshuis, 'n administratiewe gebou opgerig in 1847. Daarna trek die Sayers Museum die aandag van die owerhede en skaars ses maande na die verskuiwing na die ou Stadshuis, word die museum 'n geaffilieerde museum van die Kaapse Provinsiale Museumdiens, met die inheemse houtnywerheid as hooftema. Weens toenemende gewildheid en gebrek aan spasie, verskuif die museum gou weer na 'n groter gebou, die ou Drostdy (landdros se woning en kantoor). Hier word die oorspronklike museum van Sayers gerekonstrueer as die "Mini Museum" in die huidige George-museum.

Die Drostdy is oorspronklik omstreeks 1813, onder toesig van die eerste landdros van George, Adrian van Kervel opgerig. In 1826 het die Drostdy afgebrand en is dit weer gedeeltelik herbou. Teen die einde van die 19de eeu word dit in die legendariese Victoria Hotel omskep. In 1972 het die Munisipaliteit van George die gebou gekoop en gerestoureer. Sedert 1976 huisves hierdie gebou die George-museum. Die Drostdy of hedendaagse museum, huisves 'n verskeidenheid interessante uitstallings, onder andere die florerende houtnywerheid van die gebied met voorbeelde van ou houtwerkimplemente en -gereedskap, 'n geelhout-boskappershut en aanplantings van inheemse bome in die tuin.

Die dorp George het sy oorsprong te danke aan die plaaslike houtnywerheid. Reg van die begin van Europese kolonisasie in Suid-Afrika sedert 1652, het hout 'n baie belangrike rol in die oorlewing van die setlaars gespeel. Namate die woudgebiede naby Kaapstad egter uitgeput geraak het en oor-ontgin is, het die ontginning van woude in 'n oostelike rigting, met die kus langs, uitgebrei. Die groot woude van die Suid-Kaap is reeds so vroeg as 1711 ontdek, maar as gevolg van die ontoeganklikheid van die area het dit behoue gebly. In 1777 stig die Verenigde Oos-Indiese Kompanjie (V.O.C.) 'n houtkapperspos of buitepos waar George vandag geleë is.

In die voorportaal van die George-museum is die oorspronklike George-baken (Van de Graaff-bakens) wat in 1785 deur die Goewerneur van die Kaap, Cornelis Jacob van de Graaff, namens die V.O.C. opgerig is. Die baken is opgerig om die gebied af te baken en om die Engelse te verhoed om Outeniqualand binne te dring. Die baken is as 'n nasionale monument verklaar in 1962 en as 'n provinsiale erfenis-voorwerp in 1992.

Op 23 April 1811 reik die toenmalige Goewerneur van die Kaap, die Graaf van Caledon, 'n proklamasie uit vir die vorming van 'n nuwe magistraatsdistrik in Outeniqualand met 'n Drostdy gesetel in George. Hy verklaar dat die dorp waar die landdros (later bekend as die magistraat) woonagtig gaan wees, vernoem word na die heersende koning van Engeland, George III.

J.H. Voorman, 'n landmeter van Swellendam was verantwoordelik vir die planne van die Drostdy. Hy het ook die uitleg vir die wye strate van George gedoen. Bouwerk aan die Drostdy het in 1813 begin. Dit was 'n dubbelverdieping grasdak-gebou met vleuels wat verbind was met mekaar deur 'n platdak. Verskeie verslae beskryf die gebou as H-vormig. Die Drostdy, van Kervel se se kantoor en woonhuis, is voltooi aan die einde van 1815. Gedurende Julie 1826, toe die tweede landdros, landdros van der Riet en sy familie weg was met vakansie, het 'n brand amper die Drostdy in puin gelê. Gelukkig het die mure en die saal onder die plat dak bly staan. Die owerhede wou eers die Drostdy herbou, maar besluit later om dit eerder te verkoop en in 1830 word William Hollet die eienaar.

'n Mens kan aanvaar dat toe Hollet die Drostdy herbou het, hy die dele van die gebou wat nog staande was onder die platdak, sou behou het. In die jare daarna het die gebou baie eienaars gehad en elke eienaar het hul eie verbouings en/of aanpassings gemaak. Die grasdak is later vervang met sink en die houtvensters met staal. Bestaande deuropenings is toegemaak en nuwes gemaak. Dele van die mure is gesloop en ander mure is gebou.

Dokumente, genealogiese dokumentasie, foto's, boeke en koerante verwant aan die geskiedenis van George word in die argief gehuisves.

Die George-museum poog om die gemeenskap bewus te maak van hul kultuur en geskiedenis, en om benewens 'n beter begrip te kweek van hul omgewing deur die uitstallings van die museum. Die museum versamel en stal voorwerpe uit wat verband hou met die kulturele geskiedenis van George en die omgewing daarvan, vanaf die ontstaan van die dorp as 'n V.O.C.-buitepos. Die buitepos het gou die middelpunt geword van 'n florerende houtindustrie. Die museum se hooftema, die "Inheemse bos-en houtbedryf van die Suid-Kaap" fokus op die Suid-Kaapse inheemse houtbedryf en die rol wat hierdie nywerheid gespeel het in die geskiedenis van die dorp. Die Houttema is uniek in die sin dat geen ander Suid-Kaapse museum die houttema as hooftema het nie.

Die buitelugkompleks wat fokus op die houtnywerheid, bestaan uit aanplantings van inheemse woudbome, die Houtmuseum en 'n gerekonstrueerde geelhout-boskappershut(c. 1910+). Die boskappershut is ook gemeubileer volgens verslae en mondelinge vertellinge van ou boskappers. Vanaf die begin van kolonisasie in Suid-Afrika was hout en die voorsiening van hout van groot belang vir die setlaars. Dit is gebruik vir geboue, meubels, waens, vuurmaakhout, ens. Die Houtnywerheidmuseum fokus op die geskiedenis van die industrie en gee insig in die ontstaan daarvan. 'n Groot verskeidenheid houtwerkgereedskap wat gebruik is, bv. byle, sae, dissels, ens. word uitgestal.

Die “Mini”-museum is 'n museum binne-in die Museum. Dit is ontwerp om 'n atmosfeer van die ou dae daar te stel. Hierdie uitstalling bestaan uit baie oorspronklike voorwerpe deur die museumstigter Charles Sayers vir sy geliefde museum versamel is. George was 'n vooruitstrewende dorp in die Victoriaanse tydperk en in die laat 19de eeu word hierdie ou gebou (wat vandag die museum is) die legendariese Victoria Hotel. 'n Tipiese slaapkamer, eetkamer en “drawing room” meubels uit hierdie tydperk sorg vir interessante uitstallings. 'n Versameling meganiese musiek-instrumente wissel van Switserse musiekdose van 1796 tot Edison-fonogramme van die laat 19de eeu en “His Master’s Voice” grammofone van die 1900’s.

Hierdie onlangse uitstalling fokus op die gedwonge verskuiwings wat plaasgevind het in George vanaf 1904 tot 1989. In die loop van die 19de en 20ste eeu is verskeie wette ingestel in Suid-Afrika om swart gemeenskappe te verwyder vanaf die land wat hulle beset het. Hierdie uitstalling toon aan watter gemeenskappe in George en omgewing gedwing is om te verskuif na ander gebiede wat deur die destydse owerhede bepaal is. Omdat daar egter baie min inligting beskikbaar is oor hierdie belangrike deel van ons geskiedenis, word besoekers versoek om persone en rolspelers in foto’s te identifiseer. Dit sal die museum dan in staat stel om die onbekende persone te identifiseer en sodoende erkenning aan rolspelers te gee. Deur die gemeenskap op hierdie manier betrokke te maak by die uitstalling, word 'n platform geskep waarop hulle hul gevoelens kan uitdruk en 'n gevoel van eienaarskap, trots en waarde in die gemeenskap te vestig. Persone verkry deur die uitstalling erkenning dat hulle oor iets unieks en waardevol beskik. Deur die stimulering van dialoog en aanmoediging van besoeker-betrokkenheid, was dit moontlik om akkurate en belangrike inligting te bekom wat die omvang van kennis oor hierdie onderwerp verbreed.

Die Sayerssaal is ingerig as 'n kunsgalery. Tans word 'n seleksie kunswerke van die versameling van die Wes-Kaapse Biblioteekdiens, wat bestaan uit prominente Suid-Afrikaanse kunstenaars, asook 'n versameling van die 2010 sokker-gedenkwaardighede, ook deur Suid-Afrikaanse kunstenaars, hier ten toon gestel.

Die George-museum bied 'n wye verskeidenheid opvoedkundige programme vir leerders aan. Die volgende kurrikulum-verwante opvoedkundige programme word jaarliks aangebied by die George-museum.

Die Argitektuur van George
Die historiese geboue in George, opgerig in die 18de en 19de eeu asook die verskillende argitekstyle word aangebied.

Plaaslike Geskiedenis opvoedkundige program
Die geskiedenis van George, die eerste inwoners, dorpsontwikkeling, historiese geboue en kerke word aangebied.

Slawe opvoedkundige program
In hierdie program word die geskiedenis van slawerny in die Suid-Kaap ontdek.

Medisinale plante
Wetenskaplikes stem saam dat die mensdom ontstaan het in Afrika, miljoene jare gelede. Daarom is tradisionele medisyne uit Afrika die oudste, en ook die medisyne waarvan die meeste ervaring opgedoen is. Oor honderde jare heen is hierdie resepte mondeling oorgelewer van geslag tot geslag, en baie van hierdie medisyne is vandag steeds in gebruik. In hierdie program word agt inheemse plante bekend gestel waarby 'n praktiese sessie ook ingesluit is, nl. die maak van medisyne.

Die geskiedenis van medisyne
Die geskiedenis van westerse, inheemse en tradisionele medisyne (Barnard, Pasteur, Curie) word aangebied.

San/Khoekhoen opvoedkundige program
Hierdie program toon die leefstyl, voedsel, geloof en klere van die San/Khoekhoen. 'n Praktiese sessie om self 'n armband te maak, word hierby ingesluit.

Ontdekkers en fortuinjagters opvoedkundige program
In hierdie program ontdek leerders die geskiedenis van Dias en da Gama, asook die karveel.

Fossiele opvoedkundige program
Leer wat is fossiele, die rede en hoe dit ontstaan het, die tipes fossiele en die rede waarom ons fossiele bestudeer. Prakties hierby ingesluit.

Ekosisteme
Hierdie program stel leerders bekend aan die basiese begrippe van ekosisteme.




</doc>
<doc id="86176" url="https://af.wikipedia.org/wiki?curid=86176" title="Odessa-oblast">
Odessa-oblast

Odessa-oblast (Oekraïens: Одеська область, Russies: Одесская область) is 'n oblast (of gebied) in suidelike Oekraïne. Die oblast is ook die grootste ten opsigte van sy oppervlakte in die land. Die hoofstad en grootste stad van die oblast is Odessa. Alhoewel Oekraïens die enige amptelike taal in die oblast is, word Russies sedert 2012 as 'streektaal' erken.




</doc>
<doc id="86186" url="https://af.wikipedia.org/wiki?curid=86186" title="Dnipropetrofsk-oblast">
Dnipropetrofsk-oblast

Dnipropetrofsk-oblast (Oekraïens: Дніпропетровська область, Russies: Днепропетро́вская о́бласть) is 'n oblast (of gebied) in Oekraïne. Die oblast is ook die tweede grootste (naas Odessa) ten opsigte van sy oppervlakte in die land. Die hoofstad en grootste stad van die oblast is Dnipro (ook bekend as Dnepr). Alhoewel Oekraïens die enige amptelike taal in die oblast is, word Russies sedert 2012 as 'streektaal' erken.




</doc>
<doc id="86191" url="https://af.wikipedia.org/wiki?curid=86191" title="Poltawa-oblast">
Poltawa-oblast

Poltawa-oblast (Oekraïens: Полтавська область) is 'n oblast (of gebied) in Oekraïne. Die hoofstad en grootste stad van die oblast, Poltawa, het sowat 300 duisend inwoners.



</doc>
<doc id="86197" url="https://af.wikipedia.org/wiki?curid=86197" title="Loehansk-oblast">
Loehansk-oblast

Loehansk-oblast (Oekraïens: Луганська область, Russies: Луганская область) is die mees oostelike van die 24 oblaste in Oekraïne. Die hoofstad en grootste stad van die oblast is Loehansk. Alhoewel Oekraïens die enige amptelike taal in die oblast is, word Russies sedert 2012 as 'streektaal' erken.




</doc>
<doc id="86198" url="https://af.wikipedia.org/wiki?curid=86198" title="Charkif-oblast">
Charkif-oblast

Charkif-oblast (Oekraïens: Харківська область, Russies: Харьковская область) is die mees oostelike van die 24 oblaste in Oekraïne. Die hoofstad en grootste stad van die oblast is Charkif. Met ongeveer 2,7 miljoen inwoners is die oblast die derde grootste ten opsigte van sy bevolking in die land.




</doc>
<doc id="86203" url="https://af.wikipedia.org/wiki?curid=86203" title="Cherson-oblast">
Cherson-oblast

Cherson-oblast (Oekraïens: Херсонська область) is 'n oblast in suidelike Oekraïne. Cherson is die hoofstad en met 330 duisend inwoners, ook die grootste stad. Die oblast grens aan die Krim in die suide. Die Dnjepr-rivier vloei deur die provinsie.




</doc>
<doc id="86206" url="https://af.wikipedia.org/wiki?curid=86206" title="Protoceratops">
Protoceratops

Protoceratops (van die Grieks vir "eerste horinggesig") was ’n genus van plantvretende dinosourusse, omtrent so groot soos skape (1,5 tot 2 m lank), uit die Campanium-tydsnede van die Kryt-periode. Dit het in Mongolië voorgekom en was lid van die Protoceratopsidae, ’n groep vroeë dinosourusse met horings. Anders as latere seratopsiërs was hulle klein en hul horings onderontwikkel. Hulle het sekere primitiewe eienskappe gehad wat nie in latere genera voorgekom het nie.

"Protoceratops" het ’n groot kraag om die nek gehad wat moontlik gebruik is om lede van die teenoorgestelde geslag te beïndruk. Dit kon ook gebruik gewees het vir verdediging of om die kakebeenspiere te anker. Die paleontoloë Walter W. Granger en W.K. Gregory, wat die genus in 1923 beskryf het, het aanvanklik geglo "Protoceratops" was die voorouer van die Noord-Amerikaanse seratopsiërs. Navorsers onderskei tans twee spesies, "P. andrewsi" en "P. hellenikorhinus", na gelang van hul onderskeie groottes.

"Protoceratops" was die eerste protoseratopsiër wat ’n naam gekry het en het dus sy naam verleen aan die familie "Protoceratopsidae", ’n groep plantvreters wat baie soortgelyke eienskappe gehad het as die "Ceratopsidae".

Die kenner van folklore en antieke geskiedenis Adrienne Mayor van die Stanford-universiteit het voorgestel dat die uitstekend bewaarde fossiele skelette van "Protoceratops" en ander dinosourusse met haakneuse wat deur antieke nomadiese Skitiërs gevind is terwyl hulle goud in die Altaiberge van Sentraal-Asië gemyn het, kon aanleiding gegee het tot die mitiese kreatuur bekend as die griffioen. Griffioene word beskryf as vierpotige diere so groot soos leeus met groot kloue en snawelagtige neuse; hulle het hul eiers in neste op die grond gelê.

Griekse skrywers het die griffioen omstreeks 675 v.C. begin beskryf – in die tyd toe die Grieke die eerste keer kontak gemaak het met nomadiese Skitiërs. Griffioene het volgens die mitologie die goudneerslae in die wildernis opgepas. Die streek in Mongolië en China waar baie "Protoceratops"-fossiele gevind is, is ryk aan goud en dit verleen aansienlike geloofwaardigheid aan Mayor se teorie.




</doc>
<doc id="86208" url="https://af.wikipedia.org/wiki?curid=86208" title="Anchiornis">
Anchiornis

Anchiornis was ’n genus klein, geveerde dinosourusse. Dit bestaan net uit die tipe-spesie, Anchiornis huxleyi, en is genoem na Thomas Henry Huxley, ’n vroeë voorstander van biologiese evolusie en die eerste persoon wat voorgestel het daar is ’n nabye evolusionêre verwantskap tussen voëls en dinosourusse. Die naam "Anchiornis" beteken "amper-voël", en die naamgewers beskou die genus as ’n belangrike oorgang tussen voëls en dinosourusse.

Fossiele is in China gevind in rotse wat uit die Laat Jura-periode (Oxfordium-tydsnede) van 161–160,5 miljoen jaar gelede dateer.

Vanweë die uitstekend bewaarde fossiele van "Anchiornis huxleyi", was dit die eerste dinosourusspesie waarvan byna al die kleure vasgestel kon word.

"Anchiornis huxleyi" was ’n klein dier met ’n driehoekige skedel en baie lang bene, wat daarop dui dat hy vinnig kon hardloop.

Die eerste fossiel wat gevind is, het net onduidelike tekens van vere getoon, maar die tweede fossiel was baie goed bewaar en feitlik al sy vere het behoue gebly. Die dier het groot vlerke gehad met vere aan die voor- sowel as agterpote. Die pote, met uitsondering van die kloue, was heeltemal bedek met vere.

In 2010 het ’n span wetenskaplikes ’n uiters goed bewaarde fossiel gebruik om die pigmentselle te bestudeer. Deur dit met moderne voëls s’n te vergelyk, kon hulle die spesifieke kleure en patrone van die "Anchiornis" vasstel. Net die stert van dié fossiel het nie behoue gebly nie.

Die grootste deel van die "Anchiornis" was grys en swart. Die kroon van die kopvere was rooibruin met ’n grys basis, en die gesig het rooibruin kolletjies op ’n swart agtergrond gehad. Die vlerkvere was wit met swart punte. Die korter vere was grys.



</doc>
<doc id="86210" url="https://af.wikipedia.org/wiki?curid=86210" title="Kiëf-oblast">
Kiëf-oblast

Kiëf-oblast of Kyiv-oblast (Oekraïens: Київська область) is 'n oblast in noordelike Oekraïne. Kiëf (Oekraïens: Київ) is die hoofstad van beide die oblast en Oekraïne.



</doc>
<doc id="86214" url="https://af.wikipedia.org/wiki?curid=86214" title="Robert E. Lee">
Robert E. Lee

Robert Edward Lee (19 Januarie 1807 – 12 Oktober 1870) was 'n Amerikaanse soldaat en opvoeder. Hy het bekend geraak tydens die Amerikaanse Burgeroorlog. 

Lee is gebore in Virginië en het studeer aan West Point Militêre Akademie. Hy verwerf sy graad in 1829. Hy kry 'n pos as 'n ingenieur-offisier in die Amerikaanse weermag waar hy vir die volgende vyftien jaar werk. Hy was betrokke by die verbetering van die hawe van St. Louis en die kanaal van die Mississippirivier. Na 'n kort tydjie in Washington, D.C. word hy na die Meksikaanse grens gestuur tydens die Meksikaans-Amerikaanse Oorlog waar hy diens doen as 'n ingenieur onder bevel van generaal Winfield Scott. Hier onderskei hy homself en word gewond op 13 September 1847 tydens die aanslag op Chapultepec.

Na die Meksikaans-Amerikaanse Oorlog is hy werksaam in die Ingenieurs-afdeling in Washington waar hy deel was van die Komitee vir die Atlantiese Kus-verdediging. Van 1852 tot 1855 werk hy in die Verenigde State Militêre Akademie as superintendent. Daarna doen hy diens as 'n Luitenant-Kolonel in een van die nuutgestigte kavallerie-regimente in Texas tot en met 1860. Gedurende 1857 tot 1859 het hy ook baie tyd by sy vrou se woning in Arlington, Virginië deurgebring. Tydens een van sy verblywe hier word hy gevra om die mag te lei teen die John Brown-oorname van die fort te Harper's Ferry. Hy onset die fort.

Generaal Winfried Scott het op hierdie stadium vir Lee beskou as sy opvolger as Bevelvoerder van die Amerikaanse Weermag in die onafwendbare stryd teen die Konfederasie. Lee bedank egter uit die Federale Weermag en sluit by die Konfederasie aan as Majoor-Generaal vir die deelstaat Virginië, een van slegs vyf.

Gedurende die herfs van 1861 word hy na westelike Virginië (tans Wes-Virginië) gestuur om orde in die streek te skep maar kon om verskeie redes niks verrig kry nie. Hy keer in Oktober 1861 terug na Richmond. Hy word in bevel geplaas van die verdediging van die suidooskus van die Konfederasie. President Jefferson Davis stel hom aan as sy adviseur met hierdie opdrag: "charged with conduct of the military operations in the armies of the Confederacy". Hierdie pos hou vir Lee besig in Richmond en gedurende Mei 1862 was die Federale generaal George B. McClellan se magte op pad na Richmond. Op 31 Mei 1862 word generaal Joseph E. Johnston – bevelvoerder van die Konfederale magte – ernstig gewond en Lee word in sy plek aangestel. Vir die volgende drie jaar rus die Konfederasie se oorlewing op die skouers van generaal Lee. Binne die eerste maand verslaan Lee vir McClellan oorweldigend. Hy neem 'n maand blaaskans om sy weermag te herorganiseer, toe te rus en te versterk. Hy lei nou sy weermag noord na Washington en gedurende die laaste week van Augustus verslaan hy die Federale weermag onder bevel van generaal John Pope tydens die tweede Slag van Bull Run.

Ná die slag neem hy sy mag na Maryland as gevolg van die groot verdedigingsmagte in die omgewing van Washington. Hy doen dit ook om sy mag van voorrade te voorsien en deels ook om meer rekrute te werf. Hy word egter gevolg deur 'n Federale mag onder leiding van generaal George B. McClellan. Die twee magte ontmoet op 17 September 1862 in die slag van Sharpsburg (ook bekend as Antietam). Die slag eindig gelykop; Lee val egter die volgende oggend terug na Virginië. Hier neem hy stelling in op die suidelike oewer van die Rappahannockrivier. Sy stelling word aangeval op 13 Desember 1862 deur die Federasie se Noordelike Weermag, onder bevel van generaal A.E. Burnside. Burnside het die rivier uit die rigting van Fredericksburg oorgesteek maar hy word gevoelige verliese toegedien nadat sy Lee sy aanval afgeslaan het. Vir die res van die winter is Lee in geen gevegte betrokke nie.



</doc>
<doc id="86215" url="https://af.wikipedia.org/wiki?curid=86215" title="Novalis">
Novalis

Novalis was die pennaam van Georg Philipp Friedrich Freiherr von Hardenberg (* 2 Mei 1772 in die kasteel Oberwiederstedt, destyds Keurvorstedom Sakse, tans in die deelstaat Sakse-Anhalt; † 25 Maart 1801 in Weißenfels), een van die beduidendste skrywers van die vroeë Duitse Romantiek wat hom naas sy literêre loopbaan ook as filosoof, juris en mynbou-ingenieur bekwaam het.

Een motief uit sy romanfragment "Heinrich von Ofterdingen", die Blou Blom as versinnebeelding van romantiese verlange, het later die sentrale simbool van die Romantiek geword. Vir baie is Novalis die ideaal van 'n hartstogtelike jong digter, maar biografieë soos dié van Gerhard Schulz wys dat Novalis 'n veelsydige persoonlikheid was, diep gewortel in die leefwêreld en oortuigings van sy tyd. Natuurwetenskap en digkuns was in die laat 18de en vroeë 19de eeu nog nie streng van mekaar geskei nie, en die soektog na 'n verbinding tussen dié twee dissiplines het sentraal gestaan in sy werk. Met Novalis se ontydige dood in 1801 het dié soektog skielik tot 'n einde gekom.

Georg Philipp Friedrich Freiherr von Hardenberg is in 'n ou adellike familie gebore. Die klein Renaissance-kasteel, waar hy gebore is, het deel uitgemaak van die landgoed van sy ouers in die destydse graafskap Mansfeld in die Keurvorstedom Sakse. Hier het hy ook sy kinder- en jeugjare deurgebring. 

Sy pa, Heinrich Ulrich Erasmus von Hardenberg (1738-1814), is in 1784 as direkteur van die soutmyne in Dürrenberg, Artern en Kösen aangestel. Die vroeë afsterwe van sy eerste vrou het Heinrich von Hardenberg as 'n soort straf vir sy destydse wêreldlike lewe beskou. Vervolgens het hy sterk piëtistiese neigings vertoon en hom deur die Morawiese Kerk ("Herrnhuter Brüdergemeine") aangetrokke gevoel. Sy tweede huwelik het hy met Auguste Bernhardine von Bölzig (1749-1818) aangegaan wat die lewe aan elf kinders geskenk het, waaronder Georg Philipp Friedrich, hul tweede kind.

Naas 'n olieskildery is 'n doopkappie, wat aan die digter toegeskryf word, die enigste materiële voorwerpe wat uit dié tyd bewaar gebly het. Hy is in die kerk te Wiederstedt gedoop as Georg Philipp Friedrich. Sy latere roepnaam was "Friedrich" of "Fritz(e)", ter onderskeiding van sy jonger broer wat "Georg" genoem is.

Aanvanklik is huisleraars vir hom aangestel, waaronder Christian Daniel Erhard Schmid (1762-1812) wat later, aan die begin van sy akademiese opleiding in Jena, ook een van sy dosente was. In 1790 het Novalis by die gimnasium in Eisleben onder leiding van rektor C. D. Jani skool gegaan. Hier het hy volgens die destydse kurrikulum onder meer onderrig in retoriek en antieke literatuur ontvang. In die ouderdom van twaalf het Novalis byna een jaar op die landgoed van sy oom Friedrich Wilhelm Freiherr von Hardenberg, 'n kommandeur van die Duitse Orde, in Lucklum deurgebring nadat sy ma ná die geboorte van haar sesde kind ernstig siek geword het.

In 1790 het hy sy studies in regte aan die Universiteit van Jena begin en dit later Leipzig en Wittenberg voortgesit. As deel van sy akademiese opleiding het in 1791 Friedrich Schiller se lesing oor geskiedenis bygewoon. Tydens Schiller se siekte het hy persoonlike kontak met dié befaamde skrywer gehad. Ander bekende persoonlikhede van sy tyd, met wie hy as student kennis gemaak het, sluit Johann Wolfgang von Goethe, Johann Gottfried Herder en Jean Paul in. Hy het vriendskapsbande met Ludwig Tieck, Friedrich Wilhelm Joseph Schilling en die gebroeders Friedrich en August Wilhelm Schlegel gesluit. In Junie 1794 het hy sy studies met die beste finale eksamen voltooi.

In Oktober 1794 is Novalis, anders as oorspronklik beplan, nie in die Pruisiese staatsdiens aangestel nie, maar het 'n pos as aktuarius (sekretaris) by die distriksamptenaar Coelestin August Just in Tennstedt aanvaar. Volgens sy leuse "Jeder Anfang ist ein Akt der Freiheit" ("Elke begin is 'n daad van vryheid") het Just nie net sy baas geword nie, maar ook sy vriend en latere biograaf. In sy tyd as aktuarius het Novalis in die nabygeleë kasteel Grüningen kennis gemaak met Sophie von Kühn. Op 15 Maart 1795, haar dertiende verjaardag, het die twee verloof geraak. In Januarie 1796 het Novalis 'n pos as juris in die hoofkantoor van die soutmyn in Weißenberg an der Saale aanvaar, die stad wat sy gesin in 1785 as woonplek gekies het.

In 1795 en 1796 het Novalis hom intensief met die wetenskapsleer van Johann Gottlieb Fichte besig gehou wat sterk invloed op sy wêreldbeskouing sou uitoefen. Novalis het Fichte se konsep verder ontwikkel en die "Ek", wat los staan van alle "Nie-Ek", as die uitgangspunt van sy liefdesgodsdiens gebruik. Die "Nie-Ek" het nou 'n "Jy" geword en dus 'n gelykwaardige subjek.

Die ontydige en pynvolle dood van sy verloofde op 19 Maart 1797, kort ná haar vyftiende verjaardag, het 'n diep indruk op hom gelaat.

Nog in dieselfde jaar het Novalis sy studies aan die "Bergakademie" in Freiberg naby Dresden begin, indertyd een van die leidende universiteite vir studente in natuurwetenskappe. Met dosente soos Wilhelm August Lampadius en Abraham Gottlob Werner het hy binnekort vriendskapsbande gesluit. Die destydse studieplan in "Naturlehre" was breedvoeriger as huidige studies in natuurwetenskappe en het 'n opleiding in mynboukunde, wiskunde, chemie en praktiese werk in die myne ingesluit. Novalis het met sy ingenieursopleiding in die voetspore van ander familielede gevolg.

In 1798 het Novalis se eerste filosofies-literêre fragmente onder die titel "Blüthenstaub" ("Stuifmeel") in "Athenaeum" verskyn, 'n tydskrif wat deur die vroeg-Romantici Friedrich en August Wilhelm Schlegel uitgegee is. By hierdie geleentheid het hy ook vir die eerste keer sy pennaam "Novalis" gebruik. Volgens 'n nota, wat hy aan August Wilhelm Schlegel gerig het, was dit 'n baie ou bynaam van sy familie: "De novali" het na mense verwys wat nuwe landbougrond ontgin, afgelei van Großenrode of "magna Novalis", die landgoed van sy voorsate naby Nörten.

In Desember 1798 het hy vir die tweede keer verloof geraak met Julie von Charpentier (1778-1811), die dogter van die mynbou-hoofinspekteur en Freibergse professor Johann Friedrich Wilhelm von Charpentier (1738-1805).

In Pinkstertyd 1799 het Novalis sy pos in die bestuur van die soutmyn hervat en is nog in Desember van dieselfde jaar as assessor van die bestuursraad benoem. In die laat najaar van 1799 het hy in Jena ander skrywers van die sogenaamde Jenase Romantiek ontmoet.

Reeds in die volgende jaar, op 6 Desember 1800, is hy as "Supernumerar-Amtshauptmann" (distrikspresident) van die Thüringiese distrik benoem. In dieselfde jaar was hy by die eerste geologiese opmeting in Sakse betrokke.

Op 25 Maart 1801 is Friedrich von Hardenberg om een uur smiddags in Weißenfels, in die aanwesigheid van sy broer Karl en sy vriend Friedrich Schlegel, weens bloeding dood wat hy as gevolg van tuberkulose opgedoen het. Vermoedelik is hy deur Friedrich Schiller aangesteek terwyl hy hom versorg het. Waarskynlik het hy al in Augustus 1800 'n ongeneesbare longsiekte opgedoen sodat hy sy beroep nie meer kon uitoefen nie. Onlangse navorsing dui daarop dat hy moontlik aan sistiese fibrose, 'n genetiese siekte, oorlede is. Hierdie hipotese word gesteun deur die feit dat Novalis reeds van kindsbene af aan longontstekings en liggaamsverswakking gely het.

Die digter is op die ou begraafplaas in Weißenfels ter ruste gelê. Wat sy literêre werk betref, het hy net die publikasie van sy "Blüthenstaub"-fragmente, die fragment-versameling "Glaube und Liebe oder der König und die Königin" (1798) en die "Hymnen an die Nacht" (1800) nog self beleef. Die onvoltooide romans "Heinrich von Ofterdingen" en "Die Lehrlinge zu Sais" is net soos 'n toespraak, wat later as "Die Christenheit oder Europa" bekend sou staan, eers postuum in opdrag van sy vriende Ludwig Tieck en Friedrich Schlegel gepubliseer.

Novalis was 'n onvermoeide, kreatiewe en peinsende skrywer wat as een van die beduidendste verteenwoordigers van die vroeë Duitse Romantiek beskryf word. Vir hom was net 'n kort leeftyd beskore om sy talent te ontdek en verder te ontwikkel. Friedrich von Hardenberg, wat omvattende kennis in natuurwetenskappe, die regte, filosofie, politiek en ekonomie opgedoen het, het al vroeg met sy skryfwerk begin. Werke, wat in sy jeugjare ontstaan het, toon dat hy uiters belese en welopgevoed was. 

Sy literêre werke het meestal uit sy beroepsloopbaan voortgespruit, ook in die tyd van sy studies, want naas sy digkuns, fragmente en essays is 'n groot verskeidenheid aantekeninge oor geskiedenis en politiek, filosofie, godsdiens, estetiek en die geskiedenis van natuurwetenskappe oorgelewer.

Hardenberg het alles versamel, waarmee hy sy kennis opgedoen het, uitvoerig daaroor gereflekteer en in onderlinge samehang beskou om 'n alomvattende ensiklopedie van kunste en wetenskappe te skep. Na hierdie aantekeninge, wat van 1798 en 1799 dateer, word ook as "Allgemeine Brouillon" verwys.

As skrywer het hy saam met Friedrich Schlegel die fragment van 'n spesifiek Romantiese literêre kunsvorm ontwikkel. Sy strewe na 'n "Romantisering van die wêreld" en sy soektog na 'n verbinding tussen wetenskap en poësie staan sentraal in sy literêre werk. Sy doelwit was om 'n "progressiewe universele poësie" te ontwikkel. Hardenberg was daarvan oortuig dat filosofie en digkuns in wisselwerking met mekaar moet wees.

Die gunstige ontvangs van sy romantiese fragment het getoon dat hierdie genre die mees geskikte literêre vorm vir 'n progressiewe universele poësie was.

'n Reeks uitsprake van Novalis gooi lig op die taak wat die digter vir homself gestel het en waarop digkuns volgens hom aanspraak kan maak:


'n Groot deel van Novalis se oorspronklike manuskripte is gedurende die Tweede Wêreldoorlog in Jerusalem en later in Suid-Afrika bewaar voordat hulle na Duitsland teruggebring is. Ander dele van sy nalatenskap het die oorlog in Kraków, Pole en in Australië oorleef.


Epiek

Filosofie

Die "Allgemeine Brouillon" behels ensiklopediese materiaal wat in 1798/99 versamel is.


</doc>
<doc id="86217" url="https://af.wikipedia.org/wiki?curid=86217" title="Oos-Afrika-veldtog">
Oos-Afrika-veldtog

Die Oos-Afrika-veldtog (Duits: "Erster Weltkrieg in Ostafrika", Engels: "East African Campaign") was 'n reeks veldslae en guerilla-aksies wat in Duits-Oos-Afrika begin en versprei het na dele van Mosambiek, Noord-Rhodesië, Brits-Oos-Afrika, Uganda en Belgies-Kongo. Die veldtog is effektief in November 1917 beëindig. Die Duitsers het Portugees-Oos-Afrika binnegeval en die veldtog voortgesit deur van Portugese voorrade te leef.

Tydens die veldtog het hoofsaaklik die Duitse magte van Oos-Afrika aan die een kant teen troepe van België, die Britse Ryk en Portugal op die ander kant geveg. Die meerderheid van die deelnemers aan albei kante was Swartes wat as koloniale soldate onder die bevel van die Europese offisiere teen mekaar geveg het of as draer vir die voorrade gebruik is. Tydelik is ook talle wit Suid-Afrikaners en soldate van die Brits-Indiese weermag gebruik.

Die strategie van die Duitse koloniale troepe, wat deur Luitenant-generaal (later Generaal-majoor) Paul von Lettow-Vorbeck gelei is, was om magte van die Wes-Front na Afrika te dreineer en te lei. Sy strategie het na 1916 misluk om hierdie resultate te bereik, nadat hoofsaaklik Indiese en Suid-Afrikaanse kragte, wat deur die koloniale beleid verhinder is om in Europa te ontplooi, die res van die veldtog laat voortgaan. Desondanks het die Duitsers vir die hele Eerste Wêreldoorlog geveg, totdat hulle die wapenstilstand op 14 November om 07:30 aanvaar het. Albei kante het vir 'n bevestiging gewag, en die Duitsers het amptelik oorgegee op 25 November. Duits-Oos-Afrika is uiteindelik in twee Volkebond-klas-B-mandate verdeel, naamlik die Britse Tanganjika-gebied en die Belgiese Rwanda-Urundi, terwyl die Kionga-driehoek deel van Portugees-Oos-Afrika geword het.





</doc>
<doc id="86218" url="https://af.wikipedia.org/wiki?curid=86218" title="Suidwes-Afrika-veldtog">
Suidwes-Afrika-veldtog

Die Suidwes-Afrika-veldtog (Duits: "Südwestafrikafeldzug", Engels: "South-West Africa Campaign") was 'n koloniale byvertoning van die Eerste Wêreldoorlog vanaf Augustus 1914 tot Julie 1915. Dit het gelei tot gevegte om die Duitse kolonie Suidwes-Afrika (tans Namibië). Die gevegte het ook uitgebrei tot die suidelike grens van Portugees-Wes-Afrika en dele van die Unie van Suid-Afrika.
Ná kort grensskermutselinge en die besetting van kusplekke is die Duitse kolonie vanuit die suide tot die noorde deur die Unie-Verdedigingsmag verower. Mid-1915 het die Duitse koloniale weermag oorgegee. Met die einde van die oorlog in Europa het die Duitse kolonie 'n Volkebondmandaat onder Suid-Afrikaanse bestuur geword (Suidwes-Afrika). Dit het in 1990 as Namibië onafhanklik geword.





</doc>
<doc id="86223" url="https://af.wikipedia.org/wiki?curid=86223" title="Vlag van Bhoetan">
Vlag van Bhoetan

Die nasionale vlag van Bhoetan is op 8 Augustus 1949 in gebruik geneem tydens die ondertekening van die Vriensdkapsverdrag. Die vlag vertoon twee skuinsbalke van onder aan die vlagpaalkant tot bo aan die wapperkant in geel bo en oranje onder met ’n wit draak in die middel.

Volgens die "Wetlike bepalinge van die Nasionale Vlag van die Koninkryk van Palden Drukpa" soos onderskryf in Resolusie 28 van die 36ste sessie van die Nasionale Vergadering gehou op 8 Junie 1972 en soos hersien in die Grondwet van 2008 stel die geel burgerlike tradisie en tydelike gesag soos vergestalt in die "Druk Gyalpo", die Bhoetanese Draakkoning, wie se koninklike gewaad tradisioneel ’n geel kabney (tipe serp) insluit. Die oranje helfte stel die Boeddhistiese spirituele tradisie, veral die skole van Drukpa kagyü en Nyingma, voor. Druk, die Donderdraak word gelyk oor die twee kleure verdeel. Die plasing van Druk in die middel van die vlag oor die skeidslyn tussen die twee kleure, dui op die gelyke belangrikheid van die burgerlike en kloostertradisies in die Koninkryk van Druk (Bhoetan) en roep die krag van die heilige band tussen die oppermag en die mense. Die wit kleur van Druk stel die reinheid van innerlike gedagtes en dada voor van die etnies en linguïsties diverse volke van Bhoetan verenig. Die juwele in die kloue van Druk stel Bhoetan se rykdom voor asook die veiligheid en beskerming van haar mense, terwyl die draak se grommende mond Bhoetan se gode voorstel wat toegewy is tot die verdediging van Bhoetan.

Die huidige vlag bestaan uit skuinsbalke van onderaan die vlagpaalkant tot bo-aan die wapperkant met die boonste driehoek in geel en die onderste in oranje. Gesentreer op die skeidslyn is ’n groot swart-en-wit draak wat na die wapperkant kyk. Die draak hou ’n "norbu", of juweel. in elk van sy kloue vas. Die agtergrondkleure van die vlag, geel en oranje, word geïdentifiseer as Pantone 116 en 165 onderskeidelik. Ekwivalente van hierdie skakerings en die wit van Druk is vasgestel deur verskeie ander kodes volgens spesifieke bypassende stelsels soos hieronder aangedui.

Die dimensies van die vlag moet ’n verhouding van 2:3 behou. Die volgende groottes is as standaard deur die Regering van Bhoetan verklaar:


Die Sentrum vir Bhoetanstudies, ’n onafhanklike navorsingsentrum in Bhoetan het in 2002 ’n dokument’n dokument (die CBS-dokument) vrygestel wat die enigste geredelik beskikbare oorvertelling van die historiese ontwikkeling van die Bhoetanese vlag is. Die dokument maak staat op eerstehandse vertellings wat deur onderhoude met indiwidue wat van die laat 1940’s tot die aanvaarding van die vlag in die 1970’s persoonlik by die skep en verwerk van die vlag van Bhoetan betrokke was. Hierdie verslag is dus ’n noemenswaardige primê^re bron vir inligting oor die geskiedenis van die Bhoetanese vlag. Die beskrywing van die vlag van 1949 in die dokument stem egter nie ten volle ooreen met foto’s van die vlag nie wat dit moeilik maak om van die beweringe in die boek te interpreteer.

Die CBS-dokument noem dat die eerste nasionale vlag ontwerp is op versoek van Jigme Wangchuck, die tweede Druk Gyalpo van die 20ste-eeuse Bhoetanese Koninkryk, en is in 1949 bekendgestel gedurende die ondertekening van die Indo-Bhoetanese Verdrag. Hoewel die dokument nie ’n illustrasie van die oorspronklike ontwerp bevat nie, is foto’s tydens die geskiedkundige geleentheid geneem waarop die eerste Bhoetanese vlag gesien kan word.

Erkenning vir die ontwerp van die vlag gaan aan Mayam Choying Wangmo Dorji in 1947. Lharip Taw Taw, een van die min koninklike skilders van die tyd, het volgens oorlewering die vlag geborduur. Druk was groen, in ooreenstemming met tradisionele en geloofsverwysing na "yu druk ngonm" (), of “turqkoois druk.” Vandag word ’n moderne weergawe van hierdie geskiedkundige oorspronklike vlag (met verskeie noemenswaardige veranderinge wat deur die moderne vlag beïnvloed is) agter die troon in die Nasionale Vergadersaal in Thimphu vertoon.

Volgens die CBS-dokument was die oorspronklike Bhoetanese vlag ’n vierkantige tweekleurige vlag met skuinsbalke van onderaan die vlagpaalkant tot bo-aan die wapperkant. Geel was bo en gepunt na die wapperkant en rooi was onder en gepunt na die vlagpaalkant. In die middel van die vlag waar die geel en rooi bane ontmoet, was ’n groen Druk parallel met die onderkant van die vlag en sy gesig in die rigting van die wapperkant.

Die CBS-dokument illustreer egter nie die vroeë weergawes van die vlag en die beskrywing van die 1949-vlag is nie heeltemal ooreenstemmend met die foto’s van 1949 nie. Dit beskryf die vlag as “vierkantig” terwyl die verhouding van die vlag op die foto’s nader aan 4:5 lyk. Die dokument beskryf dat die draak na die wapperkant kyk terwyl die draak op die vlag in die foto’s na die vlagpaalkant kyk. Die draak word beskryf as “parallel met die wapperkant” (bedoelende, volgens ’n diagram in die dokument, parallel met die onderkant van die vlag), terwyl die draak in die foto’s lyk of hy effens vertikaal hel. Die draak word ook beskryf as “groen”, maar in die foto’s wil dit voorkom of die skakering van groen baie lig is.

Westerse vlagboeke tot na 1970 toon oor die algemeen die Bhoetanese vlag as ’n gelykenis van dié in die 1949-foto’s.

Die tweede weergawe van die nasionale vlag is in 1956 ontwerp vir die besoek van die derde Druk Gyalpo Jigme Dorji Wangchuck aan oos-Bhoetan. Gedurende die reis het die Druk Gyalpo se sekretariaat nuwe vlagontwerpe begin gebruik wat gebaseer was op ’n foto van die eerste nasionale vlag van 1949, met die kleur van die draak wat van groen na wit verander is. Die gevolg van die Druk Gyalpo het ’n konvooi van meer as ’n honderd ponies ingesluit; ’n klein weergawe van die vlag is op die saal van elke tiende ponie geplaas en ’n groot vlag ongeveer 0,56 m in grootte is elke aand in hul kampeerplek vertoon en is gehys met die geblaas van ’n beuel.

In die laat 1950’s is Dasho Shingkhar Lam, voormalige Sekretaris vir Jigme Dorji Wangchuck en sesde Speaker van die Nasionale Vergadering (1971-71), deur die koning versoek om verskeie wysigings aan die vlag te bring; hy is verantwoordelik vir die huidige ontwerp van die vlag wat sedert 1969 onveranderd gebly het. Die koning was ontevrede met die vroeë vierkantige Bhoetanese vlae wat nie soos die reghoekige vlag van Indië gewapper het nie. Hy het dit opgemerk tydens die besoek van ’n Indiese diplomaat aan Bhoetan. Die standaard mates van die vlag van Bhoetan is daarna aangepas om meet soos die Indiese vlag te lyk (dit was 9 voet by 6 voet).

In ’n ander verandering is die draak wat voorheen in ’n naastenby horisontale posisie in die middel van die vlag was, geherposisioneer om oor die diagonale skeidslyn in die vlag gesprei te word. Hierdie verandering was daarop gemik om te keer dat die draak “in die rigting van die aarde kyk” wanneer die vlag nie wapper nie. Kilkhor Lopen Jada, ’n Bhoetanese kunstenaar, het ’n nuwe ontwerp vir die druk geverf waarin die kurwes van die draak se liggaam ontspan is om ’n effens langer en golwende vorm aan te neem.

Die CBS-dokument meld dat die koning “iewers in 1968 of 69” beveel het dat die kleur van die onderste helfte van rooi na oranje moes verander.

Die Bhoetanese vlag is vir die eerste keer in 1961 die buiteland langs ’n ander vlag vertoon gedurende ’n staatsbesoek aan Indië deur Jigme Dorji Wangchuck]]. Hierdie besoek het ’n nuwe verhouding tussen die twee lande ingelui.

Op 8 Junie 1972 het die Nasionale Vergadering van Bhoetan Resolusie 28 goedgekeur waardeur Nasionale Vlagreëls wat deur die kabinet saamgestel is, in werking gestel is. Die reëls bevat agt bepalings wat die beskrywing en simboliek, kleure, bane en ontwerpelemente dek. Ander reëls hou verband met die grootte van die vlag, die vlagprotokol insluitend geskikte plekke en geleenthede vir vertoon van die vlag asook wie die vlag op voertuie mag vertoon. In die algemeen word soveel respek aan die vlag betoon as wat aan die Bhoetanese staat en die staatshoof betoon word. Net soos in die Amerikaanse Vlagkode mag geen ander vlag hoër as die Bhoetanese vlag vertoon word nie, die vlag mag nie gebruik word as ’n bekleedsel (met sekere uitsonderings) nie en die vlag mag ook nie aan die grond raak nie. Ander bepalings sluit die verbod op die insluiting van die vlag in ander elemente of in ’n logo in. In buitengewone gevalle mag die vlag as bekleedsel op doodskiste gebruik word maar slegs in die geval waar die oorledene ’n minister op militêre personeellid met ’n hoë rang was.

Die reëls van 1972 bepaal ook dat elke "dzongkhag" (distrikhoofkantoor) die nasionale vlag sal hys. Waar geen "dzongkhag" bestaan nie, sal die nasionale vlag gehys word voor die kantoor van die hoofregeringsamptenaar.” 

Amptenare bo die rang van minister mag die vlag by hul huise vertoon indien hulle nie naby die hoofstad woon nie. Die tradisie van vertoning van die vlag voor ’n regeringskantoor het voor 1968 nie in Bhoetan bestaan nie maar is deur die Druk Gyalpo as standaardpraktyk ingestel nadat sy sekretariaat in daardie jaar van die stad Taba na Tashicho Dzong geskuif is. Die enigste vlagdag volgens die 1972-reëls is die Nasionale dag wat jaarliks op 17 Desember gevier word. Die Nasionale dag herdenk die kroning van Ugyen Wangchuck as die eerste koning van Bhoetan op 17 Desember 1907.



</doc>
<doc id="86225" url="https://af.wikipedia.org/wiki?curid=86225" title="Blou Blom">
Blou Blom

Die Blou Blom is 'n sentrale simbool in die Romantiek wat verlange (na die onbereikbare), liefde, hoop, natuurervaring, gelukstrewe en die metafisiese strewe na oneindelikheid versinnebeeld. Later het die Blou Blom ook 'n simbool vir reislus en wandeltogte geword. As literêre motief maak die Blou Blom sy eerste verskyning in Novalis (1772-1801) se romanfragment "Heinrich von Ofterdingen".

As voorbeelde vir Novalis se blom het waarskynlik inheemse plante gedien soos die Europese koringblom ("Centaurea cyanus") of die wilde sigorei ("Cichorium intybus"). Novalis self het na die blou heliotrope ("Heliotropium") verwys.


</doc>
<doc id="86226" url="https://af.wikipedia.org/wiki?curid=86226" title="Old Vicarage, Grantchester">
Old Vicarage, Grantchester

Die Old Vicarage is 'n ou vikarishuis in Grantchester, 'n dorp in die Engelse graafskap Cambridgeshire, wat met die digter Rupert Brooke verbind word. Brooke, wat in die nabyheid van die huis gewoon het, het dit in sy gelyknamige gedig, wat in Mei 1912 in die "Café des Westens" in Berlyn ontstaan het, onsterflik gemaak.

Die "Old Vicarage" is omstreeks 1685 gebou om 'n ouer vikariswoning uit die 15de eeu te vervang. In 1820 is dit in private hande geplaas. Dertig jaar later, in 1850, het Samuel Page Widnall (1825-1894) die huis gekoop en uitgebrei om sy drukkerybesigheid, die "Widnall Press", daarin te vestig.

In 1910 was die vikarishuis in besit van Henry en Florence Neeve by wie Rupert Brooke 'n kamer gehuur het. Brooke se ma het die huis in 1916 gekoop en dit aan sy vriend, die ekonoom Dudley Ward, gegee. In die 1980's het die romanskrywer en politikus Jeffrey Archer die huis saam met sy vrou Mary, 'n wetenskaplike, gekoop.



</doc>
<doc id="86227" url="https://af.wikipedia.org/wiki?curid=86227" title="Dieprivier (Swartland)">
Dieprivier (Swartland)

Die Dieprivier loop uit die omgewing van Riebeek-Kasteel suidwaarts deur die Swartland tot waar dit by Milnerton in die Atlantiese Oseaan uitmond.

By die Kasteelberg Natuurreservaat suidwes van Riebeek-Kasteel ontspring die Riebeeksrivier. Dit vloei dan net noord van die R46-pad weswaarts en daar verander die naam na Dieprivier. In Malmesbury sluit die Platkliprivier van noordwes aan. Daarna loop dit suidwaarts verby die dorpies Abbotsdale, Kalbaskraal en Philadelphia. Suidoos van Philadelphia sluit die Mosselbankrivier vanaf Fisantekraal aan. By Klipheuwel vloei van oos die Klapmutsrivier vanaf die Agter-Paarl en Paardeberg op sy beurt in die Mosselbank. By die aansluiting van die Visserskhokpad (M48) by die N7-nasionale pad draai die Dieprivier na wes van die hoofpad. Van hier af en en wes van Potsdamweg en Koebergweg is die rivierloop 'n vleiland. In die Rietvlei Natuurreservaat is die rivier gekanaliseer. By Woodbridge Island by Milnerton vloei dit met 'n wye vlak lagune die see in.

Die rivier het in die verlede ook bekend gestaan onder die name Hollands Rietbeecq, Soutrivier en Vissershokrivier.

Omdat die water brak is, is dit nie meer geskik vir boerderydoeleindes nie. Slegs as die rivier sterk loop, kan die water gebruik word. Boere in die omgewing is aangewese op boorgate.

Die Dieprivier Fynbos Korridor is in Junie 2012 gestig.

By Rietvlei was een van die VOC se veekrale. Die eerste Europese verkenners se pad na Saldanhabaai het hier verbygeloop. In 1685 het Simon van der Stel en Hieronimus Cruse die Swartland en die stroomgebied besoek. Vir baie jare het seilskepe stroom op gevaar na die plaas Vissershok om plaasprodukte op te laai. Van Van Riebeeck se tyd tot in die 18de eeu is sout versamel in die vleie by die huidige Rugby en Brooklyn. In 1905 was baggerbote besig om die rivier dieper te maak sodat roeiwedstryde kon plaasvind. Later is die riviermond met sand toegespoel.

In Suid-Afrika is daar verskeie riviere met die naam Dieprivier. Onder andere die volgende:
en ook 'n deel van die stad Kaapstad dra die naam Dieprivier.



</doc>
<doc id="86229" url="https://af.wikipedia.org/wiki?curid=86229" title="Högni Reistrup">
Högni Reistrup

Högni Reistrup (ook geskryf as Høgni Reistrup) is 'n sanger en musikant van Tórshavn in die Faroëreilande. Sy musikale invloede sluit Radiohead, Depeche Mode, en The Cure in. Hy het 'n agtergrond in klassieke musiek wat tussen 2007 en 2010 uit sy werke duidelik blyk. Snitte soos "Friðsæla stund" van die album "Hugafar á ferð" en "Náttarvöka" van die album "Trý fet frá tilveruni" dra duidelike kenmerke van klassieke musiek. In sy loopbaan tree hy op in Denemarke, Duitsland, Engeland, die Faroëreilande, en Skotland.

Reistrup se platekontrak is met die onafhanklike Faroëse uitgewer Tutl.

Reistrup stel in die noordelike somer van 2007 sy debuutalbum onder die titel "Hugafar á ferð" vry. Die eerste enkelspeler vanaf hierdie album bereik eerste posisie op die Faroëreilande se trefferlys.

Sy tweede album, "Trý fet frá tilveruni", is op 1 Maart 2010 vrygestel. Die album is in die Faroëreilande opgeneem en in Dublin (Ierland) gemeng.

Reistrup se derde album heet "Samröður við framtíðina" en is op 18 November 2011 vrygestel. Die album is in die Faroëreilande opgeneem en in Reykjavík (Ysland) deur Styrmir Hauksson gemeng.

Op 2 Desember 2013 stel Reistrup sy vierde ateljeealbum, "Áðrenn vit hvörva" ("voor ons verdwyn"), vry. Die album is deels in Augustus 2012 in Berlyn (Duitsland) opgeneem, en deels in November 2012 en Junie 2013 in Reykjavík. Die album is deur Ólavur Jákupsson en Janus Rasmussen geproduseer. Die snit "Vegurin" is die eerste enkelspeler vanaf die album en is op 1 Augustus 2013 vrygestel.




</doc>
<doc id="86241" url="https://af.wikipedia.org/wiki?curid=86241" title="Kasteel Oberwiederstedt">
Kasteel Oberwiederstedt

Die kasteel Oberwiederstedt is 'n voormalige riddergoed in Wiederstedt in die distrik Mansfeld-Südharz van die Duitse deelstaat Sakse-Anhalt. Hier is in 1772 Georg Philipp Friedrich Freiherr von Hardenberg gebore, beter bekend as Novalis, een van die beduidendste persoonlikhede van die vroeë literêre Romantiek in Duitsland wat hom as digter en skrywer, juris en mynbou-ingenieur bekwaam het. 

Tans huisves die kasteel 'n navorsingsinstelling wat op die vroeë Romantiek fokus en die Novalis-museum. Daarnaas dien dit as setel van die Internasionale Novalis-geselskap en die Novalis-stigting "Wege wagen mit Novalis". Die kasteel is toeganklik vir die publiek.


</doc>
<doc id="86251" url="https://af.wikipedia.org/wiki?curid=86251" title="Chitungwiza">
Chitungwiza

Chitungwiza — in die plaaslike omgangstaal dikwels Chi Town genoem — is 'n satellietstad sowat 30 km suid van die Zimbabwiese hoofstad Harare. Nadat 'n regeringsproklamasie in 1977 voorsiening vir die vestiging van Chitungwiza as selfstandige nedersetting gemaak het, is dit in die volgende jaar uit drie woonbuurte - Seke, Zengeza en St Marys - gevorm om die bevolkingsdruk op die hoofstad te verlig.

Met 'n bevolking van 365 026 volgens die sensus van 2012 dien Chitungwiza - die derde grootste nedersetting in die land - tans veral as slaapstad vir pendelaars wat in Harare werk. Die stad beskik egter oor sy eie infrastruktuur met skole en hospitale. Dit is een van die vinnigste groeiende nedersettings in die land.


</doc>
<doc id="86256" url="https://af.wikipedia.org/wiki?curid=86256" title="Suid-Afrikaanse algemene verkiesing van 1924">
Suid-Afrikaanse algemene verkiesing van 1924

Die Suid-Afrikaanse parlementsverkiesing van 1924 het op 19 Junie 1924 plaasgevind. Tydens die verkiesing is 135 verteenwoordigers vir die Volksraad van Suid-Afrika verkies. Groeiende ontevredenheid met die regering van Jan Smuts lei tot 'n nederlaag vir die regerende party nadat die pro-Afrikaner Nasionale Party en die Arbeidersparty 'n koalisie vorm. Generaal Barry Hertzog en F.H.P. Cresswell stel vervolgens die nuwe regering saam en Hertzog word as die 3de Eerste Minister van Suid-Afrika ingesweer, 'n posisie wat hy tot 1939 beklee. Die koalisie was as die Pakt-regering bekend.

Die Suid-Afrika-wet van 1909 maak voorsiening vir 'n Afbakeningskommissie om die grense van die kiesafdelings te definieer. Die verteenwoordiging per provinsie, onder die vierde verslag van 1923, word in die tabel hieronder uiteengesit. Die syfers in hakies is die aantal kiesafdelings in die vorige (1919) afbakening. As daar geen syfer tussen hakies is nie, het die aantal onveranderd gebly.

Daar was 413 136 geregistreerde kiesers, waarvan 319 047 gestem het. Daar is nie 'n amptelike syfer vir die aantal bedorwe stemme bekend nie.

Die nuwe Pakt-regering, wat beide arbeids- en Afrikanerbelange gedien het, het amptelik erkenning aan die Afrikaanse Taalbeweging verleen, maar het ook rasseskeiding en -diskriminasie in wetgewing verskans. Tydens die regering se bewind, wat geduur het tot die koalisie van die N.P. en die S.A.P. in 1933 wat op die Verenigde Party se stigting op 5 Desember 1934 uitgeloop het, het Afrikaans Nederlands in 1925 as ampstaal vervang, die "Stem van Suid-Afrika" het gelyke status naas God Save the King gekry en in 1928 is die Suid-Afrikaanse vlag aanvaar om naas die Union Jack te wapper.


</doc>
<doc id="86257" url="https://af.wikipedia.org/wiki?curid=86257" title="Wannanosaurus">
Wannanosaurus

Wannanosaurus ("Wannan-akkedis", na die plek waar dit ontdek is) was ’n genus dinosourusse uit die Campanium-tydsnede sowat 80 miljoen jaar gelede in wat nou Anhui, China, is. Die tipe-spesie, Wannanosaurus yansiensis, is in 1977 deur Lian-Hai Hou beskryf.

Die enkele fossiel wat ontdek is, sluit in die gedeeltelike bokant van ’n skedel en onderkaak, ’n onder- en bobeen, en ’n deel van ’n rib. Omdat die bokant van die skedel plat is en groot openinge het, word dit beskou as ’n basale lid van Pachycephalosauria.

Hoewel die oorblyfsels dié van ’n klein dier is met ’n lengte van minder as ’n meter, wys die saamgegroeide bene in die skedel dat hy volgroeid was toe hy dood is. Nes ander Pachycephalosauria was hy moontlik alles- of plantvretend en was sy kos plante na aan die grond en moontlik ook insekte.



</doc>
<doc id="86258" url="https://af.wikipedia.org/wiki?curid=86258" title="Microceratus">
Microceratus

Microceratus ("met klein horings") was ’n genus klein seratopsiër-dinosourusse wat in die Kryt-periode in Asië voorgekom het. Hy het op twee bene geloop en het kort arms gehad, asook ’n kenmerkende seratopsiër-kraag en snawelagtige bek. Hy was moontlik sowat 0,6 meter lank. Hy was een van die eerste seratopsiërs (dinosourusse met horings) in Mongolië.

Die tipe-spesie, ""Microceratops" gobiensis", is in 1953 die eerste keer deur Bohlin beskryf. Die genusnaam het egter reeds aan ’n ander dier behoort en die nuwe naam "Microceratus" is in 2008 deur Mateus geskep.

"Microceratus" was nes ander seratopsiërs plantvreters. Hulle het waarskynlik die plante gevreet wat in dié tyd voorgekom het: varings, broodbome en konifers. Hulle sou die blare of naalde met hul skerp snawel afgebyt het.



</doc>
<doc id="86261" url="https://af.wikipedia.org/wiki?curid=86261" title="Giraffatitan">
Giraffatitan

Giraffatitan ("reuse-kameelperd") was ’n genus souropodomorf-dinosourusse wat in die Laat Jura-periode geleef het. Dit is eers geklassifiseer as ’n Afrika-spesie van "Brachiosaurus" ("B. brancai"). Dit is een van die grootste diere wat nog op die aarde voorgekom het.

"Giraffatitan" was ’n souropode, een van ’n groep vierbenige, plantvretende dinosourusse met lang nekke en sterte en ’n relatief klein brein. Dit was baie soos ’n kameelperd gebou, met lang voorpote. Hy het ’n klou aan sy voorpote en drie kloue aan elke agterpoot gehad.

Baie dekades lank is "Giraffatitan" beskou as die grootste bekende dinosourus, maar in die tweede helfte van die 20ste eeu is fossiele van Titanosauria ("Argentinosaurus", "Puertasaurus" en "Futalognkosaurus") ontdek wat ’n groter massa kon gehad het. Die "Giraffatitan", saam met die "Brachiosaurus", is egter steeds die grootste dinosourus waarvan feitlik volledige materiaal bekend is.

Alle ramings van die "Giraffatitan" se grootte is gebaseer op die fossiel HMN SII, ’n amper-volgroeide individu tussen 21,8 en 22,5 m lank.

Ramings van die dier se massa is egter moeiliker en het al gewissel van 15 tot 78 ton. Die mees onlangse ramings, met inagneming van souropodes se uitgebreide lugsakstelsels, wat hul gewig aansienlik verminder, is in die omgewing van 23 tot 37 ton. HMN SII is egter nie die grootste bekende voorbeeld nie omdat hy nie heeltemal volgroei was nie. HMN XV2, wat verteenwoordig word deur ’n tibia wat 13% groter as HMN SII s’n is, kon tot 26 m lank gewees het.

"Giraffatitan brancai" is in 1914 vir die eerste keer deur die Duitse paleontoloog Werner Janensch beskryf as "Brachiosaurus brancai" na aanleiding van fossiele wat tussen 1909 en 1912 ontdek is in wat vandag Tanzanië is. In 1988 het Gregory S. Paul gemerk daar is groot verskille tussen "Brachiosaurus brancai" en ander "Brachiosaurus"-spesies en hy het die subgenus "Brachiosaurus (Giraffatitan) brancai" geskep. In 1991 het George Olshevsky vasgestel die verskille is groot genoeg om ’n aparte genus, "Giraffatitan", te skep.

Ander wetenskaplikes was aanvanklik skepties omdat geen volledige vergelyking nog gedoen is nie. In 2009 het Michael Taylor ’n gedetailleerde vergelyking gepubliseer waarin hy wys ""Brachiosaurus" brancai" verskil van "B. altithorax" in feitlik elke fossielbeen wat vergelyk kon word – wat betref grootte, vorm en proporsie. Hy het bevind die skepping van "Giraffatitan" as ’n aparte genus was geregverdig. ’n Meer onlangse studie van Titanosauriformes-souropodes deur D'Emic (2012) klassifiseer "Giraffatitan" as ’n suster van ’n klade wat onder meer "Brachiosaurus" bevat:


</doc>
<doc id="86263" url="https://af.wikipedia.org/wiki?curid=86263" title="Diplodocus">
Diplodocus

Diplodocus of diplodokus (van die Griekse woorde vir "dubbelbalk") is ’n souropode-dinosourus waarvan die eerste fossiele in 1877 deur S.W. Williston ontdek is. Die naam verwys na die dubbele bene aan die onderkant van die stert.

Die genus het aan die einde van die Jura-periode voorgekom in wat nou Noord-Amerika is. Dit is een van die mees herkenbare dinosourusse vanweë sy kenmerkende dinosourusvorm, lang nek en stert en vier bonkige bene. Dit was jare lank die langste bekende dinosourus. Dit is steeds die langste een waarvan ’n volledige fossiel gevind is. Die raming van die massa is tussen 10 en 16 ton en die geskatte lengte 33 m. Van dinosourusse wat langer kon gewees het, soos "Supersaurus", is net stukke bene al ontdek.

Die skedel was relatief klein in vergelyking met sy lyf. "Diplodocus" het ook klein tande en ’n klein brein gehad. Dit het ’n besonder lang stert gehad, baie langer as ander dinosourusse s’n. Hy kon dit gebruik het om sy balans te hou. Dit het besonderse dubbele bene aan die onderkant gehad wat kon gedien het as steun vir die rugwerwels of kon gekeer het dat die are toegedruk word as die swaar stert op die grond rus. Dié dubbele bene kom ook in sommige verwante dinosourusse voor.

"Diplodocus" het net een klou aan elke hand gehad – dit was ongewoon groot en nie vas aan die bene van die hand nie. Die doel daarvan is onbekend.



</doc>
<doc id="86264" url="https://af.wikipedia.org/wiki?curid=86264" title="Sauroposeidon">
Sauroposeidon

Sauroposeidon ("aardbewinggod-akkedis", na die Griekse god Poseidon) was ’n genus souropode-dinosourusse wat bekend is uit verskeie onvolledige fossiele wat in die Amerikaanse state Oklahoma, Wyoming en Texas gevind is. Dit kom uit rotse uit die Vroeë Kryt-periode, ’n tyd toe die diversiteit van souropodes in Noord-Amerika grootliks afgeneem het. Dit was die laaste bekende Noord-Amerikaanse souropode voor ’n afwesigheid van sowat 40 miljoen jaar van die groep op die kontinent – tot met die verskyning van "Alamosaurus" tydens die Maastricht-tydsnede.

Hoewel die holotipe aanvanklik in 1994 ontdek is, is dit vir versteende hout aangesien vanweë die onverwagte ouderdom en besondere grootte daarvan. ’n Vollediger ontleding in 1999 het die ware aard daarvan onthul en ’n klein media-opskudding veroorsaak. Die amptelike bekendmaking daarvan het in 2000 gevolg.

Vergelykings met die vollediger "Brachiosaurus" het daarop gedui dat "Sauroposeidon" se kop tot 17 m hoog kon gewees het, wat dit die hoogste bekende dinosourus maak. Die lengte word op 34 m geraam en die massa op 50 tot 60 ton – dit is dus ook een van die langstes en swaarstes. Dié ramings kan dalk verkeerd wees, want dit is dalk nie so na verwant aan "Brachiosaurus" as wat voorheen geglo is nie.

Hoewel dit aanvanklik beskryf is as ’n brachiosouride wat na verwant is aan "Brachiosaurus" en "Giraffatitan", het die ontdekking van nog oorblyfsels in Wyoming daarop gedui dat dit nader verwant was aan die titanosourus, in die groep Somphospondyli. Verdere ondersoeke het dié bevinding bevestig en daarop gedui ’n vollediger skelet wat voorheen Paluxysaurus jonesi genoem is, behoort ook aan "Sauroposeidon".

Die genusnaam kom van "sauros" (Grieks vir "akkedis") en Poseidon, die seegod in die Griekse mitologie wat ook met aardbewings verbind word. Dit is ’n verwysing na die idee dat "Sauroposeidon" so swaar was dat die aarde geskud het wanneer hy loop.


</doc>
<doc id="86266" url="https://af.wikipedia.org/wiki?curid=86266" title="Kirowohrad-oblast">
Kirowohrad-oblast

Kirowohrad-oblast (Oekraïens: Кіровоградська область) of Kirowograd-oblast is 'n oblast in die middel van Oekraïne. Kropiwnitski (voorheen bekend as "Elisawetgrad, Kirowohrad") is die hoofstad en met 243 duisend inwoners, die grootste stad in die oblast.



</doc>
<doc id="86272" url="https://af.wikipedia.org/wiki?curid=86272" title="Sauropoda">
Sauropoda

Sauropoda, of die souropodes ("met akkedisvoete"), was ’n infraorde van Saurischia-dinosourusse. Hulle het baie lang nekke en sterte, klein koppe (in vergelyking met die res van hul lyf) en dik, bonkige bene gehad. Hulle is merkwaardig vanweë die enorme grootte van sommige spesies – die groep sluit die grootste diere in wat op aarde geloop het. Bekende genera sluit in "Brachiosaurus", "Diplodocus" en "Apatosaurus" (wat volgens die huidige klassifikasie ’n vroeëre sinoniem vir "Brontosaurus") is. Souropodes het in die Laat Trias-periode vir die eerste keer hul verskyning gemaak. Teen die Laat Jura (150 miljoen jaar gelede) het souropodes wydverspreid voorgekom en teen die Laat Kryt is hulle hoofsaaklik vervang deur titanosourusse, wat feitlik wêreldwyd voorgekom het. Laasgenoemde het saam met alle ander nie-vlieënde dinosourusse uitgesterf tydens die Kryt-Paleogeen-uitwissing. Fossiele oorblyfsels van souropodes is op al die kontinente ontdek, insluitende Antarktika.

Die naam is in 1878 deur die Amerikaanse paleontoloog O.C. Marsh gevestig en is afgelei van die Grieks vir "akkedisvoet". Souropodes is een van die mees herkenbare groepe dinosourusse en word algemeen voorgestel in verskeie kunsvorms vanweë hul grootte.

Volledige souropode-fossiele is skaars. Baie spesies, veral die grootstes, is net bekend uit geïsoleerde stukke bene. Baie feitlik volledige fossiele kom koppe, sterte of ledemate kort.

Souropodes was plantvretende, vierpotige diere met meestal lang nekke, dikwels met roerspaanvormige tande (breed by die basis en smaller bo). Hulle het klein koppe en massiewe lywe gehad, en die meeste se sterte was lank. Hul agterbene was dik, reguit en kragtig. Hulle het vyf tone gehad, waarvan die binneste drie (of soms vier) kloue gehad het. Hul voorste ledemate was dunner en het in pilaaragtige pote geëindig wat hul gewig kon steun; net die duim het ’n klou gehad.

Die souropodes se mees bekende eienskap was hul grootte. Selfs die dwerg-souropodes soos "Europasaurus" (moontlik 5 tot 6 meter lank) was van die grootste diere in hul onderskeie ekosisteme. Hul enigste mededingers wat grootte betref, was vinwalvisse soos die blouwalvis. Maar anders as walvisse het hulle hoofsaaklik op land voorgekom.

Hul liggaamstruktuur het nie so baie gewissel soos dié van ander dinosourusse nie, moontlik vanweë groottebeperkings, maar daar was tog variasies. Sommige, soos die Diplodocidae, het uiters lang sterte gehad, wat hulle moontlik soos ’n sweep kon klap om hul aanvallers af te skrik of te beseer. "Supersaurus", wat 33 tot 34 m lank was, was die langste souropode waarvan ’n feitlik volledige skelet ontdek is, maar die ou rekordhouer, "Diplodocus", was ook baie lank. Die holotipe-ruggraat van "Amphicoelias fragillimus", wat nou weg is, kon dié gewees het van ’n dier van 58 m lank; sy werwelkolom sou veel langer gewees het as dié van die blouwalvis. Die langste moderne dier op land, die luislang "Python reticulatus", word net sowat 8,7 m lank.

Ander, soos die Brachiosauridae, was uiters hoog, met hoë skouers en uiters lang nekke. "Sauroposeidon" was moontlik die hoogste – tot sowat 18 m. In vergelyking daarmee word die kameelperd, die hoogste van alle lewende diere, net 4,8 tot 5,5 m hoog.

Sommige souropodes was ongelooflik swaar – "Argentinosaurus" was moontlik die swaartse: 80 tot 100 ton. "Paralititan", "Antarctosaurus" en "Argyrosaurus" was amper net so swaar. Daar is skamele getuienis van ’n moontlik swaarder titanosouriër, "Bruhathkayosaurus", wat tussen 175 en 220 ton kon geweeg het. Die grootste lewende landdier, die savanne-olifant, weeg nie meer as 10 ton nie.

Onder die kleinste souropodes tel die primitiewe "Ohmdenosaurus" (4 m lank), die dwerg-titanosourus "Magyarosaurus" (5,3 m) en die dwerg-brachiosouride "Europasaurus", wat as ’n volgroeide dier 6,2 m lank was. Ook noemenswaardig is die "Brachytrachelopan", wat die kortste lid van die groep was vanweë sy besonder kort nek. Anders as ander souropodes, waarvan die nek tot vier keer so lank as die rug was, was die "Brachytrachelopan" se nek korter as sy rug.

As enorme, swaar viervoetiges het souropodes gespesialiseerde ledemate ontwikkel wat hul gewig sou kon dra. Die agterbene was breed en die meeste spesies het drie kloue agter gehad. Wat veral van ander diere verskil het, was die hoogs aangepaste voorpote (manus). Dit het glad nie gelyk soos dié van moderne vierpotiges, soos die olifant, nie. In plaas van uitsprei na die kante, was souropodes se manus-bene gerangskik in ten volle vertikale kolomme, met uiters kort vingerbene.

Die rangskikking van die voorpootkolomme was halfsirkelvormig en daarom het souropodes se voetafdrukke soos hoefysters gelyk. Hulle het waarskynlik nie vlesige kussings gehad soos die olifant nie en die voorpote was dus konkaaf. Die enigste klou wat sigbaar was, was die besonderse duimklou. Feitlik alle souropodes het hulle gehad, hoewel die doel daarvan onbekend is.

Latere titanosourusse het nie die duimklou gehad nie; dié diere was ongewoon vir souropodes aangesien hulle ook geen tone aan die voorpote gehad het nie. Hulle het op "stompies" geloop.

Nes ander Saurischia-dinosourusse (soos voëls en ander teropodes), het souropodes ’n stelsel lugsakke gehad – dit is duidelik uit holtes in die meeste van hul werwels.

Die voëlagtige holtes in souropodes se bene is vroeg reeds ontdek; minstens een souropode-fossiel wat in die 19de eeu ontdek is, "Ornithopsis", is as gevolg daarvan aanvanklik verkeerd geklassifiseer as ’n pterosourus (’n vlieënde reptiel).

Sommige souropodes het pantsers gehad. Daar was genera met klein knotse aan hul sterte, soos "Shunosaurus", en verskeie titanosourusse soos "Saltasaurus" en "Ampelosaurus" het klein, skubberige osteoderms gehad wat dele van hul lywe bedek het.

In ’n studie deur Michael D’Emic en sy kollegas van Stony Brook-universiteit is bevind souropodes het dikwels tande gewissel vanweë hul groot aptyt. Volgens die studie is elke tand van "Nigersaurus" byvoorbeeld elke 14 dae vervang, dié van "Diplodocus" elke 35 dae en dié van "Camarasaurus" elke 62 dae. Die wetenskaplikes het bevind sekere eienskappe van die tande bepaal hoe lank hulle vat om terug te groei; "Camarasaurus" se tande het langer gevat as dié van "Diplodocus" omdat hulle groter was.

D'Emic en sy span het ook bevind die verskille in tande dui op verskillende diëte. "Diplodocus" het plante naby die grond gevreet, terwyl "Camarasaurus" blare van die boonste en middelste boomtakke gevreet het. Volgens die wetenskaplikes het die gespesialiseerde diëte die verskillende plantvretende dinosourusse in staat gestel om saam te bestaan.

Toe souropodes vir die eerste keer ontdek is, het wetenskaplikes hulle met moderne walvisse vergelyk vanweë hul enorme grootte. In die meeste studies van die 19de en vroeë 20ste eeu is bevind souropodes was te swaar om hul eie gewig op land te kon dra en daarom moes hulle waterdiere gewees het. Die meeste kunsvoorstellings van die diere regdeur die eerste driekwart van die 20ste eeu is van waar die diere heeltemal of gedeeltelik met water bedek is. Aan die begin van die 1950's het wetenskaplikes begin twyfel aan dié teorie toe ’n studie deur Kermack (1951) gewys het die druk van die water sou die longe en lugweg inmekaargedruk het as die dier ’n paar meter diep in die water was. In dié studie is bewyse dat souropodes talle lugsakke gehad het, egter geïgnoreer.

In die vroeë 1970's is die uitwerking van souropodes se lugsakke op hul veronderstelde seelewe begin ondersoek. Paleontoloë soos Coombs en Bakker het dit gebruik om te bewys souropodes was hoofsaaklik landdiere. In 2004 het D.M. Henderson daarop gewys dat souropodes vanweë hul lugsakke nie heeltemal in die water sou kon afsak nie en dat hulle dus bo-op sou dryf; daarom sou die water nie hul longe inmekaardruk nie.

Vanweë hul liggaamsproporsies sou drywende souropodes egter baie onstabiel gewees het en hulle was nie aangepas om vir lang tye in die water te bly nie. Al word daar nie meer geglo souropodes was waterdiere nie, is daar getuienis dat hulle wel nat omgewings en kushabitats verkies het. Voetspore is dikwels aan kuslyne of oor vloedvlaktes gevind, en souropode-fossiele word dikwels ontdek in nat omgewings of saam met fossiele van see-organismes.

Daar is baie getuienis dat souropodes kuddediere was wat troppe gevorm het. Die soort troppe het egter van spesie tot spesie verskil. Op sommige terreine, soos in Argentinië, is bewyse uit die Middel-Jura gevind dat individue van verskillende ouderdomsgroepe – volgroeide en jong diere – saam troppe gevorm het. Op ander terreine is voorbeelde gevind van souropodes wat in troppe gereis het wat volgens ouderdom geskei was, met jong en volgroeide diere in apart groepe. Sulke geskeide troppe is gevind met betrekking tot spesies soos "Alamosaurus", "Bellusaurus" en sommige lede van die familie Diplodocidae.

Myers en Fiorillo het in ’n studie bevind volgroeide en jong souropodes se tande verskil en dit dui op verskillende diëte, en daarom sou dit doeltreffender gewees het om in aparte groepe te reis. Die enorme verskille in grootte sou ook ’n rol kon gespeel het.

Aangesien die skeiding moes plaasgevind het kort nadat die kleintjies uitgebroei het, tesame met bewyse dat souropodes vroegselfstandig was, het Myers en Fiorillo tot die gevolgtrekking gekom dat spesies met geskeide troppe nie veel tekens van ouersorg getoon het nie. Wetenskaplikes wat gemengde groepe bestudeer het, het weer tot die gevolgtrekking gekom dat sulke spesies vir ’n lang tyd na hul kleintjies omgesien het.

Dit is onbekend in hoe ’n mate die voorkoms van gemengde en geskeide troppe van groep tot groep gewissel het. Nog voorbeelde van kuddevorming moet ontdek word om patrone te kan onderskei.

Wetenskaplikes soos Henry Fairfield Osborn het vroeg reeds vermoed souropodes kon op hul agterpote staan en hul stert gebruik as die derde "poot" van ’n driepoot. In ’n 2005-verslag het Rothschild en Molnar geredeneer as souropodes soms op hul agterpote kon staan, sou daar bewyse moes wees van stresfrakture in die voorpote. Geen sulke bewyse is egter gevind nie nadat hulle ’n groot verskeidenheid souropode-skelette ondersoek het.

Heinrich Mallison was in 2009 die eerste wetenskaplike wat die fisieke potensiaal van verskeie souropodes ondersoek het om op hul agterpote te kan staan. Hy het bevind sekere eienskappe wat voorheen verbind is met so ’n houding, het eintlik geen verband daarmee gehad nie (soos die breë heupbene van titanosourusse) of sou dit eintlik belemmer het. Titanosourusse het byvoorbeeld ’n baie buigbare ruggraat gehad wat hom onstabiel sou maak as hy op sy agterpote staan en meer stremming op die spiere sou plaas.

Dit is ook onwaarskynlik dat brachiosourides op hul agterpote kon staan, aangesien hul swaartekragmiddelpunt veel verder vorentoe was as dié van ander souropodes en dit sou hulle in so ’n houding onstabiel gemaak het.

Diplodosides was aan die ander kant blykbaar beter aangepas vir ’n driepoothouding. Hul swaartekragmiddelpunt was reg bo die heupe en dit sou hulle genoeg balans gegee het om op twee pote te staan. Hulle het ook die mees beweeglike nekke van alle souropodes gehad, asook ’n goed gespierde heupgordel en stertwerwels met ’n gespesialiseerde vorm sodat die stert gewig sou kon dra op die punt waar dit aan die grond geraak het.

Mallison het gereken diplodosides was beter aangepas om regop te staan as olifante, wat dit soms in die natuur doen.

Verskeie wetenskaplikes het probeer uitvind hoekom souropodes so groot geword het. Dit het al vroeg in die diere se evolusie gebeur, selfs met die verskyning van die eerste ware souropodes in die Laat Trias-periode. Volgens Kenneth Carpenter moes die faktor wat tot die grootte van dié diere gelei het, van die begin van die groep se ontstaan reeds teenwoordig gewees het.

Studies van plantvretende soogdiere wat baie groot word, soos olifante, toon groter diere verteer kos beter. Omdat hul spysverteringstelsel langer is, bly kos aansienlik langer daarin en daarom kan diere op kos van laer gehalte oorleef. Gedurende souropodes se hele evolusiegeskiedenis is hulle hoofsaaklik in halfdroë gebiede aangetref wat in sekere seisoene droër was, en dit het tot ’n laer kosgehalte in dié seisoene gelei. Die omgewing van die meeste souropodes van die Laat Jura was hoofsaaklik savanne, en dit ondersteun die teorie dat swak kosgehalte lei tot die evolusie van reusagtige plantvreters.

Die eerste stukke fossiele oorblyfsels wat nou as dié van souropodes erken word, kom almal uit Engeland en is aanvanklik op verskeie manier vertolk. Hul verwantskap met ander dinosourusse sou eers lank ná hul ontdekking besef word.

Die eerste souropode-fossiel wat wetenskaplik beskryf is, was ’n enkele tand wat die naam "Rutellum implicatum" gekry het. Die fossiel is in 1699 deur die Wallieser Edward Lhuyd beskryf, maar is nie destyds herken as ’n reusagtige prehistoriese reptiel nie. Dinosourusse sou eers meer as ’n eeu later as ’n groep erken word.

Die Engelse paleontoloog Richard Owen het in 1841 die eerste moderne wetenskaplike beskrywing van souropodes gepubliseer in sy verslag oor "Cetiosaurus" en "Cardiodon". "Cardiodon" was net bekend uit twee ongewone, hartvormige tande (vandaar sy naam). Al wat van die tande bekend was, was dat hulle behoort het aan ’n voorheen onbekende, groot reptiel. "Cetiosaurus" was bekend uit effens beter, maar steeds brokkige oorblyfsels. Owen het destyds gedink "Cetiosaurus" was ’n reusagtige seereptiel wat aan die moderne krokodil verwant was, vandaar sy naam ("walvisakkedis"). ’n Jaar later, toe Owen die naam Dinosauria gevestig het, het hy nie "Cetiosaurus" en "Cardiodon" in dié groep ingesluit nie.

In 1850 het Gideon Mantell die verwantskap besef tussen dinosourusse en verskeie bene wat Owen as "Cetiosaurus" geklassifiseer het. Hy het opgelet die bene in die dier se pote het ’n murgholte, wat kenmerkend is van landdiere. Hy het hulle onder die nuwe genus "Pelorosaurus" geklassifiseer saam met dinosourusse. Mantell het egter steeds nie die verwantskap met "Cetiosaurus" besef nie.

Die volgende souropode wat ontdek en verkeerd geklassifiseer is, was ’n stel heupwerwels wat Harry Seeley in 1870 beskryf het. Seeley het gesien die werwels is baie lig vir hul grootte en bevat holtes vir lugsakke. Die enigste bekende diere destyds met lugsakke was voëls en pterosourusse, en Seeley het gemeen die werwels behoort aan ’n pterosourus. Hy het die nuwe genus "Ornithopsis" ("voëlgesig") genoem.

Toe vollediger oorblyfsels van "Cetiosaurus" in 1871 deur Phillips beskryf is, het hy eindelik besef die dier is ’n dinosourus wat aan "Pelorosaurus" verwant is. Dit was egter eers met die ontdekking van byna volledige souropode-skelette ("Apatosaurus" en "Camarasaurus") in die VSA later dié jaar dat die volledige prentjie van souropodes duidelik geraak het. John A. Ryder het ’n benaderde rekonstruksie van ’n volledige souropode-skelet gemaak wat gebaseer was op die oorblyfsels van "Camarasaurus", hoewel baie eienskappe steeds onakkuraat of onvolledig was volgens latere vondste en biomeganiese studies. In 1877 het Richard Lydekker nog ’n verwant van "Cetiosaurus" genoem, naamlik "Titanosaurus", gebaseer op ’n enkele werwel.

In 1878 is die volledigste souropode nog gevind. Dit is beskryf deur Othniel Charles Marsh, wat dit "Diplodocus" genoem het. Met hierdie vonds het Marsh ’n nuwe groep geskep wat "Diplodocus", "Cetiosaurus" en hul toenemende aantal verwante bevat om hulle te onderskei van ander groot groepe dinosourusse. Marsh het die groep Sauropoda ("akkedisvoete") genoem.

Die wetenskaplike klassifikasie van die souropodes is redelik volledig, hoewel daar nog onsekerhede is, soos die plek van "Euhelopus", "Haplocanthosaurus", "Jobaria" en Nemegtosauridae.

Die volgende kladogram is geskoei op ’n ontleding deur Apaldetti en sy kollegas in 2011.




</doc>
<doc id="86274" url="https://af.wikipedia.org/wiki?curid=86274" title="Makapansgat">
Makapansgat

Die Makapansgat is kalksteengrotte sowat 25 km noordoos van Potgietersrus in die Limpopoprovinsie van Suid-Afrika. Die grotte het 'n dubbele ingang wat aaneen loop en lei na reusagtige grotte. Die grotte het bekend geraak met die beleg van Makapan in 1854.

In November 1854 het hoofman Mokopane (Makapan) die grotte as wegkruipplek gebruik nadat hy 'n groep Boere onder kommandant Hermanus Portgieter vermoor het. 'n Strafekspedisie is teen hom geloods waartydens bykans die hele stam na 'n beleg van 25 dae uitgewis is. Kommandant-generaal Piet Potgieter is tydens die beleg deur 'n skoot uit die grotte gedood. Sy lyk is deur sy vriend, die latere pres. Paul Kruger uit die ingang van die grot gered.

Die grot het groot argeologiese en paleontologiese waarde. Die aapmens "Australopithecus africanus" is onder andere hier gevind.



</doc>
<doc id="86277" url="https://af.wikipedia.org/wiki?curid=86277" title="Grettir se saga">
Grettir se saga

Grettir se saga (ook bekend as Grettla, Grettis saga of die saga van Grettir die Sterke) is 'n Yslandse saga oor die lewe van die banneling Grettir Ásmundarson. Die saga is een van Ysland se beroemdste en word ook as een van daardie land se mooiste sagas beskou.

Die verhaal is deur 'n onbekende outeur êrens gedurende die dertiende of veertiende eeu geskryf. Die handelinge uit dergelike verhale dateer gewoonlik tussen die einde van die negende tot in die elfde eeu, en gaan gewoonlik oor sake soos stryd, eer, aansien, en mag. In hierdie opsig is Grettir se saga ietwat van 'n afwyking. Hierdie saga handel oor 'n historiese persoon, en die verhaal is op 'n baie realistiese manier geskryf.

Die hoofkarakter kom nie net teen sy menselike opponente te staan nie, maar die verloop van sy lewe word veral deur die bemoeienisse van bonatuurlike wesens bepaal. Die resultaat hiervan is dat Grettir die grootste deel van sy volwasse lewe as 'n banneling deurbring.

Grettir is 'n geweldige sterk man en ken skaars vrees (behalwe vir die donker). Hy is egter geen held nie; hy is 'n antiheld. Sy dryfvere is nie per definisie sleg nie; hy is nogtans ongemanierd, hy het 'n nurkse en opvlieënde karakter en doen dinge waaroor hy later spyt is. Daarna het hy ook die slegte geluk dat 'n aantal van sy aksies onverwags teen hom werk.

In teenstelling tot vele ander sagas waar die hoofpersone by die plundertogte van die Wikings betrokke is, is dit by Grettir se saga nie die geval nie.

Grettir se lewe word van begin tot einde vertel. As kind is hy weerbarstig en ongemanierd. Daarnaas is hy heldhaftig en moedig. So word hy in 'n geveg betrokke met 'n sogenaamde "draugr", 'n soort lewende lyk wat die Noorse ekwivalent van 'n zombie is. Voordat die draugr verslaan is, word Grettir deur hom vervloek, 'n voorval wat die res van Grettir se toekomstige onfortuinlike lewensloop sou bepaal.

Soms is Grettir 'n egte held wanneer hy teenstanders van formaat verslaan: hy dood byvoorbeeld eiehandig 'n groot beer in 'n grot. Deur blote ongeluk word 'n boerdery in Noorweë deur 'n brand verwoes waarby die vele bewoners omkom. Grettir se teenstander sorg daarvoor dat hy vir die brand beskuldig word; gevolgelik word hy in Ysland 'n banneling verklaar. Dit beteken dat enige persoon hom sonder vrees vir vervolging dood mag maak. Om verskeie redes is daar dus talle wat hom probeer doodmaak, maar Grettir blyk 'n gedugte teenstander.

Uiteindelik word Grettir die persoon wat al die langste as banneling op Ysland geleef het. Na byna twintig jaar in ballingskap wou sy vriende en familie egter dat die ballingskap opgehef word. Hulle voer dus 'n argument voor dat niemand volgens die wet vir langer as 20 jaar verban mag wees nie (in werklikheid het daar op Ysland nooit so 'n wet bestaan nie). Ná 'n debat in die Alþingi word besluit dat Grettir weer 'n vrye inwoner van Ysland mag word wanneer hy 'n volle twintig jaar in ballingskap deurgebring het. Sy vyande wend vervolgens 'n laaste poging aan om hom te vang. Grettir woon op hierdie stadium by sy broer Illugi en 'n slaaf op die eilandjie Drangey. Nadat Grettir deur die vervloeking van 'n towenares 'n wond opdoen, lê hy sterwend in die bed. Sy aanvallers slaag daarin om op die eiland te kom en vermoor Grettir en Illugi in 1013. Grettir se kop word afgekap en aan sy moeder gestuur. Dié begrawe dit by haar boerdery Bjarg naby die huidige dorpie Laugarbakki.

Die laaste deel van die saga vertel van hoe een van Grettir se broers sy dood wil wreek. Hy reis na Konstantinopel (hedendaagse Istanboel), waar destyds vele Nore as Warangiërs in die leër was. Hy slaag in sy doel en keer uiteindelik na Ysland terug.



</doc>
<doc id="86286" url="https://af.wikipedia.org/wiki?curid=86286" title="Ternopil-oblast">
Ternopil-oblast

Ternopil-oblast (Oekraïens: Тернопільська область) is 'n oblast in westelike Oekraïne. Ternopil is die hoofstad en met 218 duisend inwoners, die grootste stad in die oblast.




</doc>
<doc id="86289" url="https://af.wikipedia.org/wiki?curid=86289" title="Suid-Afrikaanse algemene verkiesing van 1929">
Suid-Afrikaanse algemene verkiesing van 1929

Die Suid-Afrikaanse parlementsverkiesing van 1929 het op 12 Junie 1929 plaasgevind. Tydens die verkiesing is 148 verteenwoordigers vir die Volksraad van Suid-Afrika verkies. Die Nasionale Party onder leiding van generaal Barry Hertzog wen die verkiesing met 'n volstrekte meerderheid. Samewerking tussen die Nasionale Party en die Arbeidersparty in die Pakt-regering word egter voortgesit en twee ministers word uit die Arbeidersparty aangestel.

Weens 'n skeuring in die Arbeidersparty is slegs agt van hulle politici vir die parlement verkies, waarvan slegs 4 in die regering gedien het.

Die Suid-Afrika-wet van 1909 maak voorsiening vir 'n Afbakeningskommissie om die grense van die kiesafdelings te definieer. Die verteenwoordiging per provinsie, onder die vyfde verslag van 1928, word in die tabel hieronder uiteengesit. Die syfers in hakies is die aantal kiesafdelings in die vorige (1923) afbakening. As daar geen syfer tussen hakies is nie, het die aantal onveranderd gebly.

Daar was 461 820 geregistreerde kiesers, waarvan 347 924 gestem het. Daar is nie 'n amptelike syfer vir die aantal bedorwe stemme bekend nie.


</doc>
<doc id="86291" url="https://af.wikipedia.org/wiki?curid=86291" title="Freudenstadt">
Freudenstadt

Freudenstadt is 'n stad in die Duitse deelstaat Baden-Württemberg wat sowat 65 km suidwes van Stuttgart en 60 km suid van Karlsruhe op 'n hoogplato aan die oostelike rand van die Noord-Swartwoud geleë is. Die stad is amptelik erken as herstellingsoord en beskik oor geriewe soos Kneipp-baddens. Tradisioneel is dit ook 'n gewilde toeristebestemming.

Freudenstadt is 'n relatief jong nedersetting wat in 1599 deur hertog Friedrich I van Württemberg gestig is. Die stad se geskiedenis is verskeie kere deur rampe oorskadu - twee pesepidemieë in 1610 en 1635, 'n brandramp in 1632, plunderinge deur Franse en Weimarse troepe gedurende die Dertigjarige Oorlog, oorlogshandelinge gedurende die Paltiese en Spaanse Suksessieoorloë en 'n Franse inval in 1796.

Opvallend is die streng geometriese straatrooster van Freudenstadt se historiese stadskern. Nadat die beplande hertoglike kasteel nooit verwesenlik is nie, het die grootste markplein in Duitsland ontstaan. Kenmerkend is die arkades in omliggende geboue, die raadsaal met sy hoë toring en die stadskerk op die laer markplein met sy dubbeltoring.

Vandag dien Freudenstadt as die administratiewe sentrum van die gelyknamige distrik.


</doc>
<doc id="86299" url="https://af.wikipedia.org/wiki?curid=86299" title="Sargans">
Sargans

Sargans (die klemtoon val op die tweede sillabe) is 'n klein nedersetting met stadstatus in die Sarganserland-streek van die Switserse kanton St. Gallen. Sargans, wat op 'n hoogte van 480 m aan die voet van die Gonzen-bergmassief geleë is, bestaan uit die kernstad en die gehugte Vild, Ratell, Prod, Splee, Riet, Farb, Töbeli en Schwefelbad. In die ooste grens die stadsgebied aan die Ryn en die prinsdom Liechtenstein.

Weens sy strategiese ligging naby die Ryn- en Seezvallei het Sargans tot 'n verkeersknooppunt ontwikkel. Vandag dien die stad as die ekonomiese, kulturele en opvoedkundige sentrum van die Sarganserland.

Die kasteel Sargans is die simbool en belangrikste besienswaardigheid in die stad wat die "Museum Sarganserland" huisves. Die museum is in 1984 as die "Museum van die jaar in Europa" met 'n prys bekroon en in 1987 as een van die 37 mees besienswaardige musea ter wêreld gelys. 'n Ander toeristelokpunt is die ou Gonzenmyn wat as mynmuseum vir die publiek toeganklik is.


</doc>
<doc id="86301" url="https://af.wikipedia.org/wiki?curid=86301" title="Ornithomimosauria">
Ornithomimosauria

Ornithomimosauria, of die ornitomimosouriërs ("voëlnabootser-akkedisse"), ook bekend as "volstruis-dinosourusse", was teropode-dinosourusse wat ’n effense ooreenkoms met die moderne volstruis getoon het. Hulle was vinnige omnivore of herbivore van Laurasië (nou Asië, Europa en Noord-Amerika) en Afrika uit die Kryt-periode. Die groep het in die Vroeë Kryt hul verskyning gemaak en tot die Laat Kryt oorleef.

Die ornitomimosourusse se skedels was klein, met groot oë en relatief lang, slank nekke. Sommige primitiewe spesies het tande gehad, maar die meeste het tandlose snawels gehad.

Die voorpote was lank en slank en het kragtige kloue gehad. Die agterpote was lank en kragtig, met ’n lang voet en kort, sterk tone wat in hoefagtige kloue geëindig het. Hulle was moontlik van die vinnigste dinosourusse en nes ander selurosouriërs het hulle vere eerder as skubbe gehad.


</doc>
<doc id="86303" url="https://af.wikipedia.org/wiki?curid=86303" title="Thyreophora">
Thyreophora

Thyreophora ("pantserdraers", dikwels "gepantserde dinosourusse" genoem) was ’n subgroep van die ornitiskium-dinosourusse. Hulle was gepantserde, plantvretende diere wat van die Vroeë Jura tot aan die einde van die Kryt-periode bestaan het.

Hulle is gekenmerk deur skildagtige panters wat in longitudinale rye gerankskik was. Primitiewe vorme het plate, of osteoderma, gehad en die lateres ingewikkelder strukture, insluitende skerp punte en plate. Die meeste het ’n relatief klein brein vir hul liggaamsgrootte gehad.

Thyreophora sluit bekende superfamilies/subordes soos Ankylosauria en Stegosauria in, sowel as minder bekende groepe. In albei eersgenoemde groepe was die voorpote baie korter as die agterstes, en dit is veral opmerklik in die stegosouriërs. Die twee hoofgroepe van Ankylosauria is Ankylosauridae en Nodosauridae.

Die volgende indeling volg hoofsaaklik dié van Butler et al., 2011, en Thompson et al., 2011.



</doc>
<doc id="86304" url="https://af.wikipedia.org/wiki?curid=86304" title="Sauropsida">
Sauropsida

Sauropsida ("akkedisgesigte") is ’n groep amniote wat alle bestaande reptiele en voëls asook hul uitgestorwe voorsate insluit. Sauropsida word onderskei van Synapsida, wat soogdiere en hul uitgestorwe voorsate bevat.

Die kladogram hieronder skets die "stamboom" van Sauropsida; dit is ’n vereenvoudigde weergawe van dié van Laurin en Gauthier (1996).


</doc>
<doc id="86305" url="https://af.wikipedia.org/wiki?curid=86305" title="Rudolf Hess">
Rudolf Hess

Rudolf Walter Richard Hess [hɛs] (* 26 April 1894 in Alexandrië, Egipte; † 17 Augustus 1987 in Wes-Berlyn, Wes-Duitsland), was 'n Nasionaal-Sosialistiese Duitse politikus en militaris.

Hy het Adolf Hitler in 1919 ontmoet. Nadat Hess 'n lid van die "Thule-geselskap" geword het, het hy op 1 Julie 1920 by die Nasionaal-Sosialistiese Duitse Arbeidersparty aangesluit. In 1923 het Rudolf Hess deelgeneem aan die mislukte staatsgreep wat deur Hitler georganiseer is. In 1933 is hy as minister sonder portefeulje aangestel en hy was vanaf 1939 lid van die "Ministerraad vir Ryksverdediging".

In die openbare lewe het Hess as 'n fanatieke aanhanger van die "Führerkult" (leierkultus) opgetree wat rondom Hitler gekultiveer is. Hitler het om reeds in 1933 tot sy vise benoem. In 1941 het Hess – blykbaar sonder raadpleging van Hitler of ander Nazi-leiers – na Groot-Brittanje gevlieg om die Britse regering tot 'n vredesooreenkoms met die Duitse Ryk te oorreed. Hy is as krygsgevangene in hegtenis geneem en in 1945 aan die Internasionale militêre geregshof in Neurenberg oorgelewer. Hy was een van 24 hoofbeskuldigdes in dié geregshof se verhore teen Duitse oorlogsmisdadigers. Op 1 Oktober 1946 is hy op twee van vier aanklagte teen hom skuldig bevind en tot lewenslange tronkstraf gevonnis.

Hy was die enigste oorblywende gevangene in die Geallieerdes se gevangenis vir oorlogsmisdadigers in Berlyn-Spandau toe hy in 1987 daar selfmoord gepleeg het. Die Spandau-gevangenis is daarna gesloop om te voorkom dat neo-Nazi's dit as 'n "heiligdom" sou kon beskou.


</doc>
<doc id="86311" url="https://af.wikipedia.org/wiki?curid=86311" title="Simon Magakwe">
Simon Magakwe

Simon Petrus Magakwe (* 14 Mei 1986, in Itsoseng, Bophuthatswana) is 'n Suid-Afrikaanse naelloper en die eerste Suid-Afrikaner wat die 100 meter-naelloop onder 10 sekondes kon aflê. In 2010 het hy in Nairobi aan die Afrikakampioenskappe deelgeneem en die bronsmedaje in beide die 100 en 200 meter naellope gewen. Op 12 April 2014 stel hy 'n Suid-Afrikaanse rekord van 9,98 sekondes tydens die Suid-Afrikaanse kampioenskappe op en breek daarmee Johan Rossouw se rekord van 1988.



</doc>
<doc id="86312" url="https://af.wikipedia.org/wiki?curid=86312" title="Warangiërs">
Warangiërs

Warangiërs, Warjage of Varangiërs of Varjage (Russies: Варяги, "Varjagi") is 'n benaming vir die Wikings of Noormanne wat vanuit Skandinawië na die Russiese Laaglande in die ooste getrek het om handel te dryf, as huursoldate te dien, of om hulle daar te vestig. Hulle was die stigters van die Slawiese staat Kiëf-Roes, wat 'n voorloper was tot die latere Rusland.

Die Griekse woord "Várangos" en die Oud Oos-Slawiese "varęgŭ" is beide afgelei van die Oudnoorse "væringi", wat oorspronklik 'n samestelling uit "vár" (belofte) en "gengi" (metgesel) was, en wat ongeveer "'n geswere persoon" of "'n vreemdeling wat tot diens by 'n nuwe feodalistiese heer as dienaar of beskermling gesweer is" beteken.

In die vroeë Middeleeue reis Sweedse Wikings deur die Russiese riviere en bou handelsnedersettings al langs hierdie riviere in wat later bekend sou staan as die handelsroete van die Warangiërs na die Grieke. Die Grieke verwys hier na die welvarende Bisantynse Ryk (wat oorspronklik die oostelike deel van die vroeëre Romeinse Ryk was) wat die oostelike Middellandse See-gebied, Anatolië, die Balkanskiereiland, en die Swartsee beheer het.

Na verloop van tyd begin hierdie Wikings 'n elite te vorm tussen die Slawe in Rusland en begin hulle as Warangiërs bekend te staan. Die verhaal gaan dat hulle eens deur 'n Slawiese opstand verjaag is, maar dat die Slawe egter direk daarna sodanig onder mekaar begin veg het, dat hulle die Warangiërs weer vra om hulle te lei.

Hoe dit ookal sy, die Varjaag Rjoerik slaag in 860 daarin om 'n groot aantal van dergelike nedersettings in Noord-Rusland te verenig, en van selfs die Bisantynse hoofstad Konstantinopel aan. Hierdie en daaropvolgende oorvalle het geen resultaat gelewer nie, maar sommige Warangiërs het wel hul dienste as huurlinge aan die Bisantyne aangebied. Hulle word by die lyfwag van die keiser geïnkorporeer en hul naam, Warangiërs, word later ook die naam van hierdie militêre elitekorps.

In die tweede helfte van die 9de eeu begin die Warangiërs in Rusland met die plaaslike bevolking assimileer en begin die eerste buitelyne van 'n egte Russiese staat vorm.

Die Oos-Slawiese volke en die Bisantyne het geen onderskeid tussen Skandinawiërs en ander Germaanse volke getref nie. Met die term Warangiërs is daar in die Kievse Ryk tussen 850 en 1110 ook na die Engelse verwys. Engeland was gedurende hierdie tydperk ook grotendeels onder Deense bestuur (Danelaw).


</doc>
<doc id="86317" url="https://af.wikipedia.org/wiki?curid=86317" title="Wolhinië-oblast">
Wolhinië-oblast

Wolhinië-oblast (Oekraïens: Волинська область) is 'n oblast in noordwestelike Oekraïne. Loetsk is die hoofstad van die oblast en het ongeveer 255 duisend inwoners.



</doc>
<doc id="86320" url="https://af.wikipedia.org/wiki?curid=86320" title="Suid-Afrikaanse algemene verkiesing van 1933">
Suid-Afrikaanse algemene verkiesing van 1933

Die Suid-Afrikaanse parlementsverkiesing van 1933 het op 17 Mei 1933 plaasgevind. Tydens die verkiesing is 150 verteenwoordigers vir die Volksraad van Suid-Afrika verkies. 'n Paar maande voor die verkiesing vorm die regerende Nasionale Party van generaal Barry Hertzog en die grootste opposisieparty, die Suid-Afrikaanse Party van generaal Jan Smuts, 'n koalisie. Hierdie koalisie verower uiteindelik 136 van die 150 setels. Na die verkiesing vorm Hertzog 'n kabinet wat uit lede van beide hierdie partye bestaan.

Die Suid-Afrika-wet van 1909 maak voorsiening vir 'n Afbakeningskommissie om die grense van die kiesafdelings te definieer. Die verteenwoordiging per provinsie, onder die sesde verslag van 1932, word in die tabel hieronder uiteengesit. Die syfers in hakies is die aantal kiesafdelings in die vorige (1928) afbakening. As daar geen syfer tussen hakies is nie, het die aantal onveranderd gebly.

Daar was 957 636 geregistreerde kiesers, meer as dubbeld in vergelyking met die vorige verkiesing, terwyl 323 417 mense uiteindelik gestem het (bedorwe stemme ingesluit).


</doc>
<doc id="86321" url="https://af.wikipedia.org/wiki?curid=86321" title="Riwne-oblast">
Riwne-oblast

Riwne-oblast (Oekraïens: Рівненська область) is 'n oblast in noordwestelike Oekraïne. Riwne is die hoofstad en grootste stad van die oblast. Die oblast is ook bekend as die Rowno-oblast.



</doc>
<doc id="86325" url="https://af.wikipedia.org/wiki?curid=86325" title="Iwano-Frankifsk-oblast">
Iwano-Frankifsk-oblast

Iwano-Frankifsk-oblast (Oekraïens: Івано-Франківська) is 'n oblast in westelike Oekraïne. Die oblast was tot 1962 bekend as Stanislaw-oblast. Iwano-Frankifsk is die hoofstad en grootste stad in die oblast. 




</doc>
<doc id="86326" url="https://af.wikipedia.org/wiki?curid=86326" title="Iwano-Frankifsk">
Iwano-Frankifsk

Iwano-Frankifsk (Oekraïns: Іва́но-Франкі́вськ; voorheen bekend as Stanislaw) ook bekend as Iwano-Frankofsk is die hoofstad en grootste stad van die Iwano-Frankifsk-oblast in westelike Oekraïne. Die stad het 'n bevolking van 226 124 in 2012 gehad.


</doc>
<doc id="86328" url="https://af.wikipedia.org/wiki?curid=86328" title="Nordahl Grieg">
Nordahl Grieg

Johan Nordahl Brun Grieg (* 1 November 1902 in Bergen, Noorweë; † 2 Desember 1943 in Kleinmachnow naby Berlyn) was 'n Noorse skrywer en joernalis. Grieg het sy veelsydige loopbaan as seeman en soldaat begin. Later was hy werksaam as joernalis in China en Spanje, skrywer, regisseur en redakteur van 'n tydskrif. Ná 'n verblyf in die Sowjetunie het hy as oortuigde linkse na die weste teruggekeer en in die 1930's, as Noorse patrioot, aktief opgetree teen fascisme. 

In 1943 was hy oorlogsverslaggewer gedurende die geallieerde lugaanvalle op Nazi-Duitsland toe die Britse "Avro Lancaster"-bomwerper, waarin hy gevlieg het, naby Berlyn afgeskiet is.


</doc>
<doc id="86329" url="https://af.wikipedia.org/wiki?curid=86329" title="Rynhesse">
Rynhesse

Rynhesse (Duits: "Rheinhessen") is 'n streek in die Duitse deelstaat Rynland-Palts met 'n bevolking van sowat 600 000. Sy naam verwys na die streek se ligging aan die linkeroewer van die Ryn en sy vroeëre geskiedenis as deel van die Groothertogdom Hesse (1806 tot 1919) en die latere Volksstaat Hesse (1919 tot 1945). Vandag is dit veral bekend as 'n belangrike wynboustreek.

Alhoewel die streek as administratiewe eenheid nog relatief jong is (dit is eers in 1816 volgens die besluite van die Weense Kongres as 'n provinsie van die Groothertogdom Hesse-Darmstadt aan die linkeroewer van die Ryn gevorm), behels dit met Mainz, die grootste stad in die gebied en tans die administratiewe setel van die deelstaat Rynland-Palts, een van die oudste nedersettings in Duitsland wat as "Mogontiacum" reeds in die Romeinse tydperk as hoofstad van die provinsie Germania Superior (Bo-Germanië) gedien het.

Naas Mainz is ook ander nedersettings in Rynhesse van Galloromeinse oorsprong, soos byvoorbeeld Worms, Bingen en Alzey. Oorblyfsels van die vroeg-middeleeuse Karolingiese keiserpalts het in Ingelheim am Rhein bewaar gebly, terwyl die stadsbeeld van Oppenheim sedert die middeleeue min of meer onveranderd gebly het.

Keurmainz en Keurpalts was gedurende die middeleeue en die vroeë moderne tydperk die oorheersende politieke moondhede in die huidige Rynhesse. Die middeleeuse heldedig "Nibelungenlied" speel in Worms af, terwyl die lewe en werk van Hildegard van Bingen, een van die beduidendste geestelike persoonlikhede van die middeleeue, steeds die aandag van geskiedkundiges en media trek. Die domkerke van Mainz en Worms en die Joodse gemeentes van dié twee stede staan sentraal in die godsdienstige geskiedenis van die streek.

As koningslandskap van keisers uit die Saliese en Stauferdinastieë was die vrugbare landskap, waar die Ryn met 'n groot boog weswaarts kronkel, in die hoë middeleeue een van die kerngebiede van die Heilige Romeinse Ryk. Die nou verbintenis met die koninklike troon het nogtans die vorming van 'n selfstandige Rynfrankiese hertogdom verhoed. Die amptelike residensies van Keurpalts was gevolglik in Heidelberg en Mannheim en dus aan die regteroewer van die Ryn geleë. Ná 'n kort periode as deel van die rewolusionêre Frankryk omstreeks 1800 het die landskap in die suidweste van Duitsland geen noemenswaardige rol in die politieke geskiedenis van die land meer gespeel nie. Oop grense en sy sentrale ligging in die Europese Unie bied nuwe geleenthede vir die streek wat in 2016 sy 200-jaarfees sal vier.

Rynhesse word in die noorde en ooste deur die Ryn, in die weste ongeveer deur Nahe en Alsenz begrens. Die Isenach-rivier se monding in die Ryn vorm die suidelike grens. Rynhesse strek oor sowat 1 400 km² tussen die Rynland-Paltiese hoofstad Mainz en die stede Alzey, Bingen am Rhein en Worms. Ander groter nedersettings in die streek is Ingelheim am Rhein, Nierstein, Oppenheim, Bodenheim en Nackenheim (almal aan die linkeroewer van die Ryn geleë) en Osthofen, Nieder-Olm, Wörrstadt en Westhofen. Die geografiese middelpunt van Rynhesse is in die dorpsgebied van Gabsheim geleë.

Die belangrikste Rynhessiese riviere naas die Ryn is Selz, Wiesbach en Appelbach. Kleiner riviere sluit byvoorbeeld Seebach, Pfrimm, Eichelsbach en Mühlbach in. Daarnaas is die mondings van Eisbach, Eckbach en Isenach in Rynhesse geleë.

Twee riviereilande in die Ryn naby Nackenheim maak deel uit van Rynhesse. Die eilande Kisselwörth (35 hektaar) en Sändchen, wat albei as natuurbewaringsgebiede gelys is, skei Nackenheim van die Ryn se hoofstroom. Die eilande is vroeër vir landboudoeleindes gebruik, vandag is daar veral wilde vrugtebome. Toe die rivierloop van die Ryn in die verlede reguit gemaak en waterkerings gebou is, is die twee eilande kunsmatig vergroot. In die somermaande staan die eiland Kisselwörth op naweke oop vir besoekers.

Die hele streek, wat deel uitmaak van die noordelike gedeelte van die Borynse Laagvlakte, word dikweks ook Rynhessiese Heuwelland of "Land van 1000 heuwels" genoem, met heuwels op hoogtes tussen 200 en 300 meter.

Danksy sy ligging teen die benedewindse kant van die omliggende bergreekse van Taunus, Odenwald en die Noord-Paltiese Bergland word Rynhesse onder die warmste en droogste streke van Duitsland gereken. Die gebied is dus uiters geskik vir die verbouing van vrugte en wynbou.

Weens die intensiewe landbou, wat hier bedryf word, is slegs sowat vyf persent van Rynhesse se oppervlakte bebos - die kleinste persentasie in Duitsland. Swaar reënval kom selde voor, meestal in die somermaande wanneer donderbuie uitsak.

Jaarliks word daar in Rynhesse 'n gemiddeld van 1 600 sonskynure aangeteken, die groeiperiode strek oor sowat 240 dae. Die gemiddelde jaarlikse temperatuur is met 10,5 °C hoër as die gemiddeld van Duitsland.



</doc>
<doc id="86332" url="https://af.wikipedia.org/wiki?curid=86332" title="Kamatsamo">
Kamatsamo

KaMatsamo, voorheen bekend as Schoemansdal, is 'n nedersetting in die Mpumalangaprovinsie van Suid-Afrika. Dit is 23 kilometer suid van Malalane geleë.

Gedurende die tydperk van afsonderlike ontwikkeling wat onder die apartheidsregering gegeld het, was Schoemansdal die hoofstad van die tuisland genaamd KaNgwane.

In November 2005 het die Suid-Afrikaanse regering aangekondig dat die dorp se naam verander word na Kamatsamo. Die nuwe naam is ter ere van prins Matsamo Shongwe.



</doc>
<doc id="86333" url="https://af.wikipedia.org/wiki?curid=86333" title="Soemi-oblast">
Soemi-oblast

Soemi-oblast (Oekraïens: Сумська область) is 'n oblast in noordoostelike Oekraïne. Die hoofstad en grootste stad van die oblast, Soemi, het ongeveer 271 000 inwoners in 2012 gehad.




</doc>
<doc id="86340" url="https://af.wikipedia.org/wiki?curid=86340" title="Hildegard van Bingen">
Hildegard van Bingen

Hildegard van Bingen (* 1098 in Bermersheim vor der Höhe (die plek van haar doopkerk) of in Niederhosenbach (indertyd die woonplek van haar vader Hildebrecht von Hosenbach); † 17 September 1179 in die klooster Rupertsberg naby Bingen am Rhein) was 'n Benediktynse non, digteres en 'n beduidende universele geleerde van haar tyd. Sy word in die Rooms-Katolieke Kerk as heilige en kerklerares vereer. Sy word ook in die Anglikaanse en Evangelies-Lutherse Kerk met gedenkdae onthou.

Hildegard van Bingen word as die eerste verteenwoordiger van die Christelike Duitse mistiek in die middeleeue beskou. Sy het in haar werke godsdienstige, geneeskundige, musikale, etiese en kosmologiese onderwerpe behandel. Vir baie hoogstaande persoonlikhede was sy 'n gewaardeerde raadgewer. Sy het jare lank 'n omvangryke briefwisseling met baie gevoer wat grotendeels oorgelewer is en waarin sy dikwels hooggeplaastes en magtiges vermaan. Daarnaas het verslae oor haar uitgebreide reise as sielsorger en haar openbare predikwerk bewaar gebly.

Hildegard van BIngen is op 7 Oktober 2012 deur pous Benedictus XVI amptelik benoem as kerklerares ("Doctor Ecclesiae universalis") en haar verering uitgebrei tot die wêreldkerk.

Haar relieke word in die parogiekerk te Eibingen bewaar.


</doc>
<doc id="86341" url="https://af.wikipedia.org/wiki?curid=86341" title="Chmelnitski-oblast">
Chmelnitski-oblast

Chmelnitski-oblast (Oekraïens: Хмельницька область) is 'n oblast (of gebied) in westelike Oekraïne. Die hoofstad van die oblast is Chmelnitski.




</doc>
<doc id="86343" url="https://af.wikipedia.org/wiki?curid=86343" title="Jorge Luis Borges">
Jorge Luis Borges

Jorge Francisco Isidoro Luis Borges ([ˈxorxe ˈlwis ˈβorxes] ; * 24 Augustus 1899; † 14 Junie 1986) was 'n Argentynse kortverhaalskrywer, essayis, digter, vertaler en bibliotekaris. Sy literêre werk sluit 'n groot aantal fantastiese verhale, gedigte en kortverhale in, net soos filosofiese werke. In twee van sy bekendste boeke, "Ficciones" en "El Aleph", wat in die 1940's verskyn het, is versamelings van kortverhale waarin die storielyne deur gemeenskaplike motiewe soos drome, doolhowe, biblioteke, spieëls, fiksionele skrywers, filosofie en godsdiens met mekaar verweef is.

Die literatuurkritikus Ángel Flores het in Borges se werk 'n nuwe literêre genre gesien wat hy as "magiese realisme" beskryf het – 'n nuwe styl waarmee Borges die heersende realisme en naturalisme in die literatuur verwerp het. Flores noem Borges se "Historia universal de la infamia" as sleutelwerk in dié verband. Ander kritici beskou Borges as 'n voorloper van magiese realisme.

In elk geval word Borges as een van die baanbrekers van fantastiese literatuur in Latyns-Amerika beskou. Sy werk toon invloede van onder meer Macedonio Fernández, Rafael Cansinos Assens, Engelse literatuur (met skrywers soos Whitman, Chesterton, Shaw, De Quincey) en daoisme. Borges se filosofiese beskouinge weerspieël epistemologiese ideale wat deur George Berkeley, David Hume en Arthur Schopenhauer beïnvloed is en is 'n herhalende element in sy verhale en essays. In sy laat gedigte voer hy 'n dialoog met befaamde denkers en skrywers soos Baruch Spinoza, Luís de Camões en Vergilius.

Borges, 'n boorling van Buenos Aires wat tweetalig (in Spaans en Engels) grootgemaak is, was een van die belangrikste bydraers tot "Sur", 'n tydskrif wat deur Victoria Ocampo en haar suster Silvina in 1931 in die lewe geroep is om die kulturele bande en uitruil tussen Latyns-Amerika en Europa te bevorder.

In 1914 het Borges se gesin na Switserland verhuis waar hy sy studies by die Collège de Genève begin het. Die gesin het talle reise deur Europa onderneem en onder meer in Spanje gebly. Kort ná sy terugkeer na Argentinië in 1921 het Borges sy eerste gedigte en essays in surrealistiese literêre joernale begin publiseer. Daarnaas was hy as bibliotekaris en lektor werksaam. In 1955 is Borges as direkteur van die Nasionale Biblioteek van Argentinië en as professor in literatuur aan die Universiteit van Buenos Aires aangestel.

In die ouderdom van 55 het Borges volledig blind geword. Aangesien hy nooit die brailleskrif aangeleer het nie, was hy vervolgens nie meer in staat om te lees nie. Sommige literatuurwetenskaplikes sien 'n verband tussen Borges se toenemende blindheid en sy vermoë om vernuwende literêre simbole deur middel van verbeelding te skep. In elk geval het hy vanweë sy swaksiendheid begin om digkuns en korter verhale bo romans te verkies.

In 1961 het Borges internasionale aandag getrek toe hy saam met Samuel Beckett die eerste "Prix International" ontvang het. In 1971 is hy met die "Jerusalem-prys vir die vryheid van die individu in die samelewing" bekroon. Vertalings van sy werke het in die Verenigde State en in Europa verskyn. Borges het self verskillende vreemde tale aangeleer, waaronder Engels, Duits, Frans en Latyn, en het werke van Oscar Wilde, Virginia Woolf, William Faulkner, Henri Michaux, Franz Kafka en Walt Whitman in Spaans vertaal. Sy laaste werk, "Los Conjurados" ("Die samesweerders", 1985), is aan die Switserse stad Genève gewy waar hy in 1986 in die ouderdom van 86 oorlede en ter ruste gelê is.

Sy internasionale reputasie as een van die mees toonaangewende skrywers van sy tyd is in die 1960's bevestig deur vertalings in ander wêreldtale soos Engels, die literêre bloeitydperk in Latyns-Amerika en die sukses van Gabriel García Márquez se "Cien años de soledad". Die Suid-Afrikaanse skrywer, essayis en Nobelpryswenner J.M. Coetzee het opgemerk: "Hy het, meer as enige ander, vernuwing in die literatuurtaal bewerkstellig en sodoende die weg gebaan vir 'n merkwaardige nuwe generasie van Spaans-Amerikaanse skrywers."


</doc>
<doc id="86344" url="https://af.wikipedia.org/wiki?curid=86344" title="Loehansk">
Loehansk

Loehansk (Oekraïens: Луга́нськ; Russies: Луга́нск) is 'n stad in oostelike Oekraïne met ongeveer 465 000 inwoners. Die stad is ook die hoofstad en grootste stad in die Loehansk-oblast, die mees oostelike oblast in Oekraïne. Die stad is sowat 800 km oos van Kiëf.



</doc>
<doc id="86346" url="https://af.wikipedia.org/wiki?curid=86346" title="Noniuspasser">
Noniuspasser

Die nonuispasser is 'n instrument wat gebruik word om die binne- en buite-middellyn van pype en 
stawe te meet.

Die noniusstelsel bestaan uit 'n vaste en bewegende (nonius-) skaal. Die noniusskaal is effens kleiner as elke indeling op die vaste skaal. Die verskil tussen die twee skale se indelinglengtes stel 'n mens daartoe in staat om die metings so klein soos 'n honderdste van 'n millimeter met behulp van die noniusskuifpasser te lees.


</doc>
<doc id="86347" url="https://af.wikipedia.org/wiki?curid=86347" title="Deelgebiede van Oekraïne">
Deelgebiede van Oekraïne

Oekraïne is in 24 oblaste en 'n stad met spesiale status onderverdeel.

Meeste van die Oekraïense oblaste (vgl. provinsies) is na hul hoofstede vernoem.
'n Belangrike uitsondering hierop is die hoofstad Kiëf, aangesien die stad nie deel van die Kiëf-oblast is nie.

Kiëf is die land se hoofstad en het volgens Oekraïense wetgewing 'n spesiale status. Die stad is gevolglik nie deel van die Kiëf-oblast nie.
Sewastopol het ook 'n spesiale status gehad, omdat Rusland se Swartsee-vloot daar gestasioneer is, maar is op 18 Maart 2014 saam met die res van die Krim-skiereiland by Rusland ingelyf.

Die eertydse Outonome Republiek van Krim op die Krim-skiereiland word veral deur Russe en in 'n mindere mate deur Oekraïners en Krimtatare bewoon. Die Krim eis op 5 Mei 1992 selfbestuur op, maar word daarna as outonome republiek erken. Na 'n referendum op 16 Maart 2014 word die republiek deel van Rusland (hoewel baie lande dit nie amptelik erken nie) en is gevolglik nie meer deel van Oekraïne nie.


</doc>
<doc id="86348" url="https://af.wikipedia.org/wiki?curid=86348" title="Nomen nudum">
Nomen nudum

Die frase nomen nudum (meervoud: nomina nuda) is ’n Latynse term wat "naakte naam" beteken. Dit word in taksonomie gebruik, veral in dier- en plantname. Dit word soms kursief geskryf, na gelang van ’n publikasie se styl.

Dit word gebruik vir ’n naam wat soos die wetenskaplike naam van ’n organisme lyk, en wat moontlik aanvanklik bedoel was om een te wees, maar nie een is omdat dit (nog) nie amptelik beskryf en gepubliseer is nie. Dit word dus nie amptelik as ’n wetenskaplike naam beskou nie.

’n Ander wetenskaplike kan dus ’n naam publiseer wat presies dieselfde gespel word wanneer hy ’n organisme amptelik beskryf, en die naam word dan amptelik ’n wetenskaplike naam.


</doc>
<doc id="86355" url="https://af.wikipedia.org/wiki?curid=86355" title="Archaeopterygidae">
Archaeopterygidae

Archaeopterygidae is ’n groep Maniraptora-dinosourusse wat in die Laat Jura-periode voorgekom het. In die meeste huidige klassifikasies bevat dit net een genus, "Archaeopteryx".


</doc>
<doc id="86357" url="https://af.wikipedia.org/wiki?curid=86357" title="John Maynard Keynes">
John Maynard Keynes

John Maynard Keynes, 1ste Baron Keynes [keɪnz] (* 5 Junie 1883 in Cambridge; † 21 April 1946 in Tilton, Firle, East Sussex) was 'n Britse ekonoom, politikus en wiskundige. Hy word onder die beduidendste ekonome van die 20ste eeu gereken en is die naamgewer van Keynesianisme, een van die sentrale denkrigtings van moderne makroekonomie. Keynes het sy ekonomiese teorieë oor die voorkoms en aard van ekonomiese siklusse in 1936 in sy werk "The General Theory of Employment, Interest and Money" gepubliseer - met gevolgtrekkings wat vandag nog steeds invloed op ekonomiese en politieke teorievorming en die ekonomiese en fiskale beleid van regerings het. 

Sentraal in Keynes se werk staan die weerlegging van die Wet van Say waarvolgens elke aanbod sy eie vraag skep. Hierdie wet veronderstel dat daar in 'n ekonomie as geheel nie minder vraag as aanbod kan wees nie en dus ook geen werkloosheid mag voorkom nie. Die ewewig tussen aanbod en vraag word in die tradisionele makroekonomiese ekonomie te eniger tyd deur die rentekoers bewerkstellig wat verhoed dat mense meer geld bespaar as wat hulle belê. Volgens Keynes sal hierdie meganisme nie altyd funksioneer nie aangesien daar in die geldstelsel van 'n markekonomie geen negatiewe rentekoers kan wees nie. 

Op 'n gegewe punt sal die ewewig tussen vraag en aanbod nogtans eers met 'n negatiewe rentekoers bereik kan word. Indien die totale aanbod van 'n ekonomie selfs teen 'n rentekoers van 0% hoër is as die totale vraag na goedere, sal 'n nasionale reserwebank nie meer in staat wees om vir 'n ekonomiese ewewig te sorg nie. Burgers sal dan liewer hul geld spaar as om dit te belê - selfs al kry hulle vir hul kontant net 'n rente van 0%, want ander, minder likiede beleggings bied geen hoër opbrengs as die nul-rentekoers van kontantgeld nie. Na hierdie situasie het Keynes as "liquidity trap" of likiditeitsprobleem verwys. Een gevolg daarvan sal massawerkloosheid wees.

Dit was juis die situasie waarin ekonomieë hulle gedurende die Groot Depressie van die vroeë 1930's bevind het. Keynes se aanbeveling aan regerings was om die staatsvraag tydelik te verhoog en hierdie uitgawes deur openbare skuld te finansier. Sy voorstel was rewolusionêr en is ná die Tweede Wêreldoorlog verder ontwikkel tot 'n model van globale ekonomiese bestuur deur die staat. Nadat in baie westerse lande uitgebreide welvaartstelsels geskep is, was politici uit vrees dat hulle verkiesings sou verloor dikwels nie meer bereid om 'n ander aanbeveling van Keynes te volg nie - naamlik om in tye van ekonomiese voorspoed regeringsbesteding weer te besnoei. In die 1970's het ekonome soos Milton Friedman weens stygende staatsbesteding en hoë inflasiekoerse begin om Keynes se teorie te bevraagteken en vir 'n monetaristiese beleid gepleit. 



</doc>
<doc id="86358" url="https://af.wikipedia.org/wiki?curid=86358" title="Familie (verwantskap)">
Familie (verwantskap)

Die Familie is 'n groep persone waarmee mens direk of indirek deur middel van een of meer ouer-kind-verhouding verbind is.
Verwantskap berus in beginsel op biologiese verhoudings tussen individue en groepe. Dit is egter meer as 'n netwerk van genetiese verhoudings tussen mense, dit is hoofsaaklik 'n kulturele en nie 'n biologiese verskynsel nie. Die kultuur waaruit ons begrip van familie ontstaan het, stam van die Romeinse tydperk af.

Definisie: Genealogie is 'n veld wat daarop gemik is om familie-afstammelinge op te spoor deur die geskiedenis. 

Almal het ouers; dit is eerstegraadse familie. Die ander kinders van die ouers is sy broers en susters. Dit is tweedegraadse familie. Die ouers van die ouers is sy grootouers, of oupa's en ouma's. Die grootouers word ook as tweedegraadse familie beskou.

Die ander kinders van sy grootouers is sy ooms (manlik) en tannies (vroulik). Dit is derdegraadse familie, omdat daar drie stappe tussenin is: kind → ouer → grootouer → oom of tante.

Diegene wie met sy ooms en tannies getroud is, vorm aangetroude familie. Hul kinders is sy neefs of niggies, en die beginpersoon is ook 'n neef (manlik) of nig (vroulik) van hierdie.

'n Eerstegraadse verwante persoon is iemand wat 50% van jou DNS deel, soos 'n broer/suster, ouer of direkte afstammeling.


</doc>
<doc id="86359" url="https://af.wikipedia.org/wiki?curid=86359" title="Compsognathidae">
Compsognathidae

Compsognathidae is ’n familie klein, vleisvretende dinosourusse uit die periodes Jura en Kryt. Hulle het bestaan met of naby die ontstaan van vere – velafdrukke van vier genera is bekend: "Compsognathus", "Sinosauropteryx", "Sinocalliopteryx" en "Juravenator". Terwyl "Juravenator", "Sinosauropteryx" en "Sinocalliopteryx" tekens toon van eenvoudige, primitiewe vere, toon "Juravenator" en "Compsognathus" ook tekens van skubbe aan die stert of agterpote.

Die posisie van Compsognathidae in die superfamilie Coelurosauria is onseker; sommige wetenskaplikes glo die familie is die mees basale groep in die superfamilie, terwyl ander dit beskou as deel van Maniraptora.


</doc>
<doc id="86360" url="https://af.wikipedia.org/wiki?curid=86360" title="Alvarezsauroidea">
Alvarezsauroidea

Alvarezsauroidea was ’n groep klein Maniraptora-dinosourusse. Die eerste fossiel is in die 1990's erken. Sedertdien het die getal vondste drasties toegeneem – die meeste is in China ontdek, maar ook in Noord- en Suid-Amerika en Europa. Hulle het van die Laat Jura to die Laat Kryt bestaan.

Die grootte van die Alvarezsauroidea-fossiele wissel van 0,5 tot 2 m, maar sommige lede kon groter gewees het. Die grootste lid was "Haplocheirus". Vanweë dié dier se grootte en sy basale posisie, lyk dit of Alvarezsauroidea algaande kleiner geword het. Hoewel dit seldsaam is in dinosourusse, het dit ook in Paraves voorgekom.

Die presiese plek van Alvarezsauroid is steeds onseker. Eers is gedink dit is ’n sustergroep van Avialae (voëls) of deel van Avialae. Hulle is beskou as nie-vlieënde voëls omdat hulle baie soortgelyke eienskappe gehad het. Hierdie verwantskap is egter heroorweeg ná die vonds van primitiewe vorms soos "Haplocheirus", "Patagonykus" en "Alvarezsaurus", wat nie voëlagtige eienskappe toon nie.

Die diere se posisie is steeds omstrede. Hulle word binne Coelurosauria geplaas in Maniraptora of as ’n sustertakson van Ornithomimosauria binne Ornithomimiformes.



</doc>
<doc id="86361" url="https://af.wikipedia.org/wiki?curid=86361" title="Skuifpasser">
Skuifpasser

'n Skuifpasser word gebruik om die binne- en buitelyne van pype te meet. Dit kan ook gebruik word om die diepte van gate te bepaal. Die ander bekende en korrekte naam daarvan is die noniuspasser.

Ook digitale skuifpassers is vandag beskikbaar, en hulle is baie makliker om te gebruik as die tradisionele passers.

'n Noniusstelsel bestaan uit 'n vaste en 'n bewegende skaal. Die noniusskaal is effens kleiner as elke indeling op die vaste skaal. Die verskil tussen die twee se indelinglengtes stel 'n mens in staat om metings tot 'n honderdste van 'n millimeter te lees.




</doc>
<doc id="86362" url="https://af.wikipedia.org/wiki?curid=86362" title="Huwelik">
Huwelik

Die huwelik is 'n instelling wat deur burgerlike of godsdienstige reg gereguleer word as die samelewingsvorm vir die onderskeie partye (gades) daarin; in die samelewing vorm dit die fondasie van die meeste gesinne. Meer in die algemeen is dit van belang as wettige en sosiaal-aanvaarde fondament van alle volhoubare seksuele verhoudings en ​​familieverbintenisse. Krities van belang is om 'n onderskeid te tref tussen 'n kerklike huwelik (of godsdienstige huwelik) en 'n burgerlike huwelik. Die presiese definisie van die huwelik hang af van die historiese en kulturele konteks, en loop ook nou saam met die godsdienstige oortuiging van die gades.


</doc>
<doc id="86363" url="https://af.wikipedia.org/wiki?curid=86363" title="Dinosauriformes">
Dinosauriformes

Dinosauriformes is ’n klade Archosauria-reptiele wat die dinosourusse en hul naaste verwante insluit. Alle lede van Dinosauriformes word deur sekere eienskappe gekenmerk, soos kort voorpote en ’n gedeeltelike of volledige gat in die heuppotjie – wat tradisioneel gebruik is om dinosourusse te definieer. Die oudste bekende lid is "Asilisaurus", wat sowat 245 miljoen jaar gelede bestaan het in die Anisium-tydsnede van die Middel-Trias.

Die term "Dinosauriformes" is in 1992 gedefinieer deur F.E. Novas, wat dit gebruik het om die Herrerasauridae in te plaas omdat hy hulle nie as ware dinosourusse beskou het nie. Die meeste paleontoloë beskou egter sedert 1992 dié diere as ware dinosourusse, maar baie ander primitiewe, dinosourusagtige reptiele val binne die definisie van Dinosauriformes. Die klade val in die groter klade Dinosauromorpha.

Die kladogram hier onder is volgens Nesbitt (2011):



</doc>
<doc id="86364" url="https://af.wikipedia.org/wiki?curid=86364" title="Transkarpatië-oblast">
Transkarpatië-oblast

Transkarpatië-oblast (Oekraïens: Закарпатська область, Hongaars: "Kárpátalja"; Russies: Закарпатская область) is 'n oblast (of gebied) in westelike Oekraïne. Die hoofstad en grootste van die oblast is Oesjgorod (Oekraïens: Ужгород; Hongaars: Ungvár). Die oblast is bekend vir die Hongaarse minderheid in die suidweste.




</doc>
<doc id="86365" url="https://af.wikipedia.org/wiki?curid=86365" title="22 Marsh Wall">
22 Marsh Wall

22 Marsh Wall, ook bekend as The Landmark, is twee residensiële wolkekrabbers in Docklands, 'n beduidende sakedistrik in oostelike Londen. Die geboue is in 2010 voltooi en het hoogtes van 140 meter en 98 m.



</doc>
<doc id="86368" url="https://af.wikipedia.org/wiki?curid=86368" title="Archosauromorpha">
Archosauromorpha

Archosauromorpha (Grieks vir "heersende akkedisvorms") is ’n infraklas of klade van Diapsida-reptiele wat tydens die Laat Perm vir die eerste keer hul verskyning gemaak het en gedurende die Trias meer algemeen geraak het. Dit is deur Jacques Gauthier, Arnold G. Kluge en Timothy Rowe (1988) gedefinieer as die groep wat Archosauria (krokodilagtiges, dinosourusse, voëls en verskeie ander uitgestorwe ordes) bevat, asook alle Sauria wat nader aan Archosauria is as aan Lepidosauria (tuataras, akkedisse en slange).

Ingesluit in die klade is die groepe Rhynchosauria, Trilophosauridae, Prolacertiformes en Archosauriformes. Terwyl die reptiele bolangs van mekaar verskil (eers is almal in aparte subklasse geplaas) word hulle almal verbind deur ’n aantal klein skelet- en skedelooreenkomste wat daarop dui dat hulle ’n klade vorm wat van ’n gemeenskaplike voorsaat afstam.



</doc>
<doc id="86369" url="https://af.wikipedia.org/wiki?curid=86369" title="Chino-broek">
Chino-broek

'n Chino-broek word gemaak van 'n keperstof, wat oorspronklik gemaak was van 100 % katoen. Die mees algemene items gemaak van chino is mansbroeke, wat bekend staan as chinos (uitgespreek "CHEE-Noh"). Vandag word dit ook gebruik in katoen-sintetiese weefmengsels.

Dit stof is aanvanklik ontwikkel in die middel-19de eeu vir Britse en Franse militêre uniforms, maar het sedertdien verskuif na siviele drag. Broeke van hierdie stof se gewildheid het gestyg in die Verenigde State toe Spaans-Amerikaanse oorlogsveterane teruggekeer het van die Filippyne met hul militêre keperbroeke.

Die etimologie van die term chino word steeds betwis. Sommige bronne identifiseer die wortel as die Spaans-Amerikaanse woord chino, wat letterlik vertaal "geklink" beteken. Omdat die lap oorspronklik in China vervaardig is, kon die naam van die broek ook uit dié land van herkoms ontstaan het. 

Aanvanklik ontwerp vir militêre gebruik en later vir burgerlikes, word chino-stof gemaak om eenvoudig, harde-dra en gemaklik te wees vir soldate. Die gebruik van natuurlike aardkleure was ook die begin van kamoefleerdrag, en vervang die helderkleurige broeke wat voorheen gedra is. Die Britse Weermag, en later ook die Amerikaners, het dit tydens die tweede helfte van die 1800's begin dra as standaard-militêre drag. 

Die suiwer katoen wat aangewend word vir die broeke word na verwys as chinos. Die oorspronklike kakie (ligbruin) is die tradisionele en mees gewilde kleur, maar chinos word in baie skakerings en snitte gemaak. 


</doc>
<doc id="86371" url="https://af.wikipedia.org/wiki?curid=86371" title="Dulwich Village">
Dulwich Village

Dulwich Village is een van min woonbuurte in die middestad van Londen wat hul oorspronklike dorpskarakter met 18de eeuse woonhuise, 19de eeuse huisies, skandpaal, hangende blommemandjies en 'n tolhek bewaar het. Die buurt staan bekend vir sy kunsgalery en oop groen ruimtes en is vanweë sy gerieflike gesinshuise, sy hoë gehalteskole, openbare vervoergeriewe en kort afstande van die "City of London", die sentrale sakekern van die Britse hoofstad, veral aantreklik vir gesinne. Die befaamde 19de eeuse romantiese skrywer Lord Byron (1788-1824) het in Dulwich Village skoolgegaan.

In administratiewe opsig maak Dulwich Village deel uit van Dulwich in die Suid-Londense distrik Southwark.


</doc>
<doc id="86373" url="https://af.wikipedia.org/wiki?curid=86373" title="Suid-Afrikaanse algemene verkiesing van 1938">
Suid-Afrikaanse algemene verkiesing van 1938

Die Suid-Afrikaanse parlementsverkiesing van 1938 het op 18 Mei 1938 plaasgevind. Tydens die verkiesing is 150 verteenwoordigers vir die Volksraad van Suid-Afrika verkies. Dit was die laaste parlementsverkiesing voor die Tweede Wêreldoorlog. Die Verenigde Party van generaals Barry Hertzog en Jan Smuts behaal 'n absolute meerderheid. Na afloop van die verkiesing vorm Hertzog 'n nuwe kabinet.

Die Suid-Afrika-wet van 1909 maak voorsiening vir 'n Afbakeningskommissie om die grense van die kiesafdelings te definieer. Die verteenwoordiging per provinsie, onder die sewende verslag van 1937, word in die tabel hieronder uiteengesit. Die syfers in hakies is die aantal kiesafdelings in die vorige (1932) afbakening. As daar geen syfer tussen hakies is nie, het die aantal onveranderd gebly.

Daar was 1 052 652 geregistreerde kiesers, waarvan 835 378 mense uiteindelik gestem het (5 481 bedorwe stemme ingesluit).


</doc>
<doc id="86375" url="https://af.wikipedia.org/wiki?curid=86375" title="Saporisja-oblast">
Saporisja-oblast

Saporisja-oblast (Oekraïens: Запорізька область; Russies: Запорожская область) is 'n oblast in suidoostelike Oekraïne. Die hoofstad en grootste stad van die oblast is Saporisja. Alhoewel Oekraïens die enige amptelike taal in die oblast is, word Russies sedert 2012 as 'streektaal' erken.




</doc>
<doc id="86376" url="https://af.wikipedia.org/wiki?curid=86376" title="Keimond">
Keimond

Keimond is 'n vakansiedorp geleë langs die monding van die Groot-Keirivier, 94 km noord-oos van Oos-Londen aan die Wildekus van die Oos-Kaap, Suid-Afrika.

Die nedersetting van Keimond is deur die Britte geskep ná die 8ste Grensoorlog, as deel van die voorste linie van 'n buffersone wat gemik was op die beskerming van Brits-Kaffraria teen die strydende Xhosa-stamme.

In 1930 het Huberta, die bekende seekoei, haar in die Keirivier net bokant die derde grot tuisgemaak. Sy is uiteindelik verjaag en het haar reis na die suide voortgesit.

Rolbal en gholf is gewilde tydverdrywe in Keimond. Die Keimond Buiteklub het 'n 12-putjie gholfbaan asook 'n rolbal- en muurbalbaan aangrensend aan die kampterrein.

Ander sportaktiwiteite sluit in bergfietsry, perdry en watersport soos swem, hengel, roei, seilplankry en seiljagvaart.

Die ekonomie van Keimond draai hoofsaaklik om toerisme as gevolg van sy ligging op die suidelike ingang na die voormalige Transkei. Alhoewel baie van die inwoners afgetredenes is, word 'n beduidende deel van die behuising as vakansiehuise deur gesinne in die binneland besit. Daar is verskeie akkommodasiegeriewe, 'n munisipale kampterrein, twee restaurante en kroeë, twee klein supermarkte en 'n vulstasie.



</doc>
<doc id="86378" url="https://af.wikipedia.org/wiki?curid=86378" title="Kladistiek">
Kladistiek

Kladistiek (van die Griekse κλάδος "klados", "tak") of filogenese is ’n benadering in wetenskaplike klassifikasie wat wegbeweeg van die tradisionele taksonomiese klassifikasie. Dit gebruik ’n stelsel waarin organismes saam gegroepeer word gebaseer op of hulle een of meer gedeelde unieke eienskappe het wat kom van die groep se laaste gemeenskaplike voorsaat en wat nie teenwoordig is in vroeëre voorsate nie. Die lede van een groep het dus vermoedelik ’n gemeenskaplike geskiedenis en word beskou as nader verwant.

Die oorspronklike metodes wat in kladistiese ontledings gebruik word, en die skool van kladistiek wat daarop gevolg het, spruit uit die werk van die Duitse entomoloog Willi Hennig, wat daarna verwys het as filogeniese sistematiek (dit was ook die titel van sy 1966-boek). Die terme "kladistiek" en "klade" is deur ander wetenskaplikes gewild gemaak.

Kladistiek verskil van taksonomiese klassifikasies deurdat slegs monofiletiese groepe gebruik word – dit is groepe wat alle spesies bevat wat afstam van ’n bepaalde voorsaat plus die voorsaat self (sogenaamde klades). Nie parafiletiese of polifiletiese groepe is in ’n kladistiese klassifikasie teenwoordig nie. Eersgenoemde is groepe wat wel die laaste gemeenskaplike voorsaat bevat, maar nie alle afstammelinge nie. Laasgenoemde is groepe wat die meeste afstammelinge van die voorsaat bevat, maar nie die voorsaat self nie.

Die tegnieke van kladistiek, en soms die terminologie, word ook suksesvol in ander dissiplines toegepas, soos om die verwantskappe te bepaal tussen die manuskripte van "The Canterbury Tales" wat bewaar gebly het, of tussen die 53 manuskripte van die Sanskrit "Charaka Samhita".


</doc>
<doc id="86380" url="https://af.wikipedia.org/wiki?curid=86380" title="Blauer Portugieser">
Blauer Portugieser

Blauer Portugieser is 'n rooi druiwesoort wat sy oorsprong in die Donaugebied het en tans veral in wynboustreke soos Rynhesse en Palts in Duitsland en in Neder-Oostenryk verbou word, maar ook in Suidoos-Europa voorkom. Dit is daarnaas ook een van die kultivars wat vir Hongaarse "Egri Bikavér" of "Bullebloed"-wyn gebruik mag word.

Wynkelders gebruik die kultivar om ligte rooi of ligrooskleurige roséwyne (soos "Portugieser Weißherbst") te kelder. Sedert 2000 word van die kultivar ook rooiwyn van hoë gehalte gekelder waarvan sommige soorte enkele maande in eikehoutvate (barriques) deurbring en op die wynmark met Franse Bordeaux-wyne meeding. Wynkelders in Rynhesse gebruik die kultivar sowel vir ligte somerwyne asook vir hul "Selectionsweine" (premiumwyne).

Volgens historiese oorlewerings het die kultivar sy oorsprong in die Portugese stad Porto (vandaar sy Duitse benaming as "Blou Portugees"). In 1772 is dit vir die eerste keer deur Johann von Fries in Bad Vöslau in Oostenryk op sy wyngoed verbou. Die kultivar is van daar na Rynhesse en Palts in Duitsland versprei.

Die kultivar is in Portugal egter onbekend. Vanweë sy verspreiding oor die hele Donaugebied neem wynnavorsers aan dat dit in werklikheid sy oorsprong in dié streek het, moontlik in Oostenryk.


</doc>
<doc id="86383" url="https://af.wikipedia.org/wiki?curid=86383" title="Monofileties">
Monofileties

Met monofileties of holofileties word in biologie en taksonomie bedoel ’n groep organismes (’n takson) waarvan aangeneem kan word dat hulle almal dieselfde gemeenskaplike voorsaat het, indien die voorsaat self ook in die takson val.

’n Takson wat nie die gemeenskaplike voorsaat bevat nie, maar wel sommige groepe wat van die voorsaat afstam, word polifileties genoem. ’n Takson wat wel die laaste gemeenskaplike voorsaat bevat, maar nie alle afstammelinge nie, word parafileties genoem.

Die klas Reptilia bevat in die tradisionele, taksonomiese klassifikasie die skilpaaie, akkedisse, slange, tuataras, krokodille, dinosourusse en soogdierreptiele. Hulle het almal ’n gemeenskaplike voorsaat wat tradisioneel ook ’n reptiel was, maar voëls val nie in die klas nie, hoewel hulle ook uit reptiele ontstaan het. Reptilia is dus ’n parafiletiese groep, tensy voëls ook daarby gereken word, en ook soogdiere aangesien hulle van soogdierreptiele afstam. Dan sou Reptilia weer by Amphibia gereken moet word om dit monofileties te maak, en dié sou weer by Pisces gereken moet word om daarvan ’n monofiletiese takson te maak, ens.

In moderne taksonomie word daarna gestreef om waar moontlik slegs met monofiletiese taksons te werk. Die moontlikheid om die DNS van organismes te vergelyk, het die ontwikkeling van ’n nuwe klassifikasiestelsel versnel.


</doc>
<doc id="86384" url="https://af.wikipedia.org/wiki?curid=86384" title="Polifileties">
Polifileties

’n Takson word polifileties genoem as die laaste gemeenskaplike voorsaat van alle organismes in die takson nie self tot die takson behoort nie. 

’n Hipotetiese takson, "gevleueldes" – wat sou kon bestaan uit voëls, vlermuise en insekte – sou polifileties gewees het as die gemeenskaplike voorsaat nie ook ’n "gevleuelde" was nie.

Polifiletiese taksons verskil van monofiletiese taksons, waar die groep die gemeenskaplike voorsaat en al die afstammelinge daarvan insluit, en van parafiletiese taksons, waar die voorsaat wel tot die groep behoort, maar nie al die afstammelinge nie.

In moderne taksonomie word daarna gestreef om waar moontlik slegs met monofiletiese taksons te werk. Die moontlikheid om die DNA van organismes te vergelyk, het die ontwikkeling van ’n nuwe klassifikasiestelsel versnel.


</doc>
<doc id="86385" url="https://af.wikipedia.org/wiki?curid=86385" title="Parafileties">
Parafileties

’n Takson is parafileties as die laaste gemeenskaplike voorsaat van al die lede van die groep tot die takson behoort, maar nie alle afstammelinge van die voorsaat nie.

Parafiletiese taksons verskil van monofiletiese taksons, waar die groep die gemeenskaplike voorsaat en al die afstammelinge daarvan insluit, en van polifiletiese taksons, waar die meeste afstammelinge wel tot die groep behoort, maar nie die gemeenskaplike voorsaat self nie.

Die klas Reptilia is ’n goeie voorbeeld van ’n parafiletiese takson. Dit bevat in die tradisionele, taksonomiese klassifikasie die skilpaaie, akkedisse, slange, tuataras, krokodille, dinosourusse en soogdierreptiele. Hulle het almal ’n gemeenskaplike voorsaat wat tradisioneel ook ’n reptiel was, maar voëls val nie in die klas nie, hoewel hulle ook uit reptiele ontstaan het. Al die afstammelinge van die gemeenskaplike voorsaat behoort dus nie tot Reptilia nie.

In moderne taksonomie word daarna gestreef om waar moontlik slegs met monofiletiese taksons te werk. Die moontlikheid om die DNA van organismes te vergelyk, het die ontwikkeling van ’n nuwe klassifikasiestelsel versnel.


</doc>
<doc id="86392" url="https://af.wikipedia.org/wiki?curid=86392" title="Mikolajif-oblast">
Mikolajif-oblast

Mikolajif-oblast (Oekraïens: Миколаївська область) is 'n oblast in suidelike Oekraïne. Die hoofstad en grootste stad van die oblast is Mikolajif. Die oblast grens aan die Swartsee in die suide.




</doc>
<doc id="86393" url="https://af.wikipedia.org/wiki?curid=86393" title="Main">
Main

Die Main is 'n rivier in Duitsland met 'n lengte van 527 kilometer. Beide die rivier se bronriviere ontstaan in Beiere. Die Wit Main (Duits: "Weißer Main") ontspring in die Fichtelgebergte en die Rooi Main (Duits: "Roter Main") ontspring in die Frankiese Saale.

Die Main se monding is in die Hessiese hoofstad Wiesbaden wat teenoor die stad Mainz geleë is waar die rivier in die Ryn uitmond.

Frankfurt am Main is die grootste stad wat aan die Main geleë is.


</doc>
<doc id="86394" url="https://af.wikipedia.org/wiki?curid=86394" title="Doebai (emiraat)">
Doebai (emiraat)

Doebai (Arabies: دبي "Dubayy") is een van die sewe outonome emirate van die Verenigde Arabiese Emirate (VAE) wat op die Arabiese Skiereiland aan die Persiese Golf geleë is. Doebai het 'n oppervlakte van 3 885 km² en is intussen met 2,2 miljoen inwoners die bevolkingrykste emiraat in die federasie nog voor Aboe Dhabi. Die oorgrote meerderheid van die bevolking (sowat 85 persent) is in die gelyknamige hoofstad saamgetrek wat die ekonomiese, kulturele, sosiale en politieke lewe van Doebai oorheers.

Die emiraat, wat grotendeels uit woestyne bestaan, strek vanuit die hoofstad aan die Persiese Golf tot in die binneland en word deur Aboe Dhabi in die suidweste en Sjardja (meestal Sharjah gespel) in die noordooste begrens. Die oase Hatta, wat op 'n hoogte van sowat 330 meter bo seevlak in die Hadjar-bergreeks geleë is, vorm 'n eksklawe naby die grens met Oman.

Die emir van Doebai is sjeik Moehammad bin Rasjid Al Maktoem, en dien ook as visepresident en premier van die VAE.

Doebai het 'n droë subtropiese klimaat met 'n oorvloed sonskyn dwarsdeur die jaar. Temperature wissel van 'n minimum van 10 °C in die winter tot uiterstes van 48 °C gedurende die somer. Die gemiddelde maksimum temperatuur in Januarie is 24 °C en 41 °C in Julie waarby warm somerweer dikwels met hoë lugvogtigheid gepaard gaan.

Die hoogste temperature word tussen Junie en September aangeteken. In hierdie maande styg ook die seetemperatuur tot sowat 40 °C. Die water in hotelswembaddens word in die somermaande gewoonlik kunsmatig verkoel.

Die kwik daal effens in die najaar, winter en lente. Die laagste temperature word tussen Desember en Maart aangeteken. Die gemiddelde jaarlikse reënval is baie laag; in die periode tussen 1967 en 2009 was die jaarlikse gemiddeld minder as 100 mm. Reënbuie kom hoofsaaklik in die koeler maande voor.

Alhoewel die vroeë geskiedenis van Doebai tot op datum nog nie voldoende gedokumenteer is nie, dui argeologiese opgrawings daarop dat klein vissersgemeenskappe hulle reeds sowat 4 000 jaar gelede langs die Arabies-Persiese Golfkus in die gebied van die huidige Doebai gevestig het.

Navorsers neem aan dat die goed beskermde inham van Doebai-bog al in die derde millennium v.C. 'n belangrike en besige hawe langs die antieke handelsroete tussen Mesopotamië en die Indusvallei was. In die laat 20ste en vroeë 21ste eeu het argeoloë groot getalle mensgemaakte voorwerpe uit dié periode opgegrawe, waaronder potte, wapens en muntstukke wat tans in die argeologiese afdeling van die Doebai-museum vertoon word.

Die moderne Doebai voer sy oorsprong na die 1830's terug toe 800 lede van die Bani Yas-stam, wat oorspronklik uit die Liwa-oase in die suide van die land gekom het, hulle in 'n klein vissersdorp op die Shindagha-skiereiland, naby die punt waar die inham in die oop see oorgaan, gevestig het. Hul aanvoerders, die Maktoem-familie, regeer die emiraat nog steeds. In die 1870's is na Doebai dikwels as die belangrikste seehawe an die Golfkus verwys. Omstreeks 1900 was die tradisionele Arabiese basaar van Doebai, die soeks aan die Deira-kant van die bog met altesaam 350 winkels, volgens oorlewerings die grootste in Arabië.

Pêrelvissery was oor 'n lang tydperk die vernaamste bron van inkomste vir die bevolking van Doebai. Dié bedryf het egter agteruitgegaan nadat in die 1940's elders met die kunsmatige teelt van pêrels op groot skaal begin is. Doebai se handelaarsklas het destyds oorgeskakel na die handel met goud en ander goedere. Talle vestings, moskees, paleise en ander historiese monumente uit hierdie periode is tans gewilde toeristelokpunte.

Die ekonomiese aktiwiteite in Doebai het seerowery in die 19de eeu sterk laat toeneem. Die Verenigde Koninkryk as die destyds magtigste seemoondheid het hier kans gesien om sy invloed in die gebied te vergroot en heersers in die kusgebiede gedwing om 'n wapenstilstand te sluit. Vanaf die laat 19de eeu tot en met 1968, toe Britse troepe in die gebied onttrek is, was die emirate Britse protektorate.

In die 1930's het Doebai se bevolking tot byna 20 000 gestyg, waarvan sowat 'n kwart buitelanders was. Modder het in die 1950's beperkings op Doebai se brikbaarheid as seehawe begin plaas, en die wyle heerser sjeik Rasjid bin Saïd Al Maktoem het besluit om die modder met baggermasjiene uit die vaargeule te verwyder. Dit was 'n ambisieuse en duur projek vir die klein emiraat, maar ná sy voltooiing kon die hawe steeds groter volumes vrag hanteer, en Doebai het sy posisie as beduidende invoerehawe en handelsplek bevestig. 'n Groot persentasie van die handelsgoedere, wat uit alle wêrelddele ingevoer is, is in Doebaihawe gehanteer om vervolgens na ander bestemmings in die Persiese Golfstreek verskeep te word.

Toe ruolie in 1966 ontdek is, het sjeik Rasjid die inkomste uit die olie-uitvoer aan die grootskaalse ontwikkeling van Doebai se infrastruktuur bestee. Teen 'n ongekende tempo het nuwe skole, hospitale, paaie en 'n moderne telekommunikasie-netwerk ontstaan. Nuwe hawegeriewe en 'n nuwe terminaal het by Doebai se internasionale lughawe ontstaan. Aanloop- en landingsbane is uitgebrei om alle soorte vliegtuie te kan hanteer. In Jebel Ali het die grootste kunsmatige seehawe ter wêreld ontstaan, saam met 'n vryehandelsone.

Visioenêre leierskap, die opbou van 'n moderne infrastruktuur, die skepping van 'n beleggingsvriendelike omgewing, 'n immigrasiebeleid wat die grootskaalse vestiging van kundige buitelanders en ander werkers bevorder het, belastingvryheid op persoonlike en ondernemingsinkomste en lae invoertariewe word as die wenresep vir Doebai se vinnige ontwikkeling aangevoer. Die emiraat het tot die middelpunt van handel vir 'n streek ontwikkel wat vanuit Egipte in oostelike Noord-Afrika tot die Indiese subkontinent en vanuit die Gemenebes van Onafhanklike State in die noorde tot Suid-Afrika aan die suidpunt van Afrika strek.

Ook op politieke gebied was die 20ste eeu 'n tydperk van voorspoed. Reeds vanaf die 1960's was die stigting van 'n federasie van emirate een van die kernpunte van die beleid van sjeik Zajed bin Soeltan Al Nahjan, die destydse heerser van Aboe Dhabi, en sjeik Rasjid bin Saïd Al Maktoem. Hul doelwit is in 1971 verwesenlik toe ses emirate – Doebai, Aboe Dhabi, Sharjah, Ajman, Umm Al Quwain en Fujaira saamgesluit het om die Verenigde Arabiese Emirate (VAE) te vorm. Een jaar later het Ras al-Khaima as sewende deelstaat by die federasie aangesluit.

Gedurende die regering van sjeik Zajed, die eerste president van die VAE, het die federasie tot een van die welvarendste nasies ter wêreld ontwikkel met 'n jaarlikse bruto binnelandse produk (BBP) van meer as VSA-$ 17 000 per capita. Doebai het in die 1980's en vroeë 1990's die strategiese besluit geneem om sy toerismebedryf stelselmatig uit te bou om een van die wêreld se voorste bestemmings vir gehaltetoerisme te word.

Vandag beskik Doebai oor 'n eersterangse toerisme-infrastruktuur met hotelle waarvan die luuksheid ongeëwenaar is in die wêreld. Die Burj Al Arab-hotel is tans die enigste ter wêreld wat in die sewe ster-kategorie val. Die "Emirates Towers" is op 'n hoogte van 350 meter die hoogste kantoorgebou in die Midde-Ooste en Europa wat die groot sakevertroue in Doebai se ekonomie aandui. Die hoofstad van Doebai tree as gasheer van 'n reeks internasionale sportwedstryde op wat duisende besoekers lok, waaronder die gholfkompetisie "Dubai Desert Classic" as deel van die Professionele Gholfvereniging se jaarlikse toer, die "Dubai Open"-tennistoernooi en die "Dubai World Cup"-perdewedren.


</doc>
<doc id="86395" url="https://af.wikipedia.org/wiki?curid=86395" title="Todd Graff">
Todd Graff

Todd Graff (New York, 22 Oktober 1959) is 'n akteur, skrywer, regisseur, vervaardiger en draaiboekskrywer. Hy debuteer as 'n direkteur met sy film, "Camp", wat gekom het in dramatiese kompetisie by die 2003-uitgawe van die Sundance Film Festival. Na die verbygaan suksesvol deur die fees kring, onder meer die Fees van New Films / New direkteure van Lincoln Center, die Film Festival Sydney (waar hy die eerste prys gewen), The Film Festival Provincetown (Best Picture) en vele ander, Camp geëindig premiering in teaters hand IFC rolprente.

Na 'n baie suksesvolle loopbaan in films soos afgrond, en op Broadway in "Baby" akteur, waarvoor sy vir 'n Tony-toekenning en 'n teater World toekenning benoem, Graff in staat was om 'n reputasie as 'n skrywer te bou.

Graff gesing het op die oorspronklike cast-album van Sesame Street (1970) en volg op Sesame Street 2 (1971), maar het tot roem in 1975 toe hy by die rolverdeling van die TV-reeks Kids The Electric Company PBS . Speel die rol van Isai, 'n lid van die Kort Circus, het by die skou tot aan die einde van die produksie in 1977 (wat Stephen Gustafson, wat die reeks geklop het ná vier seisoene vervang).

Hy is ook genomineer vir 'n Tony Award vir die speel Danny in Baby Broadway in 1984. Dit is te sien in die 1987 Off-Broadway musikale Birds of Paradise as Homer.

In 2006 het hy die regie van die stadium musikale deur Jason Graff Robert Brown en Dan Elish, by die Mark Taper Forum. In 2009 het hy saam geskryf het en die regie van die film Bandslam. In 2012 het hy geskryf en die regie van die film lied van die hart.


</doc>
<doc id="86397" url="https://af.wikipedia.org/wiki?curid=86397" title="Tsjerkasi-oblast">
Tsjerkasi-oblast

Tsjerkasi-oblast (Oekraïens: Черкаська область) is 'n oblast in sentrale Oekraïne. Die hoofstad van die oblast is Tsjerkasi.




</doc>
<doc id="86402" url="https://af.wikipedia.org/wiki?curid=86402" title="Mantophasmatidae">
Mantophasmatidae

Mantophasmatidae is 'n karnivoriese suborde van insekte wat in 2001 ontdek is en in Afrika voorkom. Die suborde behoort tot die orde Notoptera, maar is aanvanklik as 'n orde in eie reg, naamlik Mantophasmatodea, beskou. Onlangse studies het egter getoon dat dit 'n sustergroep van die Grylloblattidae (voorheen in die orde Grylloblattodea) is. Arillo & Engel het die groepe in 'n enkele orde, naamlik "Notoptera" saamgevoeg.

Hierdie insekte staan as "Manto's" of "Gladiators" bekend en lyk soos 'n kruising tussen 'n stokinsek en 'n hottentotsgot. Hulle stap meestal op hul agterpote en is grys, bruin of groen van kleur. Die wyfie is effens groter as die mannetjie en eet partykeer haar maat ná paring, 'n ritueel wat tot vyf dae kan duur. Hulle is aggressiewe nagjagters, is vlerkloos (selfs as volwassenes) en het kenmerkende groot oë.

Mantophasmatidae is endemies aan die westelike dele van Suid-Afrika en aan Namibië. Fossiele uit die Eoseen-tydperk toon egter dat dit vantevore 'n veel groter verspreidingsgebied gehad het.

Die mees onlangse klassifikasie onderskei tussen verskeie genera, fossiele insluit:




</doc>
<doc id="86405" url="https://af.wikipedia.org/wiki?curid=86405" title="Winklespruit">
Winklespruit

Winkelspruit is 'n kusdorp in KwaZulu-Natal in Suid-Afrika langs die Indiese Oseaan. Die dorp is 24 km suid van Durban langs die N2 nasionale pad geleë.




</doc>
<doc id="86406" url="https://af.wikipedia.org/wiki?curid=86406" title="Mpumalanga, KwaZulu-Natal">
Mpumalanga, KwaZulu-Natal

Mpumalanga is 'n dorp in KwaZulu-Natal in Suid-Afrika. Die dorp is ongeveer 40 km wes van Durban langs die N2 nasionale pad geleë.

Die naam beteken "sonsopkoms" in Zoeloe (letterlik "die son kom uit").



</doc>
<doc id="86407" url="https://af.wikipedia.org/wiki?curid=86407" title="Tsjernihif-oblast">
Tsjernihif-oblast

Tsjernihif-oblast (Oekraïens: Чернігівська область) is 'n oblast in noordelike Oekraïne. Die hoofstad van die oblast is Tsjernihif (ook bekend as "Tsjernogof").




</doc>
<doc id="86411" url="https://af.wikipedia.org/wiki?curid=86411" title="Megalosaurus">
Megalosaurus

Megalosaurus of Megalosourus (van die Grieks vir "groot akkedis") was ’n genus groot, vleisvretende teropode-dinosourusse van die Middel-Jura-periode se Batonium-tydsnede 166 miljoen jaar gelede. Hoewel fossiele van ander gebiede ook tot die genus gevoeg is, is die enigste sekere oorblyfsels van "Megalosaurus" van Suid-Engeland.

Een van die eerste oorblyfsels, wat in die 17de eeu ontdek is, is die onderste deel van ’n femur. Robert Plot het dit oorspronklik beskryf as die bobeen van ’n oorlogsolifant uit die Romeinse Ryk, en daarna as ’n Bybelse reus. Die eerste wetenskaplike naam daarvoor was egter "Scrotum humanum", wat deur Richard Brookes gebruik is as ’n onderskrif. Die been het hom waarskynlik aan menslike testikels laat dink. Vandag is die naam egter nie geldig nie.

"Megalosaurus" was in 1824 die eerste genus dinosourusse wat ’n geldige naam gekry het, buiten voëls. Die tipe-spesie is "Megalosaurus bucklandii", wat in 1827 ’n naam gekry het. In 1842 was "Megalosaurus" een van die drie genera wat Richard Owen gebruik het om sy groep Dinosauria te skep. In die volgende 50 jaar, terwyl dinosourusse nog nie baie bekend was nie, is baie spesies in dié genus geklassifiseer, maar ook tydens die 20ste eeu, nadat baie dinosourusse al ontdek is. Vandag weet wetenskaplikes dié spesies is nie direk verwant aan "M. bucklandii" nie en dat laasgenoemde die enigste ware "Megalosaurus"-spesie is. Omdat ’n volledige skelet nog nie ontdek is nie, is min bekend oor die dier se bou.

Die eerste navorsers wat "Megalosaurus" ondersoek het, het dit verkeerdelik aangesien vir ’n reusagtige akkedis van 20 m lank. In 1842 het Owen tot die gevolgtrekking gekom dat dit nie langer as 9 m was wanneer dat dit op sy agterpote gestaan het nie. Hy het egter steeds gedink dit was ’n vierpotige dier. Deur "Megalosaurus" met sy direkte voorsate in Megalosauridae te vergelyk, het moderne wetenskaplikes ’n akkurater prentjie gekry.

"Megalosaurus" het die tipiese bou van ’n teropode gehad. Hy was sowat 7 m lank en het omtrent 1,5 ton geweeg. Hy was tweepotig en het sy balans gehou deur middel van sy lang stert. Sy voorpote was kort, maar sterk. Hy het ’n taamlike groot kop gehad en lang, dolkagtige tande om vleis te kan vreet. Hy was ’n sterk, gespierde dier.

Min is oor die dier se skedel bekend. Die dele van skedels wat al ontdek is, is groot in verhouding met die res van die bene. Dit kan óf toevallig wees óf daarop dui dat hy ’n buitengewoon groot kop gehad het. Daar is geen bene om te bepaal hoe die snoet gelyk het nie.

In die 20ste eeu het die nuwe metode van klassifikasie, kladistiek, dit moontlik gemaak om vir die eerste keer presies te bepaal hoe verskillende taksons verwant is. In 2012 het Matthew Carrano et al. aangetoon "Megalosaurus" is die sustergroep van "Torvosaurus" binne Megalosaurinae. Dit gee aanleiding tot die volgende kladogram:


</doc>
<doc id="86412" url="https://af.wikipedia.org/wiki?curid=86412" title="Isipingo">
Isipingo

Isipingo is 'n woonbuurt gebou op 'n hoë sandbank by die mond van die Siphingo-rivier. Dit vorm tans deel van eThekwini en is geleë 19 km suid van Durban in KwaZulu-Natal, Suid-Afrika. Die dorp is vernoem na die Siphingo-rivier, wat op sy beurt genoem is na die verknoopte katdoringstruike ("Scutia myrtina") wat teenwoordig is in die gebied. Die dorp bestaan ​​uit Isipingo Rail, Isipingo Hills, Lotus Park, Orient Hills, Malakazi en Isipingo Beach.

Die gebied het puik strande en word gereeld besoek deur vissermanne, veral gedurende die sardienloop. Die dorp self het 'n primêre skool, 'n hoërskool (Isipingo Sekondêr) en 'n biblioteek en is naby aan die groot winkelsentrums. 'n Hoofpad verbind die dorp aan die M4-snelweg wat maklike toegang bied tot die stad van Durban. Isipingo Beach grens aan 'n groot industriële gebied, Prospecton, wat een van Suid-Afrika se grootste motorfabrieke, naamlik dié van Toyota, huisves. Die fasiliteit, wat byna 9 vierkante kilometer beslaan, verskaf werk aan menige inwoners van Isipingo en omstreke.

Die bevolking is oorwegend van Indiese afkoms en die dorp huisves heelwat Moslemmoskees en 'n Hindoetempel.

Naburige voorstede sluit in Isipingo Hills, Isipingo Rail en Amanzimtoti. Die voormalige Durban Internasionale Lughawe was direk langs Isipingo Beach geleë. In die Suid-Afrikaanse geskiedenis is Isipingo bekend as die plek waar Dick King begrawe is.



</doc>
<doc id="86413" url="https://af.wikipedia.org/wiki?curid=86413" title="Argentinosaurus">
Argentinosaurus

Argentinosaurus ("Argentynse akkedis") was ’n genus souropode-dinosourusse wat eerste deur Guillermo Heredia in Argentinië ontdek is. Die dier het op die destydse eilandkontinent Suid-Amerika voorgekom, iewers tussen 97 en 94 miljoen jaar gelede tydens die Laat Kryt-periode. Dit is een van die grootste bekende dinosourusse.

Die eerste fossiele wat as "Argentinosaurus" geïdentifiseer is, is in 1987 deur ’n Argentynse boer ontdek wat dit vir ’n groot stuk versteende hout aangesien het. ’n Reusagtige ruggraat is ook ontdek en was byna so lank soos ’n mens. Die genus se tipe-spesie, "A. huinculensis", is in 1993 deur die Argentynse palaeontoloë José F. Bonaparte en Rodolfo Coria beskryf en gepubliseer.

Min dele van "Argentinosaurus" is al ontdek. Die holotipe sluit net ’n paar rugwerwels, ribbes aan die regterkant van die heup, nog ’n deel van ’n rib en die regter-onderbeen in. Een van die werwels was 1,59 m lank en die onderbeen sowat 155 cm. Ook ’n onvolledige bobeen is intussen aan die genus toegesê – dit is minstens 1,18 m lank.

Die grootte van dié dele en vergelyking met ander souropodes stel wetenskaplikes in staat om die dier se grootte te raam. Dit was sowat 30–35 m lank en het omtrent 80-100 ton geweeg. In 2013 is "Argentinosaurus" in ’n studie wat op 30 Oktober 2013 deur dr. Bill Sellers, Rudolfo Coria, Lee Margetts et al. gepubliseer is, digitaal herskep om sy beweeglikheid te toets. Die studie het bevind die dier het ’n maksimum spoed van 2 meter per sekonde gehad weens sy grootte en die impak op sy gewrigte.


</doc>
<doc id="86414" url="https://af.wikipedia.org/wiki?curid=86414" title="Tsjerniftsi-oblast">
Tsjerniftsi-oblast

Tsjerniftsi-oblast (Oekraïens: Чернівецька область, Roemeens: "Regiunea Cernăuţi") is 'n oblast in westelike Oekraïne. Die hoofstad en grootse stad van die oblast is Tsjerniftsi (Roemeens: "Cernăuţi"). Die oblast is die kleinste ten opsigte van sy oppervlakte in die land.




</doc>
<doc id="86415" url="https://af.wikipedia.org/wiki?curid=86415" title="Supersaurus">
Supersaurus

Supersaurus ("super-akkedis") was ’n genus souropode-dinosourusse wat in 1972 deur Vivian Jones in Colorado, VSA, ontdek is. Die formasie waarin dit gevind is, dateer uit sowat 153 miljoen jaar gelede. Dit is een van die grootste dinosourusse wat uit goeiegehalte-oorblyfsels bekend is. Dit was sowat 33 tot 34 m lank.


</doc>
<doc id="86418" url="https://af.wikipedia.org/wiki?curid=86418" title="Giant's Castle">
Giant's Castle

Giant's Castle is 'n bergpiek in die Noordelike Drakensberge van KwaZulu-Natal, Suid-Afrika. Giants Castle bied besoekers aan die streke stapgeleenthede met 'n besonderse panoramiese uitsig. Die natuureservaat bied afgeleë akkommodasie, Boesmanrotskuns met maklike toegang vir almal, en die beste basis om 'n Drakensberg-stapervaring vanaf te begin. Die gebied is een van Suid-Afrika se avontuurgebiede, en speel gasheer vir die reuse-uitdaging bergfiets marathon in April elke jaar.

Giant's Castle lê aan die suidelike punt van die sentrale Drakensberg en kry sy naam van die omtrek van die berge en platorand wat kombineer om soos die profiel van 'n slapende reus te lyk. Dit is in wese 'n grasplato wat onder die diep dale van hierdie deel van die Drakensberg nestel.

Giants Castle Wildreservaat word beskou as die tuiste van die eland sowel as die baardaasvoël. Nog 'n Giants Castle hoogtepunt is die wonderlike Boesmanrotskuns by die hoofgrotte wat maklik is om te vind en goed aangebied is.

Voorheen was die bekende Lammergeiersteek oop vir besoekers om die baardaasvoëls en ander bedreigde voëlspesies te sien. Hierdie fasiliteit het sedertdien verval.

Die rotskuns in die natuurreservaat is deur Boesmans wat ongeveer 8 000 jaar gelede in die gebied gevestig het geskilder. Dit beeld meestal diere en mense uit. Die hoofgrotte, op die Boesmansrivier-staproete, is een van die bekendste rotskuns-terreine in Suid-Afrika. Dié grotte bevat meer as 450 Boesmantekeninge.

Daar is meer as 25 staproetes in die Giant’s Castle Natuureservaat. Hierdie staproetes vorm 'n netwerk van 285 km en sluit maklike roetes van 3 km (ongeveer 1 uur) tot lang roetes van 30 km (oornag) in.

Die staproetes is hoofsaaklik boomloos en stappers moet liefs sonbrandroom voor staptogte aansmeer. 'n Groot hoed en voldoende water word ook aanbeveel.

Van die meer bekende staproetes sluit in:

Kort staproetes:

Lang staproetes:



</doc>
<doc id="86419" url="https://af.wikipedia.org/wiki?curid=86419" title="Piëtisme">
Piëtisme

Piëtisme is die belangrikste hervormings- en vroomheidsbeweging in die vastelandse Europese Protestantisme ná die Protestantse Hervorming. In teologiese opsig was dit 'n terugkeer na die sentrale beginsels van die Reformasie, alhoewel dit sterk deur ander tradisies beïnvloed en omgevorm is. Die vrome subjek staan sentraal in piëtisme, terwyl die suiwerheid van die kerkleer net soos kerkeenheid minder belangrik geag word. So toon piëtisme moderne trekke wat die persoonlikheid van die indiwidu en die waarde, wat daaraan geheg word, betref. Andersyds het piëtisme in die loop van sy ontwikkeling in baie opsigte 'n teologies en sosiaal behoudende beweging geword.

In Duitsland het piëtisme sedert sy ontstaan in die tweede helfte van die 17de eeu vele veranderinge ondergaan – van klassieke piëtisme gedurende die Baroktyd, laat piëtisme in die laaste dekades van die 18de en in die vroeë 19de eeu, 19de eeuse opwekkingsbewegings en gemeenskapsbewegings, tot die evangelikale beweging in die tweede helfte van die 20ste eeu. Radikale piëtisme is 'n stroming binne die beweging wat krities teenoor die kerk staan.


</doc>
<doc id="86423" url="https://af.wikipedia.org/wiki?curid=86423" title="Anna Favella">
Anna Favella

Anna Favella (* 21 September 1983 in Rome, Lazio, Italië) is 'n Italiaanse aktrise.
Sy is veral bekend vir haar rolle in die TV-reeks "Terra ribelle" en in die rolprent "Mr. America".




</doc>
<doc id="86424" url="https://af.wikipedia.org/wiki?curid=86424" title="Winnitsja-oblast">
Winnitsja-oblast

Winnitsja-oblast (Oekraïens: Вінницька область) is 'n oblast in Oekraïne. Die hoofstad en grootse stad van die oblast is Winnitsja.




</doc>
<doc id="86426" url="https://af.wikipedia.org/wiki?curid=86426" title="Paraceratherium">
Paraceratherium

Paraceratherium, ook bekend as Indricotherium en Baluchitherium, is ’n uitgestorwe genus reusagtige renoster-agtige soogdiere van die familie Hyracodontidae wat in die Oligoseen endemies was aan Eurasië. Dit is in 1910 die eerste keer ontdek in Balochistan in wat nou Pakistan is tydens ’n ekspedisie deur die Engelse paleontoloog sir Clive Forster Cooper.

"Paraceratherium" word beskou as een van die grootste landsoogdiere nog, met die grootste spesie wat ’n massa van sowat 11 ton gehad het. Die gootste bekende individu was sowat 4,8 m hoog by sy skouers en 7,4 m lank, en het 17 ton geweeg.

Dit was ’n plantvretende lid van die orde Perissodactyla met ’n lang, lae skedel sonder horings. Die dier het vier snytande gehad wat so groot was dat hulle soos slagtande gelyk het. Die twee boonstes het afwaarts gewys en die twee onderstes vorentoe. Die bolip was waarskynlik baie beweegbaar. Die nek was baie lank, die lyf stewig en die ledemate lank en dik.

Die dier het tussen 34 en 23 miljoen jaar gelede in die woude van Sentraal-Asië voorgekom.



</doc>
<doc id="86427" url="https://af.wikipedia.org/wiki?curid=86427" title="Avemetatarsalia">
Avemetatarsalia

Avemetatarsalia ("voël-middelvoetbene") is ’n kladenaam wat in 1999 deur die Britse paleontoloog Michael Benton gevestig is vir alle kroongroep-archosourusse wat nader aan voëls verwant is as aan krokodille. Dit sluit die subgroep Ornithodira in. ’n Alternatiewe naam is Panaves ("alle voëls"), ’n verwysing na ’n ander definisie van die groep as alle diere, lewend of uitgestorwe, wat nader aan voëls verwant is as aan krokodille.

Avemetatarsalia kan met die volgende kladogram voorgestel word (volgens Nesbitt, 2011):



</doc>
<doc id="86431" url="https://af.wikipedia.org/wiki?curid=86431" title="Therapsida">
Therapsida

Therapsida, of die terapsides, is ’n groep sinapsides en sluit soogdiere en hul voorsate in. Baie van die kenmerke wat vandag beskou word as uniek aan soogdiere, was reeds by die vroeë terapsides aanwesig – ook die regop houding. Die vroegste fossiel wat as Therapsida geklassifiseer is, is "Tetraceratops insignis" uit die Vroeë Perm-periode. 

Terapsides het 275 miljoen jaar gelede ontwikkel uit die uitgestorwe orde Pelycosauria (meer spesifiek uit Sphenacodontia). Hulle het die pelikosouriërs in die Middel-Perm vervang as die oorheersende landdiere en is op hul beurt in die Trias deur die archosouromorfe vervang, hoewel een groep terapsides, Kannemeyeriiformes, nog in die Laat-Trias volop was. Die terapsides het Cynodontia ingesluit, die groep wat in die Laat Trias sowat 225 miljoen jaar gelede gelei het tot die soogdiere. Van die terapsides wat nie soogdiere was nie, het net Cynodontia en Dicynodontia die Trias-Jura-uitwissing oorleef. Die laaste groep van dié diere, Tritylodontidae, het in die Vroeë Kryt uitgesterf, sowat 100 miljoen jaar gelede.

Hoewel die vroeë terapsides se skedels baie soos dié van hul pelikosouriër-voorsate lyk, is daar verskille in die res van die lyf.

Hul pote is meer vertikaal onder die lyf geleë as die uitgespreide pote van reptiele en pelikosouriërs. Die voete was meer simmetries, met die eerste en laaste tone kort en die middelste tone langer. Dit is ’n aanduiding dat die as van die voet parallel met die dier se lyf was en nie na die kant uitgesprei nie. Dit sou aan hulle ’n meer soogdieragtige houding gegee het as die akkedisagtige houding van die pelikosouriërs.

Terapsides se openings by hul slape is groter as by pelikosouriërs. Die kake van sommige terapsides is ingewikkelder en sterker, en hul tande bestaan uit verskillende soorte: voortande om te byt, groot oogtande om te skeur en kiestande om te kou.




</doc>
<doc id="86433" url="https://af.wikipedia.org/wiki?curid=86433" title="Cynodontia">
Cynodontia

Cynodontia, of die sinodonte ("met hondetande"), is terapsides wat in die Laat Perm-periode sowat 260 miljoen jaar gelede die eerste keer hul verskyning gemaak het. Die groep sluit moderne soogdiere in, sowel as hul uitgestorwe voorsate en naby-verwante. Sinodonte wat nie soogdiere was nie, het deur Suid-Gondwana versprei en fossiele is in Suid-Amerika, Afrika, Indië en Antarktika ontdek. In die Noordelike Halfrond is fossiele ontdek in die oostelike Noord-Amerika, België en Noordwes-Frankryk. Cynodontia is een van die uiteenlopendste groepe terapsides.

Die vroeë sinodonte het baie van die moderne soogdiere se eienskappe gehad, soos verskillende soorte tande vir byt, skeur en kou, en die breinholte het agtertoe gebult. Die meeste sinodonte het waarskynlik eiers gelê. Die openinge by die slape was baie groter as by hul voorsate en die vorming van ’n meer soogdieragtige skedel sou sterker kaakspiere moontlik gemaak het. Hulle was moontlik warmbloedig.

 

Hier onder is ’n kladogram van Ruta, Botha-Brink, Mitchell en Benton (2013), wat een teorie wys van die verwantskappe tussen sinodonte:



</doc>
<doc id="86436" url="https://af.wikipedia.org/wiki?curid=86436" title="Diapsida">
Diapsida

Diapsida, of die diapsides ("met twee boë"), is ’n groep tetrapodes wat sowat 300 miljoen jaar gelede tydens die Laat Karboon-periode twee gate aan die kant van hul skedel by die slape ontwikkel het. Dit het die hegting van groter, sterker kaakspiere moontlik gemaak en diapsides in staat gestel om hul mond groter oop te maak. 

Lewende diapsides is baie uiteenlopend en sluit in alle krokodille, akkedisse, slange, tuataras en voëls. Hoewel sommige terapsides óf een gat verloor het (akkedisse) óf albei (slange), of ’n heel ander skedel ontwikkel het (voëls), word hulle steeds as diapsides geklassifiseer vanweë hul stamboom. Minstens 7 925 spesies diapside-reptiele bestaan vandag in omgewings dwarsoor die aarde (byna 18 000 wanneer voëls ingesluit word).

Hier onder is ’n kladogram volgens Bickelmann et al. en Reisz et al. wat die verwantskap tussen die grootste groepe diapsides wys.


</doc>
<doc id="86440" url="https://af.wikipedia.org/wiki?curid=86440" title="De Havilland Comet">
De Havilland Comet

Die De Havilland DH 106 Comet was die wêreld se eerste kommersieelvervaardigde passasierstraler wat deur De Havilland in Hatfield, Hertfordshire, Verenigde Koninkryk ontwikkel en in reeksproduksie vervaardig is. Die prototipe "Comet I" het sy eerste toetsvlug op 27 Julie 1949 onderneem.

Kenmerkend was die aërodinamiese vorm van die vliegtuig wat met vier "De Havilland Ghost"-turbostralerenjins wat in die vlerke ingebed was, 'n romp met drukreëling en groot vierkantige vensters toegerus is. Die straler se passasierskajuit is indertyd as gerieflik en rustig beskou. Toe die vliegtuig in 1952 sy debuut gemaak het, het dit gelyk asof dit kommersiële sukses kon behaal.

Maar een jaar nadat die eerste stralers in bedryf gestel is, het die "Comets" begin om tegniese probleme te ondervind. Drie stralers het tydens vlugte uitmekaar gebreek, waaronder Suid-Afrikaanse Lugdiens (SAL) se Vlug 201 wat op pad van Londen na Johannesburg was en ná 'n tussenlanding op Rome se Ciampino-lughawe op 8 April 1954 naby Napels in die see gestort het. Die ongelukke, waarin alle passasiers en bemannings dood is, het heelwat publisiteit in die media uitgelok en is later aan katastrofale metaalvermoeidheid in die lugrame toegeskryf – 'n tegniese probleem wat deskundiges indertyd nog nie deeglik ondersoek en verstaan het nie.

Alle "Comet"-stralers is buite diens gestel en deeglik ondersoek om die oorsaak van die ongelukke vas te stel. Die eerste ramp is aanvanklik valslik aan slegte weerstoestande toegeskryf. Uiteindelik is ontwerpfoute as oorsaak geïdentifiseer, waaronder gevaarlike spannings in die hoeke van die vierkantige vensters en metodologiese probleme rondom die installasiewerk. "Comet"-vliegtuie is vervolgens herontwerp en van ovale vensters voorsien, die straler se struktuur is versterk en ander tegniese wysigings aangebring. Mededingers het uit die foute geleer wat tydens die ontwerp van die "Comet" gemaak is en hul eie ontwerpe aangepas.

Alhoewel verkope nooit weer tot hul oorspronklike hoë vlakke herstel het nie, is ná die verbeterde "Comet 2" en die "Comet 3"-prototipe in 1958 'n herontwerpte "Comet 4"-reeks geloods wat meer as drie dekades in kommersiële diens sou wees. "Comet"-stralers is onder meer aangepas vir 'n verskeidenheid militêre funksies soos die vervoer van belangrike persone, geneeskundige dienste en waarnemingsvlugte.

Die mees uitgebreide aanpassing was 'n variant wat vir seepatrollies gebruik is, die "Hawker Siddeley Nimrod". "Nimrod"-vliegtuie was tot en met Junie 2011 in diens van die Britse Koninklike Lugmag ("Royal Air Force, RAF") – meer as sestig jaar ná die eerste vlug van 'n "Comet"-straler.


</doc>
<doc id="86441" url="https://af.wikipedia.org/wiki?curid=86441" title="Sjitomir-oblast">
Sjitomir-oblast

Sjitomir-oblast (Oekraïens: Житомирська область) is 'n oblast in noordelike Oekraïne. Die hoofstad en grootse stad van die oblast is Sjitomir.




</doc>
<doc id="86442" url="https://af.wikipedia.org/wiki?curid=86442" title="Oekraïners">
Oekraïners

Die Oekraïners (Oekraïens: українці, "ukrayintsi", [ukrɑˈjinʲtsʲi]) is 'n Oos-Slawiese volk van sowat 45 miljoen mense inheems aan Oekraïne. Hulle is die sesde grootste volk in Europa. Die meeste Oekraïners is Oekraïens-Ortodokse of ongebonde. Oekraïners vorm die titulêre nasie van Oekraïne, waar hulle 77,5% van dié land se bevolking vorm. Naas Oekraïners leef nog sowat 8,3 miljoen Russe in Oekraïne, veral in die ooste en suide.

Wêreldwyd leef omtrent 45 miljoen Oekraïners, waarvan sowat 37,5 miljoen in Oekraïne, 1,9 miljoen in Rusland, 1,3 miljoen in Kanada en 968 769 in die Verenigde State. Tydens die Russiese Ryk en die Sowjetunie het Oekraïners in destydse deelgebiede soos Moldowa (375 000), Kasakstan (313 698), Wit-Rusland (159 000) en Oesbekistan (tussen 104 720 en 128 100) gevestig. Daarbenewens het Oekraïners nog in Europese en Suid-Amerikaanse lande soos Brasilië (500 000), Argentinië (300 000), Italië (233 726), Duitsland (229 510), Tsjeggië (126 613) en Slowakye (100 000) gevestig.

Vanaf die 17de eeu is die Oekraïners "Klein-Russe" genoem en as deel van die Drie-enige Russiese volk beskou, wat uit Groot-Russe, Klein-Russe asook Wit-Russe bestaan en uit die Oud-Russiese volk van die Kiëf-Roes ontwikkel het. Dit was die amptelike konsep waarop die Russiese Ryk gegrond is en was tot die uitbreek van die Russiese Rewolusie wêreldwye etnologiese standard.

Onder Josef Stalin se bewind het tussen 1932 en 1933 in die destydse Oekraïense SSR miljoen Oekraïners aan 'n hongersnood gely, die sogenaamde Holodomor (Голодомор), waartydens tussen 2,4 en 7,5 miljoen Oekraïners dood is. Dit word as een van die grootste volksmoorde ooit beskou en word tans deur 25 lande as volksmoord erken.


</doc>
<doc id="86444" url="https://af.wikipedia.org/wiki?curid=86444" title="Wit-Russe">
Wit-Russe

Die Wit-Russe of Belarusse (Wit-Russies: беларусы, "bielarusy"; Russies: белорусы) is 'n Oos-Slawiese volk van sowat 10,5 miljoen mense inheems aan Wit-Rusland. Die meeste Wit-Russe is Oosters-Ortodokse of ongebonde. Wit-Russe vorm die titulêre nasie van Wit-Rusland, waar hulle 83,7% van dié land se bevolking vorm. Naas Wit-Russe leef nog sowat 785 000 Russe in Wit-Rusland.

Wêreldwyd leef omtrent 10,5 miljoen Wit-Russe, waarvan sowat 8,2 miljoen in Wit-Rusland, 750 000 in die Verenigde State, 521 443 in Rusland en 275 763 in Oekraïne. Tydens die Russiese Ryk en die Sowjetunie het Wit-Russe in destydse deelgebiede soos Letland (68 174), Kasakstan (66 476), Litaue (41 100), Moldowa (20 000) en Estland (12 327) gevestig. Daarbenewens het Wit-Russe nog in lande soos Pole (47 000), Australië (20 000) en Kanada (15 565) gevestig.

Vanaf die 17de eeu is die Wit-Russe as deel van die Drie-enige Russiese volk beskou, wat uit Groot-Russe, "Klein-Russe" (Oekraïners) asook Wit-Russe bestaan en uit die Oud-Russiese volk van die Kiëf-Roes ontwikkel het. Dit was die amptelike konsep waarop die Russiese Ryk gegrond is en was tot die uitbreek van die Russiese Rewolusie wêreldwye etnologiese standard.


</doc>
<doc id="86448" url="https://af.wikipedia.org/wiki?curid=86448" title="Irakse Oorlog">
Irakse Oorlog

Die Irakse Oorlog was 'n oorlog sedert Maart 2003 gevoer deur die Verenigde State en die Verenigde Koninkryk teen en in Irak, waartydens ander lande ook gevegstroepe ontplooi het.

Die oorlog kan verdeel word in twee fases. Die eerste fase was die inval waarby 'n multinasionale weermag, die sogenaamde "Coalition of the Willing", die bewind van Saddam Hussein sou omverwerp. Hierdie fase duur van 20 Maart 2003 tot 1 Mei 2003.

Die doel van die koalisie was om 'n val te bring aan die regime van Saddam Hussein, wat die Irakse bevolking sou onderdruk, internasionale terrorisme sou ondersteun en wapens van massavernietiging sou ontwikkel het. Tot op hede is sulke wapens nooit gevind nie, en geen verband kon met Al-Kaïda getoon word nie.

Die daaropvolgende fase het bestaan uit 'n program van nasiebou, die opbou van 'n nuwe Irak deur die koalisiemagte. Hierdie fase word egter gekniehalter deur grootskaalse opstande, wat so ernstig is dat daar gepraat word van 'n burgeroorlog.

Op 15 Desember 2011 word die oorlog amptelik verby verklaar deur die Amerikaanse minister van verdediging, Leon Panetta. Op die nag van 17/18 Desember 2011 onttrek die laaste Amerikaanse troepe hulle permanent uit Irak.


</doc>
<doc id="86449" url="https://af.wikipedia.org/wiki?curid=86449" title="Moving Picture Experts Group">
Moving Picture Experts Group

Die Moving Picture Experts Group ([ˈmuːvɪŋ ˈpɪktʃəɹ ˈɛkspɜːts ɡɹuːp], afgekort MPEG, Engels vir "Groep van deskundiges vir bewegende prente") is 'n groep deskundiges wat hulle met die standaardisering van videokompressie en verwante velde soos oudiokompressie of houerformate besig hou. Die paneel is in 1988 deur lede van die Internasionale Organisasie vir Standaardisering (ISO) en die Internasionale Elektrotegniese Kommissie (IEC) in die lewe geroep. In die omgangstaal word die afkorting meestal nie gebruik om na die paneel deskundiges te verwys nie, maar eerder na een van die MPEG-standaarde, waaronder MP3.


</doc>
<doc id="86454" url="https://af.wikipedia.org/wiki?curid=86454" title="Bröhan-Museum">
Bröhan-Museum

Die Bröhan-Museum is 'n museum in die stadsdeel Charlottenburg van die Duitse hoofstad Berlyn wat op internasionale beeldende kuns en kunshandwerk uit drie kunstydperke fokus: Jugendstil, Art Déco en Funksionalisme – kunsstrominge wat tussen 1889 en 1939 gefloreer het.

Die museum se konsep behels die vertoning van kunsvoorwerpe in vertoonsale wat aan een spesifieke styltydperk gewy en as elegante woonvertrekke ontwerp is. So word 'n verskeidenheid van werke, wat van Jugendstil-kunstenaars as wegbereiders van Modernisme tot Art Déco en Funksionalisme strek, deur geselekteerde voorbeelde vertoon wat van glas, keramiek, porselein, silwer en metaal gemaak is en in kombinasie met meubels, tapyte, lampe, grafiese kuns en skilderye volgens die betrokke periode se tipiese woonatmosfeer uitgestal. Die museum se versameling verduidelik die gelykwaardigheid van verskillende kunsuitings.

In die versamelings staan werke van Franse en Belgiese Art Nouveau-kunstenaars sentraal, net soos Duitse en Skandinawiese Jugendstil-kuns en samestellings van Franse Art Déco-kuns. Daarnaas beskik die Bröhan-Museum oor 'n buitengewone versameling van porselein van leidende Europese porseleinmakers, waaronder "KPM Berlin", "Royal Copenhagen", "Meißen", "Nymphenburg", "Sèvres" en "Rozenburg", en metaal- en glaskuns wat deur die belangrikste kunstenaars en wegwysende industriële vervaardigers van die betrokke periodes geskep is, waaronder Émile Gallé en "Joh. Loetz Wwe.", meubels van Eugène Gaillard, Hector Guimard, Louis Majorelle, Peter Behrens, Bruno Paul en Richard Riemerschmid, meubilerings van Jacques-Émile Ruhlmann, Art-Déco-kuns soos die smeewerk van Edgar Brandt, silwerkuns van Jean Puiforcat, Parys, en Georg Jensen, Kopenhagen.

Op die derde verdieping is een kunskabinet elk aan die Belgiese Jugendstil-kunstenaar Henry van de Velde en aan die "Wiener Secession"-kunstenaar Josef Hoffmann gewy. Daar word ook aandag geskenk aan beduidende ontwerpers van seriële kuns uit die tydperk tussen 1900 en 1939, met werkvoorbeelde van Friedrich Adler, Albinmüller, Christopher Dresser, Jan Eisenloeffel, Hermann Gretsch, Archibald Knox, Joseph Maria Olbrich, Trude Petri en Wilhelm Wagenfeld.

Die museum bevat 'n skilderyversameling wat onder meer op "Berliner Secession"-kunstenaars fokus, waaronder Hans Baluschek, Karl Hagemeister, Willy Jaeckel, Walter Leistikow en Franz Skarbina. Werke van Jean Lambert-Rucki, wat kubistiese invloede toon, vul die versameling met Franse Art Déco-meubels aan. Ter geleentheid van die museum se 25-jarige jubileum in Desember 1998 is 'n galery met skilderye, pastelwerke en tekeninge op die eerste verdieping ingewy.

Die Bröhan-Museum is vernoem na sy stigter, Karl H. Bröhan (1921–2000), wat sy privaat kunsversameling ter geleentheid van sy 60ste verjaardag aan die stad Berlyn geskenk het. Die versameling, wat hy self saamgestel het, is vanaf 1973 in 'n villa in die Berlynse voorstad Dahlem vertoon en was toeganklik vir die publiek. Sedert 14 Oktober 1983 word die versameling in 'n laat-klassisistiese voormalige kaserne gehuisves wat deel uitmaak van die Charlottenburgse kasteelkompleks. Sedert 1994 word die museum as "Landesmuseum" deur die deelstaat Berlyn bestuur.



</doc>
<doc id="86459" url="https://af.wikipedia.org/wiki?curid=86459" title="Pous Paulus VI">
Pous Paulus VI

Paulus VI (26 September 1897 – 6 Augustus 1978) was die 262ste pous van die Rooms-Katolieke Kerk vir 15 jaar, 1 maand en 17 dae, van 1963 tot 1978. Hy laat die Tweede Vatikaanse Konsilie wat deur sy voorganger Pous Johannes XXIII begin is, hervat. Hy was die eerste pous wat per vliegtuig om die wêreld gereis het.

Pous Paulus VI is gebore as Giovanni Battista Montini (meer volledig Giovanni Battista Enrico Antonio Maria Montini) op 26 September 1897 in Concesio by Brescia, Italië. Hy is die seun van Giorgio Montini en Giudetta Alghisi. Op 29 Mei 1920 word hy priester gewy. In 1921 behaal hy 'n doktorsgraad in teologie aan die Gregoriaanse Universiteit in Rome. In 1954 word hy aartsbiskop van Milaan. Pous Johannes XXIII stel Montini aan as kardinaal priester op 15 Desember 1958. Op 21 Junie 1963 volg hy Pous Johannes XXIII op en regeer tot sy dood op 6 Augustus 1978. Hy word opgevolg deur Pous Johannes Paulus I. Die naam ‘Paulus’ beteken 'die kleintjie'.


Na die dood van Pous Johannes XXIII kies die kardinale Montini as nuwe pous na twee dae se konklaaf op 21 Junie 1963. As sy vernaamste taak het hy die voortsetting van die Tweede Vatikaanse konsilie op hom geneem. Hy het ook dadelik die tweede sitting begin voorberei. Hy het aktief toenadering na ander religieuse groeperinge gesoek.

In die laaste jaar van sy lewe is Paulus swaar geskok deur die moord op Aldo Moro premier van Italië en vriend van die pous. Sy laaste openbare optrede was die begrafnisdiens vir Moro. Twee maande later op 6 Augustus 1978 beswyk hy aan 'n hartaanval in sy vakansiehuis Castel Gandolfo.

Die mees verreikende beleid van Paulus was die verandering van die aard en omvang van die Kollege van Kardinale. Deur sy motu proprio (Ingravescentem Ætatem) kondig hy aan dat kardinale van 80 jaar en ouer nie meer mag deelneem aan die konklaaf by die verkiesing van 'n nuwe pous. In Ecclesiae Sanctae bepaal hy dat biskoppe en hoë Kuriefunktionarisse op hulle 75ste verjaarsdag vrywillig hulle ontslag moet aanbied. Beide reëlings laat Paulus toe om die kerk ingrypend te vernuwe. Hy verhoog ook die maksimum aantal kardinale aansienlik. Paulus het 'n groot aantal nuwe kardinale aangestel veral ook uit lande wat nog nooit 'n kardinaal gehad het nie. Die persentasie Italianers in die kollege het aansienlik gedaal en lande in Afrika en Suid-Amerika kry baie meer mag. Dit was ook die oorsaak daarvan dat in 1978 vir die eerste keer in baie eeue 'n nie-Italiaan as pous gekies is.

Pous Paulus VI het 143 nuwe kardinale aangestel in 6 konsistories. Weens die omvang van die lys word dit hier gehou.



‘’’Pous Paulus ‘’’ skryf sewe ensiklieke. In “Ecclesiam suam” van 6 Augustus 1964 en “Mysterium fidei” van 3 September 1965 beskryf hy die konsilieproblematiek. Twee word gewy aan Mariaverering: “Mense Maio” van 29 April 1965 oor die maand Mei en “Christi Matri Rosarii” van 15 September 1966 oor die rosekrans. “Populorum Progressio” van 26 Maart 1967 is gewy aan die kloof tussen arm en ryk lande. Die priesterlike selibaat en geboortebeperking kom aan bod in “Sacerdotalis Caelibatus” van 24 Junie 1967 en “Humanae Vitae” van 25 Julie 1968.

Op 20 Desember 2012 word pous Paulus VI eerbiedwaardig verklaar deur Pous Benedictus XVI. Dit is die eerste stap op die pad na saligverklaring. Op 19 Oktober 2014 is hy deur Pous Franciskus salig en op 14 Oktober 2018 heilig verklaar. Sy gedenkdag is op 26 September.



Saamgestel en vertaal uit die , , en Wikipedia en aangevul uit ander bronne soos aangedui.


</doc>
<doc id="86461" url="https://af.wikipedia.org/wiki?curid=86461" title="Lys van kardinale aangestel deur Pous Paulus VI">
Lys van kardinale aangestel deur Pous Paulus VI

Pous Paulus VI die 262ste pous van die Rooms-Katolieke Kerk van 1963 tot 1978 het 143 nuwe kardinale aangestel in 6 konsistories.









</doc>
<doc id="86462" url="https://af.wikipedia.org/wiki?curid=86462" title="Henry van de Velde">
Henry van de Velde

Henry Clement van de Velde (* 3 April 1863 in Antwerpen; † 25 Oktober 1957 in Zürich) was 'n Belgies-Vlaamse argitek, binneargitek, ontwerper, kunsteoretikus en hervormer. Naas Victor Horta en Paul Hankar is hy een van die belangrikste wegbereiders en hoofverteenwoordigers van Art Nouveau-kuns in België, alhoewel hy 'n groot deel van sy loopbaan in Duitsland deurgebring het. Hier was hy saam met Hermann Muthesius en Friedrich Naumann een van die medestigters van die "Deutscher Werkbund", 'n ekonomies-kulturele vereniging van kunstenaars, argitekte, entrepreneurs en deskundiges wat in 1907 in München in die lewe geroep is.

Van de Velde word as een van die veelsydigste Jugendstil- en Art Nouveau-kunstenaars beskou wat die toegepaste kuns van sy tyd fundamenteel vernuwe het. Sy werke, wat in verskillende materiale uitgevoer is, het sterk gekontrasteer met die saaklikheid van laat 19de eeuse kunsstromings.

Henry van de Velde is as die sesde van agt kinders in 'n aptekergesin gebore. Sy pa, die welvarende Brusselaar Guillaume Charles van de Velde, het in sy vrye tyd feeste vir bekende internasionale komponiste georganiseer. Henry het sy opleiding in skilderkuns aan die Koninklike Akademie vir Skone Kunste in Antwerpen ontvang, met Charles Verlat as sy hoofdosent. Later het hy sy studies by die befaamde portretskilder Carolus-Duran in Parys voortgesit.

Kunstenaars soos Paul Signac en Georges Seurat het groot invloed op sy skilderstyl uitgeoefen wat as neo-impressionisties (pointillisties) beskryf kan word. In 1889 het hy by die Brusselse kunstenaarsvereniging "Les XX" aangesluit. Toe Vincent van Gogh van sy werke ter geleentheid van "Les XX" se jaarlikse kunsskou vertoon het, was Van de Velde een van die eerste kunstenaars wat Van Gogh se stylelemente oorgeneem het. In hierdie periode het hy blywende vriendskapsbande met die skilder Théo van Rysselberghe en die beeldhouer Constantin Meunier gesmee.

Mettertyd het Van de Velde besef dat skilderkuns nie die gepaste kunsvorm was om sy aspirasies as kunstenaar te vervul nie. 'n Loopbaan as skilder was vir hom uiteindelik so onbevredigend dat hy omstreeks 1893/1894 besluit het om hom liewer met argitektuur en toegepaste kuns besig te hou.

Vanaf 1892 het Henry van de Velde hom met dekoratiewe kuns en binneargitektuur besig gehou. Sy ontwerpe het goud- en silwerware, porselein en tafelgereedskap, mode, tapyte en tekstiele in. Met sy eie huis, "Bloemenwerf" in die Brusselse voorstad Ukkel, het hy sy eerste argitektoniese ontwerp verwesenlik wat sterk deur die Brits-Amerikaanse "Arts and Crafts Movement" beïnvloed is. In 1895 het sy ontwerpe vir die binneargitektuur en meubilering van Samuel Bing se invloedryke kunsgalery "L'Art Nouveau" in Parys ontstaan wat later sy naam aan die kunsstroming sou verleen.

Van Van de Velde se werke is ook ter geleentheid van die Paryse wêreldtentoonstelling in 1900 in Bing se pawiljoen vertoon. Sy ontwerpe het nou sterk invloede van leidende "Arts and Crafts"-kunstenaars soos John Ruskin en William Morris getoon en wegbeweeg van historiese stylvorme. Van de Velde was van voorneme om met sy vernuwende kunsvorme banaliteit en onooglikheid uit die leefwêreld van mense te verban.

Dit was veral abstrakte geboë lyne waarmee hy uitdrukking aan sy persoonlike styl gegee het, sowel as argitek en meubelontwerpe, maar met sy ontwerpe van gebruiksvoorwerpe soos byvoorbeeld sy beroemde kandelabers wat in 1898 in opdrag van sy vriend en ondersteuner Harry Graf Kessler ontstaan het. Die lyn word hier versterk tot 'n plastiese vorm.

Danksy artikels in tydskrifte soos "Innen-Dekoration" het Van de Velde bekendheid in Duitsland verwerf en eerste opdragte as binneargitek uit Berlyn ontvang. Teen die eeuwisseling is sy argitektoniese ontwerpe vir twee landhuise, "Villa Leuring" in Nederland en "Villa Esche" in Chemnitz, Duitsland verwesenlik. In 1900 het Karl Ernst Osthaus, stigter van die Folkwang-Museum, Van de Velde gekontakteer en sy idee vir 'n nuwe museum verduidelik waarin kuns uit die Ruhr-nywerheidsgebied erkenning sou kry. Van de Velde het bygedra tot die verwesenliking van die projek, die binnedekorasie ontwerp en as raadgewer vir Osthaus by die aankoop van Belgiese en Franse kunswerke opgetree. Osthaus self het voorheen veral in 19de eeuse Duitse skilderkuns van die Düsseldorfse Skilderskool belang gestel.

In die laat 19de eeu was Weimar 'n klein residensiestad met 'n bevolking van 3 000 in die oorwegend agrariese Thüringiese hertogdom Sakse-Weimar-Eisenach. Dit was nie sy politieke of ekonomiese belangrikheid wat Weimar bo die status van 'n gewone provinsiale hoofstad verhef het nie, maar sy lang tradisie as 'n stad van kuns en kultuur. In die tweede helfte van die 19de eeu het die stad tydens die bewind van die liberale groothertog Karl Alexander (1853–1901) 'n nuwe kulturele bloeitydperk beleef. Hoe beperk sy politieke invloed in die nuutgestigte Duitse Keiserryk ook was, hoe meer het hy die kunslewe in Weimar bevorder. 'n Nuutgestigte skilderskool het vanaf 1860 beroemde kunstenaars soos Wilhelm von Kaulbach, Max Liebermann en Arnold Böcklin na Weimar gelok. Nuwe invloede uit Frankryk het hier dikwels vroeër die aandag van kunstenaars en kunsliefhebbers getrek as in groot Duitse metropole soos Berlyn, München of Dresden.

Dit was Berlyn waar Van de Velde kennis gemaak het met Harry Graf Kessler. Toe groothertog Karl Alexander se kleinseun Wilhelm Ernst die regering oorgeneem het, was dit Kessler wat die beslissende rol by die vernuwing van Weimar se kunslewe sou speel – 'n ontwikkeling waarna later as die "Derde Weimar" verwys is. Saam met Elisabeth Förster-Nietzsche, die suster van die befaamde filosoof (vir wie Van de Velde die binneontwerp vir die Nietzsche-huis in Weimar gedoen het), het Kessler, wat in Engeland grootgemaak is, die belangstelling van Van de Velde gewek.

Kessler en Van de Velde was albei met dieselfde ideaal van kuns besiel – Kessler as die ondersteuner wat aanleiding tot nuwe gedagtes in verband met kuns kon gee, Van de Velde as die kunstenaar met 'n belangrike teoretiese basis. Albei het hulle tot die groot metropole aangetrokke gevoel, maar het nogtans die rustige atmosfeer van Weimar bo die polsende lewe van Berlyn verkies. In 'n provinsiale omgewing kon hulle op hul werk konsentreer.

Kort ná die eeuwisseling is Van de Velde as direkteur van die Groothertoglike Saksiese Kunshandwerkskool in Weimar benoem. Groothertog Wilhelm Ernst het die besondere opdrag aan hom gegee om die produkgehalte van kunsateljees en nywerhede in die land te verbeter. Hulle het binnekort met sukses volgens sy ontwerpe begin produseer.

Tussen 1904 en 1911 het Van de Velde as argitektoniese outodidak 'n reeks Jugendstilgeboue ontwerp. In 1907 was hy een van die stigters van die "Deutscher Werkbund", 'n vereniging van kunstenaars, argitekte, entrepreneurs en deskundiges. Saam met Anna Muthesius en Paul Schultze-Naumburg het hy ook reformkleding vir vroue ontwerp wat deur kunstenaars geïnspireer is. Tussen 1908 en 1909 het hy die binneargitektuur van die kasteel in die Jugendstil herontwerp. Van de Velde het as argitek met sukses vir privaat opdraggewers gewerk, alhoewel hy geen opdragte van die groothertog ontvang het nie.

Een van die ontwerpe, wat in Weimar nie meer verwesenlik is nie, was 'n beplande monument vir die filosoof Friedrich Nietzsche, 'n somerteater vir die Berlynse aktrise Louise Dumont en 'n restaurant. Terwyl sy vriend Harry Graf Kessler gedurende die Eerste Wêreldoorlog diensplig gedoen het, het Van de Velde sy bibliofiele uitgewery, die Cranach-pers in Weimar, bestuur. As gevolg van die oorlog is die kunshandwerkskool in 1915 gesluit. Van de Velde het hom in 1917 in Switserland gevestig, sy gesin het in November 1918 gevolg. In Duitsland is hy as burger van 'n "vyandelik gesinde nasie" beskou, en tydelik is politieke druk op hom uitgeoefen. Alhoewel hy in besit van 'n Duitse paspoort was, was hy byvoorbeeld na bewering 'n tyd lank verplig om drie keer per dag by 'n polisiekantoor in Weimar te verskyn. Die kunshandwerkskool het ná 1919 die bakermat van die Bauhaus-skool geword.

In Switserland het van de Velde nooit tuis gevoel nie. Tussen 1920 en 1926 het hy as argitek 'n privaat museum vir sy ondersteuners, die egpaar Kröller-Müller, in Nederland ontwerp wat eers in 1938 voorlopig voltooi kon word. Daar het hy in 1924 die President Steynpark en -bank ontwerp. In 1925 is hy as professor in argitektuur aan die Universiteit van Gent aangestel en een jaar later as direkteur van die nuutgestigte "Institut Supérieur des Arts Decoratifs (ISAD)" in Brussel benoem.

Die nuwe begin in België was moeilik. Nog jare ná die Eerste Wêreldoorlog is hy oor sy verblyf in Duitsland en sy beweerde Duitse nasionaliteit verwyt. In 1936 het hy geëmeriteer, maar nogtans aan twee wêreldtentoonstellings deelgeneem – in 1937 in Parys en aan New York se "World's Fair" in 1939. In 1939 is Van de Velde as lid van die Belgiese Koninklike Kommissie van Monumente en Landskappe benoem.

Weens sy betrokkenheid as "Conseiller esthétique de la reconstruction" ("Raadgewer vir heropbou") vir die militêre Duitse administrasie in België was Van de Velde ná die Tweede Wêreldoorlog weer aan baie kritiek blootgestel. Aanvanklik is hy van kollaborasie aangekla, maar ná 'n kort tyd is die saak laat vaar. 

In 1947 het hy na Switserland teruggekeer. Sy nalatenskap het hy in Brussel agtergelaat, maar dele daarvan is deur vriende na Switserland geneem waar Van de Velde sy lewensherinneringe neergeskryf het. In 1957 is van de Velde ná 'n kortstondige siekte in die ouderdom van 95 jaar in 'n hospitaal in Zürich oorlede. Sy as is langs die graf van sy vrou op die begraafplaas van Tervuren in Brussel begrawe. Van de Velde het sy eie grafsteen reeds in 1943 ontwerp.

Uit die huwelik met sy vrou Maria, née Sethe, is vyf kinders gebore, een seun en vier dogters. Maria van de Velde is reeds in 1943 ná 'n lang swaar siekte oorlede. Haar afsterwe het Van de Velde swaar getref en hom in 'n emosionele krisis laat beland.

Verenigings
Werke


</doc>
<doc id="86463" url="https://af.wikipedia.org/wiki?curid=86463" title="Tsjegge">
Tsjegge

Die Tsjegge (Tsjeggies: "Češi", [ˈtʃɛʃɪ], manlike enkelvoud: "Čech", vroulike enkelvoud: "Češka") is 'n Slawiese nasie en etniese groep inheems aan Tsjeggië wat Tsjeggies, 'n Wes-Slawiese taal, as moedertaal praat. Hulle vorm die titulêre nasie van Tsjeggië en maak volgens die laaste sensus van 2011 omtrent 64% van dié land se bevolking uit.

Wêreldwyd leef tussen 10 en 12 miljoen Tsjegge, waarvan tussen 6,7 en 9,2 miljoen in Tsjeggië en 1,5 miljoen in die Verenigde State. Naas Tsjegge leef nog minderhede soos Morawiërs (4,9%) en Slowake (1,4%) in Tsjeggië.

Volgens 'n gewilde mite is die Tsjegge afstammelinge van die stamvader Tsjech wat saam met Ljech en Roes as mitiese stigters van die drie Slawiese nasies Pole, Rusland en Tsjeggië beskou word.

Tsjeggië het een van die minste religieuse bevolkings in Europa en volgens die 2011-sensus is 79% van die landsbevolking agnosties, ateïsties, nie-gelowig of 'n nie-georganiseerde gelowige. Sowat 10% is Rooms-Katolieke.


</doc>
<doc id="86465" url="https://af.wikipedia.org/wiki?curid=86465" title="Grimbergen">
Grimbergen

Grimbergen is 'n munisipaliteit in die provinsie Vlaams-Brabant (België). Grimbergen het 36 188 inwoners (2013).



</doc>
<doc id="86467" url="https://af.wikipedia.org/wiki?curid=86467" title="Hongare">
Hongare

Die Hongare of Magyare (Hongaarse enkelvoud: "magyar" [ˈmɒɟɒr], meervoud: "magyarok" [ˈmɒɟɒrok]) is 'n Fins-Oegriese nasie en etniese groep inheems aan Hongarye wat 'n gemeenskaplike Hongaarse afkoms, kultuur en geskiedenis deel, en Hongaars as moedertaal praat. Alternatiewelik is Hongare diegene wat in Hongarye woon of in Hongarye gebore is. Om etniese Hongare van ander etniese groepe in Hongarye te onderskei, word hulle soms Magyare genoem.
Hongare vorm die titulêre nasie van Hongarye, waar hulle sowat 78% van dié land se bevolking uitmaak. Naas Hongare leef nog etniese minderhede soos Roma (3,6%) en Duitsers (1,6%) in Hongarye. Behalwe vir Hongarye kom Hongaarse minderhede nog in aangrensende Europese lande soos Roemenië (6,5%), Slowakye (8,5%), Serwië (3,5%), Oekraïne (0,3%) en Oostenryk (0,2%) voor, maar die oorgrote meerderheid van Hongare leef in Hongarye.

Wêreldwyd leef tussen 13,1 en 14,7 miljoen Hongare, waarvan tussen 8,5 en 9,8 miljoen in Hongarye, omtrent 1,4 miljoen in die Verenigde State, 315 510 in Kanada, 156 812 in Duitsland en tussen 100 000 en 200 000 in Frankryk. Daarbenewens het Hongare nog in lande soos Brasilië (80 000), Australië (67 616), Frankryk (tussen 100 000 en 200 000), die Verenigde Koninkryk (52 250) en Swede (tussen 40 000 en 70 000) gevestig.

In teenstelling met die ander inheemse etniese groepe van Sentraal-Europa wat tot die Germaanse of Slawiese volke behoort, behoort die Hongare saam met Estlanders en Finne tot die Fins-Oegriese volke. Die meeste Hongare is Rooms-Katolieke of Protestante.

In vergelyking met ander inheemse Europese volke het die Hongare relatief laat in hul hedendaagse stamgebied gevestig. Hulle het die Pannoniese Laagvlakte rondom 895 bereik nadat hulle in die 4de en 5de eeue deur ander volke uit die sentrale en suidelike Oeralgebergte verdryf is. Die Hongare het weswaarts beweg en op hul pad riviere soos die Wolga en die Don oorskry. Hulle het in konflik met die Bisantynse Ryk en die Bulgaarse Ryk in die suide asook die Oos-Frankiese Ryk en Boheme in die weste gekom. In die 10de eeu het die Hongare met die plundering van streke in Sentraal-Europa begin, voordat hulle in 955 op die Lechfeld naby Augsburg deur die Heilige Romeinse Ryk onder Otto I die Grote verslaan is. Omtrent 1000 het die Hongare onder Stefanus I van Hongarye hul eie koninkryk opgerig en die Christendom aangeneem. Die Koninkryk van Hongarye het tot een van die magtigste ryke van die middeleeuse Europa ontwikkel en die hele Pannoniese Laagvlakte beheers.

Na die verowering van die Bisantynse hoofstad Konstantinopel in 1453 het die Ottomane met hul verowering van die Balkanskiereiland voortgegaan. Hulle het die Hongaarse Koninkryk ernstig bedreig en in die Slag van Mohács in 1526 uiteindelik verslaan. Die Hongare het vir die volgende 126 jaar onderdane van die Ottomaanse Ryk geword. Nadat die Ottomane tydens die Tweede Beleg van Wene in 1683 verslaan is, het die bevryding van Suidoos-Europa deur Oostenrykse en ander Europese magte begin. Met die Vrede van Karlowitz het die Ottomaanse Ryk die Hongaarse gebiede amptelik aan Oostenryk afgestaan.

Die Hongare het reeds tussen 1703 en 1711 in opstand teen Oostenryk se absolutistiese magstelsel gekom en in 1711 is die tradisionele Hongaarse adel deur Oostenryk erken. Tydens die Napoleontiese Oorloë (1803–1815) was die Oostenryks-Hongaarse verhoudings oorwegend vreedsaam. In 1825 het Hongaars Latyn as amptelike taal vervang. In 1848/49 het die Hongaarse Rewolusie teen Habsburg uitgebreek, waartydens Hongarye se onafhanklikheid van die Keiserryk Oostenryk verklaar is. Nadat die opstand met Russiese ondersteuning bloedig neergeslaan en die rebelleleiers tereggestel is, het 'n tydperk van onderdrukking begin. Onder keiser Frans Josef I is in 1867 die Oostenryks-Hongaarse kompromis aanvaar en die Keiserryk Oostenryk-Hongarye gestig wat tot sy neerlaag tydens die Eerste Wêreldoorlog sou bestaan. As gevolg van die Trianon-verdrag van 1920 het Hongarye twee derdes van sy grondgebied en een derde van sy bevolking verloor. Hierdie "skande" van Trianon het tot die opkoms van nasionalisme in die tussenoorlogse Hongarye gelei.

Tydens die Tweede Wêreldoorlog het Hongarye aan die kant van Nazi-Duitsland en die fascistiese Italië geveg en verlore gebiede beset. Nadat die Spilmoondhede deur die Geallieerdes verslaan is, het Hongarye saam met ander Oos-Europese lande onder die Sowjetunie se invloedsfeer gekom en 'n volksrepubliek geword. Reeds in 1956 het die Hongaarse Opstand uitgebreek wat deur die Warskou-verdragslande bloedig neergeslaan is. Hongarye het tot 1990 onder 'n Kommunistiese stelsel gebly wat in hierdie jaar soos in ander Oos-Europese lande deur 'n demokratiese republiek vervang is. Op 1 Mei 2004 het Hongare burgers van die Europese Unie geword.


</doc>
<doc id="86468" url="https://af.wikipedia.org/wiki?curid=86468" title="Suid-Europa">
Suid-Europa

Suid-Europa is 'n term wat verwys na die suidelike deel van Europa waarvan die grense op 'n paar verskillende manier gedefinieer kan word.

Die Iberiese Skiereiland (suidwestelike Europa):

Die Italiaanse Skiereiland:

Die Balkanskiereiland (suidoostelike Europa):


</doc>
<doc id="86470" url="https://af.wikipedia.org/wiki?curid=86470" title="Sonora">
Sonora

Sonora (uitgespreek [soˈnoɾa]) is een van die 31 deelstate wat, saam met die Federale Distrik, die 32 Federale Entiteite van Meksiko vorm.




</doc>
<doc id="86475" url="https://af.wikipedia.org/wiki?curid=86475" title="LGBT-regte in Suid-Afrika">
LGBT-regte in Suid-Afrika

Suid-Afrika was die vyfde van sestien lande, asook die eerste Afrikaland en die tweede land buite Europa, wat huweliksregte aan pare van dieselfde geslag verleen het.


</doc>
<doc id="86476" url="https://af.wikipedia.org/wiki?curid=86476" title="Richmond, Virginië">
Richmond, Virginië

Richmond is die hoofstad van die deelstaat Virginië. Die stad is langs die Jamesrivier geleë, sowat 160km suid van Washington, D.C.

Die eerste blanke besoekers was kapteins Christopher Newport en John Smith en hulle gevolg, slegs twee weke nadat hulle by Jamestown gearriveer het in 1607. Kaptein Francis West het hier 'n fort gebou gedurende 1609 maar na probleme met die Indiane word dit ontruim. Eers in 1637 het Thomas Stegg hier weer 'n handelspos gestig. Na die slagting van die Indiane in 1644 is Fort Charles gebou om die handeslpos te beskerm.

Onder Thomas Stegg se seun se leiding ontwikkel die handelspos na 'n handelssentrum wat onder andere in tabak, pels en ander kommoditeite handel dryf. Stegg junior laat alles na aan sy neef William Byrd en die handelssentrum staan bekend as "Byrd's Warehouse". Byrd se seun, William Byrd II, stel in 1733 voor dat 'n dorp hier gebou word. Die dorp word uitgelê deur Majoor William Mayo in 1737 en word vernoem na "Richmond on the Thames" in Engeland. In 1742 word die dorp geproklameer en in 1779 word dit die hoofstad van Virginië.

Tydens die Amerikaanse Burgeroorlog was Richmond die hoofstad van die Gekonfedereerde State van Amerika.

Tabakvervaardiging is by verre die grootste industrie in Richmond en verskeie sigaret-handelsname is hier gevestig.



</doc>
<doc id="86477" url="https://af.wikipedia.org/wiki?curid=86477" title="LGBT">
LGBT

LGBT is ’n afkorting van die woorde lesbies, gay, biseksueel en transgender. Dit word wyd beskou as sinoniem met die gay gemeenskappe. Dit word sedert die 1990's gebruik en het die ouer afkorting LGB vervang wat gebruik is in plaas van die ou term "gay" met verwysings na die LGBT-gemeenskap. Aktiviste het gevoel die term "gay gemeenskap" verteenwoordig nie almal na wie dit verwys volkome nie. Die afkorting word deur die meeste gemeenskappe aanvaar wat op seksuele en gender-identifikikasie geskoei is. 

Sommige groepe verkies die afkortings LGBTQ (vir die byvoeging van "queer" of "questioning"), LGBTI (vir "interseksueel") of selfs LGBTQIA+ om die hele spektrum van menslike seksualiteit en gender in te sluit, ook aseksuele.

Hier volg ’n kort beskrywing van elke term:

Voor die seksuele rewolusie van die 1960's is die term "derde geslag" soms gebruik, maar dit is nooit algemeen aanvaar nie.

Die eerste erkende term, "homoseksualiteit", het aanvanklik negatiewe konnotasies gehad. In die 1950's en 1960's het sekere mense eerder "homofilie" gebruik, en sedert die 1970's "gay". Die Sweedse psigiater en skrywer Lars Ullerstam het die term "seksuele minderheid" voorgestaan na aanleiding van die term "etniese minderheid".

Namate lesbiërs op die voorgrond getree het, het die term "gay en lesbies" meer algemeen geword. Die Dogters van Bilitis het in 1970 ontbind weens dispute oor of hulle op feminisme of LGBT-regte moet fokus. Omdat gelykheid belangrik was vir feministiese lesbiërs, het hulle die verskille tussen die geslagte en die woorde "butch" en "femme" as patriargaal beskou. Baie lesbiërs het selfs geweier om saam met gay mans te werk. Ander lesbiërs het dié gebelgde menings as nadelig vir die gay saak beskou. Biseksuele en transgender mense het ook erkenning gesoek as wettige kategorieë in die groter minderheidsgemeenskap.

Met die veranderings wat in die 1970's en 1980's ingetree het ná die Stonewall-onluste van 1969 in New York het sommige gays en lesbiërs minder verdraagsaam geraak teenoor biseksuele en transgender mense. Kritiek was dat transgenders stereotipes uitbeeld en dat biseksuele net gay mans is wat bang is om eerlik oor hul identiteit te wees. Al die gemeenskappe het gesukkel om hul eie identiteit op te bou en maniere te vind om saam met ander seksuele en genderminderheidsgroepe te werk; dit duur vandag nog voort. 

Van 1988 af het aktiviste in Amerika die afkorting LGBT begin gebruik. Eers in die 1990's het gays, lesbiërs, biseksuele en transgenders egter gelyke respek binne die beweging gekry. Hoewel die aanvaarding van al die groepe steeds omstrede was, het die term LGBT gedien as ’n positiewe simbool van inlsuiting.

Die afkorting sluit nie alle kleiner groepe in nie, maar daar word algemeen aanvaar hulle is wel deel van die beweging en die term het mettertyd gehelp om mense wat andersins randgemeenskappe is, na die beweging te lok.



</doc>
<doc id="86479" url="https://af.wikipedia.org/wiki?curid=86479" title="Carolus-Duran">
Carolus-Duran

Charles Auguste Émile Durand, beter bekend as Carolus-Duran (* 4 Julie 1837, † 17 Februarie 1917), was 'n Franse skilder en kunsdosent wat veral bekendheid verwerf het met sy stylvolle en elegante portretskilderye van hooggeplaastes in die tyd van die Derde Franse Republiek.


</doc>
<doc id="86480" url="https://af.wikipedia.org/wiki?curid=86480" title="John Singer Sargent">
John Singer Sargent

John Singer Sargent (* 12 Januarie 1856, † 14 April 1925) was 'n Amerikaanse kunstenaar wat vanweë sy verbeeldingryke portrette van hooggeplaaste Edwardiane en hul luukse lewe as die "leidende portretskilder van sy generasie" beskou word. Gedurende sy loopbaan het hy sowat 900 olieskilderye en meer as 2 000 waterverfskilderye asook 'n groot aantal sketse en kooltekeninge geskep. Daarnaas het hy met sy werke ook sy reise dwarsdeur die wêreld gedokumenteer, vanaf Venesië na Tirool, Korfu, die Midde-Ooste, Montana, Maine en Florida.


</doc>
<doc id="86483" url="https://af.wikipedia.org/wiki?curid=86483" title="Pous Johannes Paulus I">
Pous Johannes Paulus I

Johannes Paulus I was die 263ste pous van die Rooms-Katolieke Kerk vir 33 dae, in 1978. Hiermee is hy 10de op die Lys van kortste pontifikate. Hy staan bekend as die “laggende pous”. Voor sy verkiesing was hy patriarg van Venesië. Hy was die enigste pous wat die agtervoegsel “I” (die eerste) by sy naam gevoeg het.

Pous Johannes Paulus I is gebore as Albino Luciani op 17 Oktober 1912 in Forno di Canale, Italië. Hy was die oudste seun van Giovanni Luciani en Bartolomea Tancon. Luciano word priester gewy op 7 Julie 1935 in die San Pietro-kerk in Belluno deur biskop Giosue Cattarossi. Op 23 November 1946 promoveer hy magna cum laude met 'n proefskrif oor die oorsprong van die menslike siel. Op 27 Desember 1958 word hy biskop van Vittorio Veneto en op 3 Februarie 1969 word hy patriarg van Venesië. Hy word kardinaal-priester op 5 Maart 1973 met San Marci in Rome as titelkerk. Op 26 Augustus 1978 volg hy Pous Paulus VI op en regeer tot sy dood op 28 September 1978. Hy word opgevolg deur Pous Johannes Paulus II.
Die naam ‘Johannes Paulus’ is 'n saamvoeging van die name van die pous se twee voorgangers.


Op 27 Augustus 1978 'n dag na sy verkiesing hou hy 'n toespraak waarin hy verklaar die werk van sy twee voorgangers te wil voortsit. Op 7 September 1978 onderstreep hy die siening in 'n toespraak tot die klerus deur hulle daarop te wys dat hulle verantwoordelik is vir die gelowiges. Hy beskou meditasie as 'n belangrike hulpmiddel in die uitvoering van die pligte van die geestelikheid. By sy kroning het hy afgesien van die gebruik van die tiara en is slegs met die pallium omhul. Pous Johannes Paulus I het slegs vier algemene oudiënsies gegee tydens sy kort bewind. Al vier het in die teken van die kategismus gestaan.
Omdat die pos so onverwags gesterf het, was daar na sy dood spekulasie oor die doodsoorsaak. Die Vatikaan het 'n hartaanval aangegee en verdere ondersoeke het nooit iets anders opgelewer nie. Verskeie spekulasie het gesuggereer dat die pous vergiftig is omdat hy skandale van die Vatikaanse Bank sou wou ondersoek.

Pous Johannes Paulus I het geen nuwe kardinale aangestel gedurende sy kort pontifikaat nie.

Pous Johannes Paulus I het geen persone salig verklaar nie.

Pous Johannes Paulus I het geen persone heilig verklaar nie



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="86484" url="https://af.wikipedia.org/wiki?curid=86484" title="Lys van kortste pontifikate">
Lys van kortste pontifikate

Dit is 'n lys van die kortste pontifikate van die pouse van die Rooms-Katolieke Kerk.

'n Pontifikaat is de ampsperiode van 'n Pous. Afgesien van Petrus geld die regeerperiode van Pius IX as die langste in die geskiedenis (31 jaar). Daarteenoor staan 'n hele aantal Pouse die minder dan een jaar op die setel van Petrus gesit het. Hierdie lys gee die name van die Pouse, in stygende volgorde, van die lengte van hulle pontifikaat in dae. Dit begin by Pous Urbanus VII die slegs 13 dae Pous was, hy en ook Pous Celestinus IV sterf voordat hulle gekroon is. Die dag waarop die Pous verkies is asook die sterfdag word saam getel.



</doc>
<doc id="86486" url="https://af.wikipedia.org/wiki?curid=86486" title="Albi">
Albi

Albi is 'n stad in die suide van Frankryk. Dit is die hoofstad van die Franse département Tarn en het 'n bevolking van ongeveer 50 000 mense. Die Tarn-rivier vloei deur die stad. In Julie 2010 is die plek as 'n UNESCO-wêrelderfenisgebied verklaar.

Die gebied was reeds in die Romeinse tye bewoon en die sogenaamde "Civitas Albiensium" was hier geleë. In 843 het "Karel die Kale" die stad in besit geneem. Die Kathare, wat Albigense of Albigensers genoem is, is na die stad vernoem. Die Kathaar-beweging was 'n sytak van die Christendom wat in die Middeleeue vervolg en uitgewis is. As gevolg hiervan is die stad byna heeltemal tussen 1209 en 1229 in 'n kruistog vernietig (sien Albigensiese Kruistog). Sedert 1678 is die stad die setel van 'n aartsbiskop. Dit is sedert 1790 die hoofstad van die département Tarn.

Die katedraal Sainte-Cécile (Frans: "Cathédrale Ste-Cécile d'Albi") is 'n bekende trekpleister vir toeriste. Dit is in gotiese styl soos 'n fort gebou. Die katedraal se mure is tot 6 meter dik, wat dit die grootste baksteengebou ter wêreld maak. Binne die katedraal is daar fresko's (muurskilderye) uit die Renaissance.

Die stad is ook die ligging van 'n museum wat aan die skilder Henri de Toulouse-Lautrec opgedra is. De Touluose-Lautrec is in die stad gebore. Die museum bevat ook skilderye van ander kunstenaars.



</doc>
<doc id="86487" url="https://af.wikipedia.org/wiki?curid=86487" title="Pous Johannes Paulus">
Pous Johannes Paulus

Pous Johannes Paulus kan na een van die volgende verwys:



</doc>
<doc id="86488" url="https://af.wikipedia.org/wiki?curid=86488" title="Seepkis">
Seepkis

'n Seepkis is 'n tydelike platform waarop gestaan word om 'n toespraak te lewer. In die 19de eeu is seep en ander goedere in houtkratte verskeep. As iemand 'n nuwe of ongewone idee gehad het, en dit met die skare wou deel, sou die persoon op 'n leë seepkis klim sodat almal hom kon sien en hoor.

Deesdae gebruik mense eerder 'n podium vir die lewer van toesprake. Die term word egter steeds metafories gebruik om na iemand te verwys wat idees (veral goedkoop propaganda) aan die wêreld verkondig. Voorbeelde hiervan: "Koos is op sy seepkis", "klim van jou seepkissie af" of "hierdie seepkisredenaar praat nonsens".

'n Webjoernaal (blog) kan as 'n moderne vorm van 'n seepkis beskou word. Op sulke webjoernale publiseer die eienaar sy persoonlike idees vir wie ook al belangstel om dit te lees.


</doc>
<doc id="86489" url="https://af.wikipedia.org/wiki?curid=86489" title="Hampstead">
Hampstead

Hampstead [ˈhæmpstɪd of -stɛd], algemeen bekend as Hampstead Village, is 'n stadsdeel van Londen, Engeland, sowat 4 myl of 6,4 km noordwes van Charing Cross. Hampstead, wat deel uitmaak van die Londense distrik Borough of Camden, het oor die eeue heen sy dorpskarakter bewaar. Skoon lug en die uitsig, wat 'n mens van hier af oor die stadsgebied en tot by die heuwellandskap van Surrey het, maak van Hampstead 'n gewilde woonplek. Hier is van die duurste eiendomme in die Britse hoofstad geleë, en die getal miljoenêrs, wat hier woonagtig is, is groter as in enige ander gebied in die Verenigde Koninkryk.

In die Tudor-tydperk het welvarende koopmanne hulle hier begin vestig, en in die 18de eeu was die gebied so gewild soos Islington. Sy rustige ligging buite die woelige middestad van Londen en die mineraalbronne, wat hier ontspring, het van Hampstead 'n elegante ontspanningsplek en herstellingsoord gemaak. Die lys van bekende inwoners sluit die staatsman William Pitt en die skrywers Robert Louis Stevenson en John Galsworthy in. "Keats House", die woning van die Romantiese digter John Keats, is hier geleë.

Naas literêre persoonlikhede word Hampstead vandag ook met ander kunstenaars, musici, intellektueles en liberales verbind. Hampstead Heath, 'n uitgestrekte heuwelagtige parklandskap, is een van die bekendste groen ruimtes in Londen.

'n Groot busterminus, Hampstead Heath, is in South End Green geleë. Die belangrikste gereelde busdiens is Roete 24 wat die gebied al meer as 100 jaar lank met die West End, Victoria en Grosvenor Road in Pimlico verbind. Hampstead word tans deur die Londense Busroetes 24, 46, 168, 210, 268, 603, C11 en N5 bedien.

Die naaste moltreinstasies is Hampstead en Belsize Park op die Noordelike lyn ("Northern line"), en Swiss Cottage en Finchley Road op die Jubileumslyn (Jubilee line). Alle stasies is in Travelcard Zone 2 geleë. Hampstead, weens die heuwelagtige terrein een van die diepste ondergrondse stasies van Londen se moltreinnetwerk waarvan die platvorms per hysbak bereik kan word, is op die grens tussen Travelcard Zone 2 en 3 geleë.

Die Hampstead Heath-treinstasie is in South End Green geleë. Daar is 'n tweede stasie, Finchley Road & Frognal, aan die westelike kant van Hampstead. Albei stasies maak deel uit van die London Overground-netwerk.


</doc>
<doc id="86491" url="https://af.wikipedia.org/wiki?curid=86491" title="Charl van den Berg">
Charl van den Berg

Charl van den Berg was 'n Suid-Afrikaanse model en gay-aktivis. Hy het die "Mr. Gay South Africa" in 2009 gewen. In 2010 wen hy die "Mr. Gay World" in Oslo, Noorweë.

Van den Berg is in 1981 in Bloemfontein in die Vrystaat gebore. Hy is op 6 Augustus 2015, op 33-jarige ouderdom, aan limfoom oorlede.



</doc>
<doc id="86493" url="https://af.wikipedia.org/wiki?curid=86493" title="Simon Nkoli">
Simon Nkoli

Simon Nkoli was 'n Suid-Afrikaanse gay-, Vigs- en anti-apartheid-aktivis. Nkoli is in Soweto, Transvaal in 1957 gebore.



</doc>
<doc id="86494" url="https://af.wikipedia.org/wiki?curid=86494" title="LGBT-regte in Nederland">
LGBT-regte in Nederland

Nederland was die eerste land in die wêreld wat huweliksregte aan pare van dieselfde geslag verleen het. Beide huwelike en aanneming deur homoseksuele pare is sedert 2001 wettig. Homoseksualiteit is sedert 1811 wettig.


</doc>
<doc id="86495" url="https://af.wikipedia.org/wiki?curid=86495" title="Groter Londen">
Groter Londen

Groter Londen (Engels: "Greater London") is 'n administratiewe gewes, graafskap en gebied van Engeland. Die gebied het 'n bevolking van 8 196 700 in 2011 gehad, waarvan 59,8% witmense was. Volgens die 2011-sensus is daar 66 654 Suid-Afrikaners in Groter Londen.



</doc>
<doc id="86502" url="https://af.wikipedia.org/wiki?curid=86502" title="Asetielcholien">
Asetielcholien

Asetielcholien, ook gespel Acetylcholine, is 'n organiese molekuul wat gebruik word as 'n neurotransmitter, onder andere in mense. Die molekuul is 'n ester van asynsuur en cholien


</doc>
<doc id="86509" url="https://af.wikipedia.org/wiki?curid=86509" title="Tony Abbott">
Tony Abbott

Anthony John "Tony" Abbott (gebore op 4 November 1957 in Londen, Engeland, Verenigde Koninkryk) is 'n Australiese politikus en het vanaf 18 September 2013 tot 15 September 2015 as eerste minister van Australië gedien.


</doc>
<doc id="86511" url="https://af.wikipedia.org/wiki?curid=86511" title="Slowiansk">
Slowiansk

Slowiansk (Oekraïens: Слов'янськ, "Slov”yans’k"; Russies: Славянск, "Slawjansk") is 'n stad in oostelike Oekraïne met ongeveer 130 duisend inwoners (2012). Die stad is ook die administratiewe sentrum van die Slowiansk-distrik.



</doc>
<doc id="86513" url="https://af.wikipedia.org/wiki?curid=86513" title="Vlag van Essex">
Vlag van Essex

Die vlag van Essex vertoon ’n enkele rooi baan met drie sakse (swaarde) in die middel van die vlag.


</doc>
<doc id="86514" url="https://af.wikipedia.org/wiki?curid=86514" title="Sussex">
Sussex

Sussex (uitgespreek /ˈsʌsɨks/) is 'n historiese graafskap in die suidooste van Engeland. In 1974 is die graafskap verdeel om die huidige Oos-Sussex en Wes-Sussex te vorm. Die naam beteken "suidelike Sakse" en is soortgelyk aan Essex (oostelike Sakse) en die voormalige graafskappe van Wessex (westelike Sakse) en Middlesex (middel Sakse).


</doc>
<doc id="86518" url="https://af.wikipedia.org/wiki?curid=86518" title="Kroate">
Kroate

Die Kroate (Kroatiese meervoud: "Hrvati", [xrʋăːti], enkelvoud: "Hrvat") is 'n Slawiese nasie en etniese groep inheems aan Kroasië en aangrensende lande van die Balkanskiereiland, wat Kroaties, 'n Suid-Slawiese taal, as moedertaal praat. Hulle vorm die titulêre nasie van Kroasië en maak volgens die laaste sensus van 2011 omtrent 90% van dié land se bevolking uit. Daarbenewens vorm Kroate volgens die grondwet saam met Bosniake en Serwiërs die titulêre nasie van Bosnië en Herzegowina en maak volgens die laaste sensus van 1996 omtrent 15% van dié land se bevolking uit. Die meeste Kroate is aanhangers van die Rooms-Katolieke Kerk (86%).

Wêreldwyd leef tussen 7,5 en 8,5 miljoen Kroate, waarvan sowat 3,9 miljoen in Kroasië en 553 000 in Bosnië en Herzegowina. Daarbenewens vorm Kroate belangrike minderhede in Oostenryk, Serwië, Slowenië en Montenegro. In Oostenryk leef Kroate veral in die deelstaat Burgenland, waar die dialek Burgenlandkroaties saam met Duits en Hongaars die amptelike tale vorm. In Serwië leef die meeste Kroate in die streek Vojvodina saam met ander erkende minderhede, waar Kroaties saam met ander die amptelke tale vorm.

Kroate het oor eeue heen in lande van die Amerikas, Wes-Europa en Oseanië soos die Verenigde State (tussen 414 714 en 1,2 miljoen), Argentinië (250 000), Duitsland (227 510), Chili (tussen 200 000 en 380 000), Australië (tussen 126 264 en 250 000) en Kanada (114 880) gevestig. In Suid-Afrika leef sowat 8 000 Kroate. Vandag leef sowat een helfde van al die Kroate in Kroasië en die ander helfde in die wêreldwye diaspora.


</doc>
<doc id="86531" url="https://af.wikipedia.org/wiki?curid=86531" title="Teenpous Hippolitus">
Teenpous Hippolitus

Hippolitus van Rome was vanaf 217 die eerste teenpous en ook die enigste teenpous wat as heilige vereer word.

Hippolitus was van af 192 priester in Rome. As leerling van Irenaeus was hy 'n belangrike kerkleraar. Hy verset hom teen die pouse van sy tyd veral oor die leer van die Drie-Eenheid. Toe Pous Callixtus in 217 die straf vir “seksuele sondes” 'n boete maak, laat Hippolitus hom deur sy volgelinge as pous uitroep. Ontug was volgens Hippolitus 'n doodsonde. Dit was die begin van die skisma van Hippolitus.

Ongeveer in 235 word Hippolitus saam met Pous Pontianus deur keiser Maximinus Thrax na Sardinië verban. Daar is Hippolitus met Pontianus versoen en sterf beide. In 236 is beide na Rome oorgebring en as martelaars begrawe in die katakombe van Callixtus. In 'n ander verhaal was Hippolitus 'n veldheer van keiser Vespasianus wat die Christene vervolg het. Toe die keiser hoor Hippolitus behoort tot die Christene het die keiser Hippolitus se liggaam deur perde uitmekaar laat skeur. Dit is nie duidelik of dit oor dieselfde persoon gaan nie.

Hippolitus het baie geskrywe onder andere kommentare op Daniël en Openbaring. Hy skryf ook 'n dogmatiese werk ‘’De Antichristo’’ en bestry die gnostici in sy werk ‘’Syntagma’’. 'n Groot deel van sy werk is pas aan die einde van die 19de eeu herontdek en bestaan slegs in Ou-Slawiese vertalings.

Hippolitus word as heilige vereer in die Rooms-Katolieke Kerk met sy feesdag op 13 Augustus en ook in die Oosters-Ortodokse Kerk met die feesdag op 30 Januarie.

Hy is ook die patroonheilige van die Nederlandse stad Delft en die Oostenrykse stede St. Pölten en Zell am See.


</doc>
<doc id="86532" url="https://af.wikipedia.org/wiki?curid=86532" title="Ngodwana">
Ngodwana

Ngodwana is 'n dorpie in die ooste van Mpumalanga, Suid-Afrika. Die papier- en pulpvervaardiger Sappi se reuse papiermeule word hier gehuisves.




</doc>
<doc id="86533" url="https://af.wikipedia.org/wiki?curid=86533" title="Slowene">
Slowene

Die Slowene (Sloweens: "Slovenci" [slɔˈʋèːnt͡si]) is 'n Slawiese nasie en etniese groep inheems aan Slowenië wat Sloweens, 'n Suid-Slawiese taal, as moedertaal praat. Hulle vorm die titulêre nasie van Slowenië en maak volgens die laaste sensus van 2002 omtrent 83% van dié land se bevolking uit. Die meeste Slowene is aanhangers van die Rooms-Katolieke Kerk (58%).

Wêreldwyd leef tussen 2 en 2,5 miljoen Slowene, waarvan sowat 1,6 miljoen in Slowenië, tussen 164 634 en 178 415 in die Verenigde State, tussen 83 000 en 100 000 in Italië en 50 000 in Duitsland. Naas Slowene leef nog minderhede soos Serwiërs (2%), Kroate (1,8%) en Bosniake (1,1%) in Slowenië.

Die naam van die Slowene is, soos dié van die Slowake, afgelei van die ou benaming vir die Slawiërs ("sloveni"). Die woordstam daarvan het nog in benamings soos Sloweens ("slovenščina") en Slowenië ("Slovenija") bewaar gebly.


</doc>
<doc id="86536" url="https://af.wikipedia.org/wiki?curid=86536" title="Westmorland">
Westmorland

Westmorland (uitgespreek (/ˈwɛstmərlənd/), ook gespel Westmoreland of Westmerland, is 'n historiese graafskap in die noorde van Engeland. Vandag is die graafskap deel van Cumbria. In 1961 het Westmorland 67 180 inwoners gehad.


</doc>
<doc id="86537" url="https://af.wikipedia.org/wiki?curid=86537" title="Middlesex">
Middlesex

Middlesex (uitgespreek /ˈmɪdəlsɛks/) is 'n historiese graafskap in die suidooste van Engeland. In 1974 is die graafskap verdeel om die huidige Groter Londen te vorm. Die naam beteken "middel Sakse" en is soortgelyk aan Essex (oostelike Sakse) en die voormalige graafskappe van Sussex (suidelike Sakse) en Wessex (westelike Sakse).


</doc>
<doc id="86538" url="https://af.wikipedia.org/wiki?curid=86538" title="LGBT-regte in Duitsland">
LGBT-regte in Duitsland

Duitsland erken burgerlike verbintenisse sedert 2001. Homoseksualiteit is sedert 1968 in Oos-Duitsland en sedert 1969 in Wes-Duitsland wettig. Keulen, 'n stad in westelike Duitsland, is bekend as die land se 'Gay-hoofstad'.


</doc>
<doc id="86540" url="https://af.wikipedia.org/wiki?curid=86540" title="Peperwortel">
Peperwortel

Peperwortel ("Armoracia Rusticana", sinoniem "Cochlearia Armoracia") is 'n meerjarige plant in die "Brassicaceae" familie (wat ook mosterd, wasabi, broccoli en kool insluit). Die plant is waarskynlik inheems aan Suidoos-Europa en Wes-Asië en groei veral op rivieroewers. Die plant het verder versprei oor Europa, Amerika, Japan en Nieu-Seeland, deur die aanplanting as tuinplant, en is nou vollop oor die hele wêreld. Dit groei tot 1.5 meter (4.9 voet) hoog, en word hoofsaaklik gekweek vir sy groot, wit, tapse wortel.

Die wortel van 'n heel peperwortel het 'n swak aroma. Maar nadat dit gesny of gerasper is, word daar ensieme uit die gebreekte plantselle vrygestel wat sinigrien ('n glukosinolaat) afbreek na alliel-isotiosianaat (mostertolie), wat die slymvliese van die sinusse en oë erg irriteer. Gerasperde peperwortel moet onmiddellik gebruik word, of in asyn bewaar word om die smaak te behou. Sodra dit aan lug of hitte blootgestel word, begin dit sy skerpheid verloor, verdonker van kleur, en proe onaangenaam bitter met verloop van tyd.
Een eetlepel peperwortelpuree bevat 25 joule, 1.4 gram koolhidraat, 14 mg natrium, 44 mg kalium, 9 mg kalsium en 5 mg fosfor.

Peperwortel is geëet en nuttig gevind teen vergiftiging, en in groter hoeveelhede om braking te induseer. Dit werk beter as mostert teen slegte spysvertering, skeurbuik, waterpens, amenorree en was gebruik teen afwisselende koors. Vir hierdie doel is die wortel gevryf of gedruk en met 'n lepel toegedien. Dit was ook nuttig gevind teen oorpyn en drie-dag-koors.

Die inneem van peperwortel word wel vandag aanbeveel as terapie teen jig as gevolg van 'n te hoë verbruik van proteïen, maar die eet van groot hoeveelhede kan pynlike gevolge in die urienweg veroorsaak. By besonder groot hoeveelhede kan bloedige diarree intree, maar in beperkte hoeveelhede word dit algemeen as veilig beskou.

Peperwortel bevat ook 'n peroksidase-ensiem. Dit kan met behulp van waterstofperoksied organiese besoedeling in water oksideer en daaruit verwyder.

Wanneer plae soos muise en wurms op die wortels en blare van die peperwortel voed, versprei daar ook kewers en hulle larwes. Peperwortelkewers en die geel-en-swart gestreepde kewers kan die hele blaargroei vernietig met 'n baie swaar besmetting. Die raapwespe ("Athalia spinarum") veroorsaak ook soms gate deur voeding op die blaaroppervlak. Koolwitvlinder, peperwortelspanner ("Larentia fluctuata") en koolmot ("Evergestis forficalis") kom minder voor. By swamsiektes is "Ascochyta armoraciae" en "Cercospora armoraciae" noemenswaardig. Verder kom witroes ("Albugo candida") dikwels saam met donsskimmel voor, besmetting deur die swam "Verticillium dahliae" laat nie die opbrengs daal nie, maar lei tot verswarting van die wortel wat dit waardeloos maak vir kommersiële verbouing.

Vars bemesting van die plante met kraalmis in die lente kan lei tot lood wortels. Dit veroorsaak die swartheid in peperwortels wat waarskynlik fisiologies van aard is. Deur vegetatiewe voortplanting versprei siektes maklik, asook deur die voortplanting van virusbesmette saad. Dit is bekend dat virusse heelwat virussiektes na peperwortel oordra, sowel as peperwortelmosaïeksiekte (raapmosaïekvirus) wat die pikswart ringvlekke veroorsaak wat deur plantluise oorgedra word. Daarbenewens kom Arabismosaïekvirus en tamatieswartringvirus ook voor.

In gebiede waar peperwortel verbou word, word heelwat geregte met peperwortel by die alledaagse maaltyd ingesluit. Voor die geredelike beskikbaarheid van peper was peperwortel en mosterd die enigste warm speserye in die Duitse kookkuns. As die wortel gedroog of gekook word, verloor dit meestal sy vlugtige olie en dus ook sy skerp geur. Dit word beraam dat die effek van die behoud van smaak, geblik in asyn, dié van ander geblikte groente ewenaar. Japannese peperwortel (wasabi) daarenteen, het 'n ligter aroma as die Europese peperwortel; sy groen kleur onderskei hom egter en dit proe ook 'n bietjie sterker. Dit verskaf 'n "varser" voorkoms aan die gereg.

Die Engelse plantkundige, John Gerard, berig in 1597 dat 'n besonderse gewildheid ontstaan het vir "kapokaartappels en geroer met 'n paar asynpeperwortels (wat die Duitsers as hul unieke souse voorberei) vir vis en kos wat ons met mosterd eet". Peperwortel is vandag gewild met onder andere gerookte en gestoomde vis, gekookte beesvleis en lende beesvleis, en word gereeld bedien met ham, frankfurters en varkworsies. Peperwortel-gekruide maaskaas of roomkaas is 'n gewilde broodsmeer. Peperwortel word dikwels met room voorberei en bedien as peperwortelroom, wat aan tafel oor die vleisgereg gesmeer word.

Benewens rou peperwortel kan dit ook gaar gebruik word. Dit is beskikbaar in Europa as "Franken en Hesse" se peperwortelsous vir gekookte beesvleis, met 'n gerespekteerde plek op die spyskaart.



</doc>
<doc id="86541" url="https://af.wikipedia.org/wiki?curid=86541" title="Grieke">
Grieke

Die Grieke (afgelei van Latyn: "Graeci", letterlik: "Griekstalige volke"; Grieks: Έλληνες, "Éllines", [ˈelines], letterlik: "Hellene") is 'n Indo-Europese etniese groep en nasie inheems aan Griekeland en omliggende eilande, Siprus, Albanië, Turkye, Suid-Italië en ander streke. Hulle deel 'n gemeenskaplike Griekse kultuur, afkoms en praat Grieks as moedertaal. Grieke vorm die titulêre nasie van Griekeland, waar hulle omtrent 95% van die bevolking uitmaak. Die meeste Grieke is aanhangers van die Grieks-Ortodokse Kerk (98%).

Sedert die Antieke tydperk bewoon Grieke die kus van beide die Egeïese en die Ioniese See, waar die Griekse taal sedert die Bronstydperk gepraat word. Die Antieke Grieke het vroeg met hul stigting van kolonies rondom beide die Middellandse en die Swartsee begin en handel bedryf. Vroeë kulturele sentrums sluit in Athene, Sparta, Thebe, Thessaloniki, Alexandrië, Smyrna en Konstantinopel. Die Grieke is bekend vir hul bydraes tot kultuur, kuns, verkenning, letterkunde, filosofie, politiek, argitektuur, musiek, wiskunde, wetenskap en tegnologie, besigheid, kookkuns en sport. Die Griekse mitologie is een van die mees bekende en het die latere Romeinse mitologie sterk beïnvloed.

Wêreldwyd leef tussen 14 en 17 miljoen Grieke, veral in Griekeland (10,8 miljoen), gevolg deur die Verenigde State (tussen 1,3 en 3 miljoen), Siprus (650 000), Duitsland (395 000), Australië (378 000), die Verenigde Koninkryk (tussen 290 000 en 345 000), Kanada (252 960) en Albanië (200 000). Nadat Wes-Duitsland in die 1950's en 1960's sy grootste ekonomiese opswaai beleef het, die sogenaamde "Wirtschaftswunder", is Grieke saam met Turke en ander nasies van die Middellandse See genooi om in dié land te gaan werk en woon. Tans leef sowat 45 000 Grieke in Suid-Afrika, veral in groot stede soos Kaapstad, Johannesburg en Pretoria.


</doc>
<doc id="86542" url="https://af.wikipedia.org/wiki?curid=86542" title="Soemi">
Soemi

Soemi (Oekraïens: Суми; Russies: Сумы) is 'n stad in noordoostelike Oekraïne met ongeveer 295 duisend inwoners (2001). Die stad is ook die administratiewe sentrum van die Soemi-oblast. Soemi, wat aan die Pselrivier geleë is, is in 1652 deur Kosakke gestig.



</doc>
<doc id="86543" url="https://af.wikipedia.org/wiki?curid=86543" title="Edmontosaurus">
Edmontosaurus

Edmontosaurus, of die edmontosourusse, was ’n genus eendbek-dinosourusse. Daar is twee bekende spesies: "E. regalis" en "E. annectens". Fossiele van eersgenoemde is in westelike Noord-Amerika ontdek wat dateer uit die laat Campanium-tydsnede van die Kryt-periode, 73 miljoen jaar gelede, terwyl fossiele van laasgenoemde in dieselfde streek ontdek is, maar in rotse wat dateer uit die einde van die Maastricht-tydsnede van die Kryt, 66 miljoen jaar gelede. "E. annectens" was een van die laaste nie-vlieënde dinosourusse en het saam met ander soos "Triceratops horridus" en "Tyrannosaurus rex" voorgekom kort voor die Kryt-Paleogeen-uitwissing.

"Edmontosaurus" het van die grootste eendbek-spesies ingesluit, en kon tot 12 m lank en 4 ton swaar word. Verskeie goed bewaarde voorbeelde is gevind wat nie net bene bevat nie, maar ook goeie velafdrukke en moontlike maaginhoud.

"Edmontosaurus" is in besonderhede beskryf na aanleiding van verskeie fossiele. Hulle was nes ander eenbek-dinosourusse stewige diere met ’n lang, vertikaal plat stert en ’n eendagtige bek. Daar was geen benerige kraag op die skedel nie, maar wel ’n kamagtige kroon van vel en skubbe. Die voorpote was nie so sterk soos die agterpote nie, maar was lank genoeg sodat dit gebruik kon word terwyl die diere gestaan of beweeg het.

Die edmontosourusse het oor die hele westelike Noord-Amerika voorgekom. Dit lyk of hulle kusgebiede verkies het. Hulle was plantvreters wat op twee of vier pote kon beweeg. Getuienis van verskeie terreine dui daarop dat hulle in groepe gebly en rondgetrek het.

Die boonste kladogram hier onder is volgens Horner et al. (2004), en die onderste kladogram volgens Gates en Sampson (2007).



</doc>
<doc id="86553" url="https://af.wikipedia.org/wiki?curid=86553" title="Juravenator">
Juravenator

Juravenator was ’n genus klein teropode-dinosourusse wat sowat 151 of 152 miljoen jaar gelede voorgekom het in die gebied wat nou die Juraberge van Duitsland is. Dit is bekend van een fossiel van ’n jong dier.

"Juravenator" was ’n klein, tweepotige dinosourus. Die holotipe is ’n jong dier van sowat 75 cm lank. Dit is eers in Compsognathidae geklassifiseer, maar verdere navorsing het getoon dit is eerder ’n basale lid van Maniraptora.


</doc>
<doc id="86555" url="https://af.wikipedia.org/wiki?curid=86555" title="Agilisaurus">
Agilisaurus

Agilisaurus was ’n genus ornitiskium-dinosourusse van die Middel-Jura-periode wat voorgekom het in wat nou Oos-Asië is. Die naam is afgelei van die Latynse woord "agilis", wat "rats" beteken, en verwys na sy moontlike ratsheid vanweë sy lang bene en ligte skelet. Die onderbene was langer as die bobene, wat daarop dui dat die dier ’n uiters vinnige tweepotige hardloper was. Hy het waarskynlik sy stert vir balans gebruik en moontlik op al vier pote geloop wanneer hy kos soek. Hy was ’n klein plantvreter van sowat 1,2 m lank en nes alle ornitiskiums het hy ’n snawelagtige bek gehad om plantmateriaal mee af te byt.

Daar is net een spesie met ’n naam: "A. louderbacki", wat genoem is na dr. George Louderback, ’n Amerikaanse geoloog wat dinosourusfossiele uit die provinsie Sichuan in China in 1915 die eerste keer herken het. Net een volledige skelet van "A. louderbacki" is bekend, en dit is een van die volledigstes van ’n klein ornitiskium wat al gevind is.

Die skelet is ontdek tydens die bou van die Zigong-dinosourusmudeum, waarin dit nou uitgestal word. In dié museum is talle dinosourusse te sien wat buite die stad Zigong in Sichuan gevind is.


</doc>
<doc id="86563" url="https://af.wikipedia.org/wiki?curid=86563" title="Lensopening">
Lensopening

In optika is ’n lensopening ’n gat of opening waardeur lig skyn. Dit is in ’n optiese stelsel meer spesifiek die opening wat die keëlhoek van ’n bondel ligstrale bepaal wat op die beeldvlak fokus. Die lensopening bepaal hoe gekonsentreer die lig is wat deurgelaat word en dit is belangrik vir hoe die beeld op die beeldvlak lyk. As die lensopening klein is, is die lig baie gekonsentreer en dit het ’n skerp fokus op die beeldvlak tot gevolg. As die opening groot is, is die lig minder gekonsentreer en net strale met ’n sekere fokuslengte sal dan skerp wees. Met ’n groot opening word dus ’n beeld verkry wat skerp is rondom die voorwerp waarop die lens fokus, en andersins dowwer. Die lensopening bepaal ook hoeveel ligstrale deurgelaat word en dus hoeveel lig die beeldvlak bereik (hoe kleiner die lensopening, hoe donkerder is die beeld en hoe groter die lensopening, hoe helderder die beeld vir ’n spesifieke beligtingstyd). In die menslike oog is die pupil die lensopening.

’n Optiese stelsel het gewoonlik baie openinge, of strukture wat die deurlaat van lig beperk. Dit kan die kant van ’n lens of spieël wees, of ’n ring of ander toestel wat ’n optiese element in posisie hou. Dit kan ook ’n spesiale element soos ’n diafragma wees wat in die optiese pad geplaas word om die lig wat deurgelaat word te beperk. 

In sommige gevalle, soos fotografie en sterrekunde, kan "lensopening" verwys na die deursnee van die diafragma eerder as die opening self. In ’n teleskoop is die lensopening byvoorbeeld gewoonlik die kante van die objektieflens of spieël. ’n Mens kan dan sê die teleskoop het ’n "lensopening" van byvoorbeeld 100 cm. 

Die lensopening kan in fotografie gebruik word om die hoeveelheid lig te beheer wat die film of beeldsensor bereik. Saam met die sluiterspoed sal dit bepaal in hoe ’n mate die film of beeldsensor aan die lig blootgestel word. Gewoonlik vereis ’n vinnige sluiterspoed ’n groter lensopening om genoeg lig deur te laat, en ’n stadiger sluiterspoed sal ’n kleiner lensopening vereis om oorbeligting te verhoed.

’n Toestel bekend as ’n diafragma beheer gewoonlik die lensopening. Deur die lensopening te verklein, word die diepteveld vergroot, wat beteken ’n groter deel van die foto is in fokus. Hoe kleiner die lensopening (en dus hoe groter die F-nommer), hoe verder kan die voorwerp van die fokusvlak af wees en steeds in fokus wees. 

Die lensopening word gewoonlik aangedui deur die F-nommer – die verhouding van die fokuslengte tot die effektiewe openingsdeursnee. ’n Lens het gewoonlik ’n stel gemerkte ""f-stops"" waar die F-nommer gestel kan word. ’n Laer F-nommer dui op ’n groter lensopening en dus ’n vlakker diepteveld. 

Lensopeningprioriteit ("aperture priority") is ’n halfoutomatiese stelling wat in kameras gebruik word. Dit laat die fotograaf toe om die lensopening te kies, terwyl die kamera dan self die nodige sluiterspoed en soms ISO-filmgevoeligheid kies. Daar word soms na verwys as "Aperture Priority Auto Exposure", "A mode", "Av mode" ("aperture-value mode") of "semi-auto mode".

Die F-nommers in fotografie is gewoonlik 2.8–22 of 2–16, met tipiese nommers 2–4, 4–8, en 8–16 of (vir stadiger lense) 2.8–5.6, 5.6–11 en 11–22. Dit kan verskil van lens tot lens.


</doc>
<doc id="86564" url="https://af.wikipedia.org/wiki?curid=86564" title="Slowake">
Slowake

Die Slowake (Slowaaks: "Slováci", enkelvoud: "Slovák", vroulik: "Slovenka", meervoud: "Slovenky") is 'n Slawiese nasie en etniese groep inheems aan Slowakye wat Slowaaks, 'n Wes-Slawiese taal, as moedertaal praat. Hulle vorm die titulêre nasie van Slowakye en maak volgens die laaste sensus van 2011 omtrent 81% van dié land se bevolking uit. Die meeste Slowake is aanhangers van die Rooms-Katolieke Kerk (62%).

Wêreldwyd leef omtrent 6 miljoen Slowake, waarvan sowat 4,4 miljoen in Slowakye, 810 000 in die Verenigde State, 147 152 in Tsjeggië, 100 000 in Kanada, 90 000 in die Verenigde Koninkryk en 52 750 in Serwië. In Serwië leef die meeste Slowake in die streek Vojvodina saam met ander erkende minderhede, waar Slowaaks saam met ander die amptelke tale vorm. Naas Slowake leef nog minderhede soos Hongare (8,5%) en Roma (2%) in Slowakye.

Die naam van die Slowake is, soos dié van die Slowene, afgelei van die ou benaming vir die Slawiërs ("sloveni"). Die woordstam daarvan het nog in benamings soos Slowaaks ("Slovenčina") en Slowakye ("Slovensko") bewaar gebly.


</doc>
<doc id="86565" url="https://af.wikipedia.org/wiki?curid=86565" title="Velddiepte">
Velddiepte

Velddiepte in optika, veral in fotografie, verwys na die afstand tussen die naaste en verste voorwerp op ’n beeld wat lyk of dit in fokus is. Hoewel ’n lens op ’n spesifieke tyd net op een afstand presies kan fokus, neem die skerpte van die beeld geleidelik na albei kante af sodat die dowwer dele van die beeld binne die velddiepte nie onder normale omstandighede sigbaar is nie.

Soms is dit nodig dat die hele beeld skerp moet wees en ’n groot velddiepte dus nodig is. In ander gevalle is ’n kleiner velddiepte doeltreffender omdat dit die hoofvoorwerp beklemtoon en die voor- of agtergrond verdof. In kinematografie word ’n groot velddiepte dikwels "diep fokus" genoem en ’n klein velddiepte "vlak fokus".

Verskeie faktore soos die voorwerp, beweging, afstand tussen die kamera en voorwerp, fokuslengte, die gekose "f"-nommer en die formaatgrootte beïnvloed wanneer ’n dowwigheid merkbaar word. Die kombinasie van fokuslengte, die afstand vanaf die voorwerp en formaatgrootte bepaal die vergroting by die film/sensorvlak.

Die velddiepte word bepaal deur die vergroting van die voorwerp op die film/sensorvlak en die gekose lensopening of "f"-nommer. ’n Kleiner "f"-nommer lei tot ’n groter velddiepte en ’n groter nommer tot ’n kleiner velddiepte. 

Die hiperfokusafstand is die naaste fokusafstand waarop die velddiepte tot in oneindigheid strek. Deur die kamera op die hiperfokusafstand te stel, gee die grootste moontlike velddiepte vir ’n spesifieke "f"-nommer. Deur "verder" as die hiperfokusafstand te fokus, vergroot nie die verre velddiepte nie (wat reeds tot in oneindigheid strek), maar dit verminder die velddiepte voor die voorwerp, wat lei tot ’n verkleining van die algehele velddiepte. 

As die lens ’n velddiepteskaal het, kan die hiperfokusafstand gestel word deur die oneindigheidsmerk (∞) op die afstandskaal te laat oplyn met die merk op die velddiepteskaal wat ooreenstem met die "f"-nommer wat gebruik word. As die 35 mm-lens regs dus op 11 gestel is, kan die hiperfokusafstand verkry word deur die oneindigheidsmerk te laat oplyn met die "11" links van die indeksmerk (|) op die velddiepteskaal.



</doc>
<doc id="86566" url="https://af.wikipedia.org/wiki?curid=86566" title="Reël van derdes">
Reël van derdes

Die reël van derdes is ’n riglyn vir die samestelling van ’n visuele beeld in ontwerp, rolprente, skilderye en fotografie. Daarvolgens stel ’n mens jou voor ’n beeld word in nege gelyke dele opgedeel, wat geskei word deur twee horisontale en twee vertikale lyne. Belangrike elemente op die beeld moet dan geplaas word al langs hierdie lyne of op plekke waar hulle mekaar kruis. Voorstanders van die tegniek beweer groter spanning, energie en belangstelling word geskep deur ’n voorwerp met hierdie punte te laat oplyn as wanneer die voorwerp bloot gesentreer word.

Die foto regs wys hoe die reël van derdes toegepas word. Die horison is op die horisontale lyn wat die onderste derde van die foto skei van die boonste twee derdes. Die boom is op die kruising van twee lyne. As die fotograaf klem wou lê op die eiland self in plaas van die lug, kon hy die horison laat oplyn het met die lyn wat die boonste derde van die foto van die onderste twee derdes skei.

Belangrike voorwerpe hoef nie presies aan een van die lyne te raak nie. Die helderste deel van die foto naby die horison waar die son pas ondergegaan het, lê byvoorbeeld nie reg op een van die lyne nie, maar wel naby die kruising van twee lyne – naby genoeg om voordeel te trek uit die reël.

Die reël van derdes word toegepas deur die hoofvoorwerp(e) te laat oplyn met die kruisingspunte van die lyne. So kan die horison op ’n foto op die onderste of boonste horisontale lyn geplaas word, na gelang van watter deel van die foto ’n mens wil beklemtoon. Die hoofrede vir die reël is om te voorkom dat die hoofvoorwerp in die middel geplaas word, of om te voorkom dat die horison byvoorbeeld die beeld in die helfte deur sny. Michael Ryan en Melissa Lenos, skrywers van die boek "An Introduction to Film Analysis: Technique and Meaning in Narrative Film" sê die gebruik van die reël "word verkies deur kinematograwe in hul poging om gebalanseerde beelde te skep".

Wanneer ’n mens afgeneem word, kan sy lyf met ’n vertikale lyn en sy oë met ’n horisontale lyn opgelyn word. As ’n bewegende mens afgeneem word, word dieselfde reël toegepas, met die tweederde-deel voor die persoon (die rigting waarin hulle beweeg). Ook by ’n stilstaande mens wat nie direk na die kamera kyk nie, sal die grootste deel van die oop spasie wys in die rigting waarin die persoon kyk, met die vertikale lyn wat deur die waargenome massamiddelpunt loop.


</doc>
<doc id="86568" url="https://af.wikipedia.org/wiki?curid=86568" title="Ternopil">
Ternopil

Ternopil (Oekraïens: Тернопіль; Pools: "Tarnopol") is 'n stad in westelike Oekraïne met ongeveer 218 duisend inwoners (2010). Die stad is ook die administratiewe sentrum van die Ternopil-oblast. Ternopil is deur Jan Tarnowski in 1540 gestig.




</doc>
<doc id="86570" url="https://af.wikipedia.org/wiki?curid=86570" title="Filmspoed">
Filmspoed

Filmspoed is die graad van ’n fotografiese film se gevoeligheid vir lig. Dit word volgens verskeie skale gemeet, waarvan die mees onlangse die ISO-stelsel is. ’n Verwante stelsel word in digitale kameras gebruik.

Relatief onsensitiewe films, met ’n ooreenstemmende lae ISO-nommer, vereis meer beligting om dieselfde beelddigtheid te produseer as ’n sensitiewer film, en dit word dus ’n "stadige film" genoem. Baie sensitiewe films word "vinnige films" genoem. In beide film- en digitale fotografie lei die vermindering van beligting vanweë hoër sensitiwiteit tot ’n laer beeldgehalte. Hoe hoër die sensitiwiteit, hoe "korrelriger" sal die beeld dus wees. 

Die standaarde ASA (vir "American Standards Association") en DIN (vir "Deutsches Institut für Normung") word sedert 1974 gekombineer in die ISO-standaard. (Die DIN-standaard word gewoonlik deur 'n gradeteken gevolg, bv. 21°) Hoewel die meetmetodes vir ISO/ASA en DIN op verskillende uitgangspunte gebaseer is, word die volgende omrekenings algemeen gebruik (van lae na hoë gevoeligheid):

Let daarop dat die DIN-waarde met drie toeneem vir elke verdubbeling van die ISO/ASA-waarde. Die waardes met ’n liggrys agtergrond word in die praktyk selde gebruik.



</doc>
<doc id="86578" url="https://af.wikipedia.org/wiki?curid=86578" title="Astaat">
Astaat

Astaat is 'n chemiese element met die simbool At en atoomgetal van 85.


</doc>
<doc id="86580" url="https://af.wikipedia.org/wiki?curid=86580" title="Beligting (fotografie)">
Beligting (fotografie)

Beligting of beligtingstyd in fotografie is die hoeveelheid lig per eenheidsoppervlakte wat die fotografiese film bereik. Dit word bepaal deur die sluiterspoed, lensopening en lighelderheid. In digitale fotografie word "film" met "sensor" vervang.

In fotografietaal verwys "beligtingstyd" gewoonlik na ’n enkele sluitersiklus. ’n Lang beligtingstyd verwys byvoorbeeld na ’n lang sluitersiklus om genoeg lig op te vang in swak ligtoestande, terwyl veelvuldige beligting betrekking het op ’n reeks relatief kort sluitersiklusse waarmee ’n reeks foto's in werklikheid een beeld met verskillende lae skep. Vir dieselfde filmspoed sal die algehele "fotometriese beligting" ("H") in albei gevalle dieselfde wees.

Die "regte" beligting kan beskou word as die beligting wat nodig is om die effek te verkry wat die fotograaf beoog. ’n Film (of sensor) het egter ’n beperkte beligtingsomvang, wat soms sy dinamiese omvang genoem word. As die beligting van enige deel van die beeld buite hierdie omvang val, kan die film dit nie akkuraat weergee nie. Dit sal óf as swart (onderbelig) óf as wit (oorbelig) registreer en "detail" sal verlore gaan. Die doel van beligting- of ligstelling is dus om die fisieke hoeveelheid lig te beheer wat die film vanaf die voorwerp bereik, sodat die skadu- en ligdatail nie die film se beligtingsgrense oorskry nie.

’n Fotograaf kan wel die foto versigtig oor- of onderbelig om sekere detail uit te skakel. As ’n wit voorwerp byvoorbeeld afgeneem word, kan ’n effense oorbeligting die voorwerp spierwit laat lyk. Tegnies is dit egter baie makliker om die foto ná die tyd tydens die ontwikkeling aan te pas om die regte effek te kry.

In ’n toneel met uiterste lig en donker dele, kan die verhouding tussen die dele groter wees as die film se minimum en maksimum beligtingswaardes. Die fotograaf sal dan moet kies of ’n deel van die foto onderbelig of oorbelig moet wees, want net die beligting van die foto as ’n geheel kan aangepas word, nie vir verskillende dele nie. In so ’n geval kan die fotograaf ’n flits gebruik om die donker dele effens te verlig of ’n filter om die ligte dele effens te temper. Of hy kan foto's met verskeie beligtingstye neem (bekend as "exposure bracketing") en die foto's agterna kombineer in ’n soort HDRI-proses.

Die fotograaf kan met hierdie stelling die lensopening en/of sluiterspoed aanpas om die verlangde beligting te kry. Baie fotograwe verkies hierdie metode, want ’n groter lensopening laat meer lig deur, maar maak ook die velddiepte vlakker. ’n Stadiger sluiterspoed kan weer ’n ongewenste bewegingswasigheid ("motion blur") tot gevolg hê.

Wanneer outomatiese beligting, of AE-modus, gebruik word, werk die kamera die gewenste beligtingstellings uit om (sover moontlik) die foto se middelskakering ("mid-tone") te laat ooreenstem met dié van die voorwerp. Daarvoor word ’n ingeboude ligmeter gebruik wat die lig deur die lens meet.

Lensopeningprioriteit (soms afgekort as A, of Av vir "aperture value") laat die fotograaf toe om die lensopening te beheer en die kamera kies dan outomaties die sluiterspoed om die beligting te verkry wat deur die ingeboude ligmeter aangedui word. Met sluiterprioriteit (afgekort as S, of Tv vir "time value") kan die fotograaf die sluiterspoed kies en die lensopening word outomaties aangepas. In albei gevalle word die werklike beligting steeds deur die kamera se ligmeter bepaal.

Die doel van ’n ligmeter is om die voorwerp se middelskakering te skat en aan te dui watter stellings dit as ’n middelskakering sal registreer. Om dit te kan doen moet die meter sekere aannames maak wat onder die spesifieke omstandighede verkeerd kan wees. As die stellings wat deur die ligmeter aangedui word as ’n verwysingspunt geneem word, kan die fotograaf dalk met opset "oorbelig" of "onderbelig" om verwagte onakkuraathede uit te skakel.

Kameras met ’n ingeboude ligmeter laat gewoonlik beligtingskompensasie toe sodat die fotograaf die beligtingsvlak kan aanpas met ’n eenvoudige verstelling. Dit is gemerk in beligtingswaarde-eenhede ("stops" of "EV values") – ’n verstelling van "+1" beteken een eenheid meer (of dubbel die beligting) en "–1" beteken een eenheid minder (of die helfte van die beligting).

Dié verstelling is veral nuttig in outomatiese modus, want dit stel die fotograaf in staat om die beligting aan te pas sonder om die voordele van outomatiese beligting in te boet.

Die regte beligting vir ’n foto word ook bepaal deur die filmspoed van die fotografiese film wat gebruik word. Dit word gemeet volgens ’n skaal wat deur die Internasionale Organisasie vir Standaardisasie (ISO) bepaal word. ’n Vinniger film, dus ’n film met ’n hoër ISO-nommer, het minder beligting nodig vir ’n goeie foto. Digitale kameras het verskeie ISO-stellings wat bykomende buigsaamheid verskaf.

Min of meer die regte beligting sal verkry word op ’n sonskyndag met ’n film van ISO 100, ’n lensopening van en ’n sluiterspoed van 1/100 van ’n sekonde. Dit word die "sunny 16 rule" genoem: met ’n lensopening van 16 op ’n sonskyndag is die beste sluiterspoed een oor die filmspoed (of die naaste ekwivalent).


</doc>
<doc id="86582" url="https://af.wikipedia.org/wiki?curid=86582" title="IBhayi">
IBhayi

iBhayi is 'n township, 13 km noord van Port Elizabeth, en vorm deel van Nelson Mandelabaai Metropolitaanse Munisipaliteit.

Sedert die vorige politieke bedeling is iBhayi 'n township, byna eksklusief bewoon deur swart mense. Omrede die einde van Apartheid in Suid-Afrika in 1994, is bewoning, werk en handel dryf nou vryelik oop vir alle rasse in die dorp.


</doc>
<doc id="86583" url="https://af.wikipedia.org/wiki?curid=86583" title="Cherson">
Cherson

Cherson (Oekraïens: Херсо́н; Russies: "Херсо́н") is 'n hawestad in suidelike Oekraïne met ongeveer 358 duisend inwoners. Die stad is ook die administratiewe sentrum van die Cherson-oblast.




</doc>
<doc id="86588" url="https://af.wikipedia.org/wiki?curid=86588" title="Boipatong">
Boipatong

Boipatong is 'n township in suidelike Gauteng, Suid-Afrika. Dit is in 1955 gestig. Volgens die 2011-sensus het die township 'n bevolking van 22 168 gehad. Die meerderheid van die bevolking praat Suid-Sotho. Die plek se naam beteken "wegkruipplek" in Suid-Sotho.

Die Boipatong-slagting het die nag van 17 Junie 1992 hier plaasgevind. Tydens die slagting het honderde plaaslike hostelbewoners van die IVP, ondersteuners van die ANC in die woongebied aangeval. Altesaam 45 mense is in die voorval gedood en 'n verdere 27 is ernstig beseer. Lede van die destydse SA Polisiediens is van betrokkenheid verdink. Ná dié slagting is samesprekings tussen die ANC en die Nasionale Party-regering opgeskort, maar dit is na die Bhisho-slagting in September van dieselfde jaar hervat.



</doc>
<doc id="86589" url="https://af.wikipedia.org/wiki?curid=86589" title="Sluiter (fotografie)">
Sluiter (fotografie)

’n Sluiter is in fotografie ’n toestel wat lig vir ’n bepaalde tyd op ’n film of ligsensitiewe sensor laat val om ’n foto te neem. ’n Sluiter kan ook gebruik word om ligpulse na buite deur te laat, soos in ’n rolprentprojektor of seinlamp.

Kamerasluiters kan in verskeie posisies voorkom:

Die tyd wat die sluiter oop bly, die beligtingstyd of dikwels die sluiterspoed genoem, word bepaal deur ’n tydmeganisme. Hulle is sedert die laat 20ste eeu feitlik almal elektronies. Die sluiterspoed word met ’n getal soos 250 aangedui, wat beteken 1/250ste van ’n sekonde.

Die beligtingstyd en lensopening werk saam om die regte hoeveelheid lig deur te laat. Dit moet aangepas word om voorsiening te maak vir wasigheid wat deur die beweging van ’n voorwerp veroorsaak kan word ("motion blur"). Gewoonlik word ’n vinnige sluiterspoed gekies om enige vinnige beweging te "vries", tensy ’n spesiale effek verlang word waar ’n wasigheid verkies word.

Dié sluiters kom net voor die fotografiese film voor, in die fokusvlak, en beweeg ’n opening oor die film totdat die hele beeld belig is. Hulle is gewoonlik gordynagtige toestelle van materiaal, metaal of plastiek. Vir ’n sluiterspoed stadiger as ’n sekere waarde (die "X-sync speed", wat van die kamera afhang) maak een gordyn oop en ’n ander een maak ná die korrekte beligtingstyd toe. Vir ’n sluiterspoed vinniger as dié spoed, beweeg die een gordyn oor die fokusvlak en word deur die ander gordyn gevolg; so word ’n skrefie oor die fokusvlak beweeg totdat elke deel van die film vir die regte tyd belig is.

’n Diafragma- of blaarsluiter bevat ’n paar dun lemme wat die lensopening vir ’n kort rukkie ontbloot vir die regte beligting. Die lemme gly oor mekaar op so ’n manier dat ’n ronde opening geskep word wat so vinnig as moontlik vergroot om die hele lens te ontbloot, en daarna weer sluit. Hoe meer lemme daar is, hoe ronder is die opening.

’n Eenvoudige blaarsluiter bestaan uit ’n meganisme met een of meer draaiende blaar wat wegbeweeg wanneer ’n foto geneem word om die regte hoeveelheid lig deur te laat, en dan weer terugbeweeg om verdere lig te blokkeer.

Hulle kan een of twee blare hê – in die geval van twee blare het hulle ronde kante om ’n soort ronde opening te skep. Hulle het gewoonlik net een spoed en word aangetref in basiese kameras, onder meer weggooibare kameras.

Sluitervertraging is die tyd tussen die druk van die kameraknoppie en die begin van die beligting. Baie digitale kameras het ’n sluitervertraging, en dit kan probleme veroorsaak wanneer vinnig bewegende voorwerpe afgeneem word soos in sport- en aksiefotografie.

In baie gevalle is outofokus (AF)-vertraging die rede vir sluitervertraging. Goedkoper kameras en situasies met min kontras sal die effek vererger. Die meeste AF-stelsels gebruik kontras om te fokus; in situasies met min kontras fokus die kamera stadiger. Aangesien die meeste moderne kameras nie die sluiter sal oopmaak tensy klaar gefokus is nie, lei dit tot sluitervertraging.

’n Sluitersiklus is die tyd wat die sluiter neem om oop te gaan, weer toe te gaan en ’n posisie in te neem waar dit gereed is om weer oop te gaan. Die lewensverwagting van ’n meganiese sluiter word gewoonlik aangedui as ’n aantal sluitersiklusse.

In rolprentprojektors laat die sluiter lig van die ingeboude lamp deur om die film op die skerm te vertoon. Om flikkering te voorkom, het dit ’n sluiter met twee lemme wat lig twee keer per filmraampie deurlaat. Daar is ook modelle met drie lemme wat dus lig drie keer per raampie deurlaat.

Sluiters word ook gebruik om ligpulse te beheer, sonder dat film betrokke is, soos in ’n seinlamp.


</doc>
<doc id="86591" url="https://af.wikipedia.org/wiki?curid=86591" title="Lensopeningprioriteit">
Lensopeningprioriteit

Lensopeningprioriteit, dikwels afgekort as A of Av (vir "aperture value") in fotografie is ’n stelling by sommige kameras wat die fotograaf in staat stel om ’n spesifieke lensopening te kies terwyl die kamera die sluiterspoed sal kies om die regte beligting te verseker. Dit verskil van die handmodus, waar die gebruiker albei waardes self kies, sluiterprioriteit, waar die gebruiker ’n sluiterspoed kies en die kamera die regte lensopening, of die programmodus, waar die kamera albei waardes kies.

Die hoofdoel van lensopeningprioriteit is om die velddiepte te beheer. Dit is veral nuttig in landskapfotografie, waar ’n klein lensopening nodig is om voorwerpe van voor tot agter te laat skerp lyk, terwyl die sluiterspoed minder belangrik is. Dit kan ook in portretfotografie gebruik word om byvoorbeeld die agtergrond te verdof om die hoofvoorwerp te laat uitstaan.

In swak lig kan die fotograaf ook kies om ’n groot lensopening te gebruik om seker te maak soveel lig as moontlik die film bereik vir ’n goeie beligting.



</doc>
<doc id="86592" url="https://af.wikipedia.org/wiki?curid=86592" title="Sluiterprioriteit">
Sluiterprioriteit

Sluiterprioriteit, dikwels afgekort as S of Tv (vir "time value") in fotografie is 'n stelling by sommige kameras wat die fotograaf in staat stel om 'n spesifieke sluiterspoed te kies terwyl die kamera die lensopening sal kies om die regte beligting te verseker. Dit verskil van die handmodus, waar die gebruiker albei waardes self kies, lensopeningprioriteit, waar die gebruiker 'n lensopening kies en die kamera die regte sluiterspoed, of die programmodus, waar die kamera albei waardes kies.

'n Stadiger sluiterspoed word dikwels verkies om die indruk van beweging te skep. As 'n waterval met 'n stadige sluiterspoed afgeneem word, sal dit wasig lyk. By sport- of aksiefotografie kan 'n vinnige sluiterspoed weer die aksie "vries".

Op die modusskyf van kameras word dit soms afgekort as "S" (deur Nikon, Minolta, Konica Minolta, Sony, Olympus en Sigma) of "Tv" (deur Canon, Pentax en Leica).



</doc>
<doc id="86594" url="https://af.wikipedia.org/wiki?curid=86594" title="Thabong">
Thabong

Thabong (beteken "plek van geluk" in Suid-Sotho) is 'n groot  op die goudvelde van die provinsie Vrystaat in Suid-Afrika. Die dorp is gestig gedurende die jare van skeiding van swart mense; asook die dorp van Bronville vir bruin mense aangrensend aan die stad Welkom, om werkers te huisves wat op die wêreld se rykste goudmyne gewerk het.

Die dorp vorm deel van die Matjhabeng Plaaslike Munisipaliteit in die Lejweleputswa-distriksmunisipaliteit, wat insluit Welkom. Die dorp bestaan uit 'n verskeidenheid mense as gevolg van werkers wat uit verskeie lande soos Lesotho, Zimbabwe, Mosambiek, ens. kom werk het in die myne van Goldfields. Die mees gesproke taal in Thabong is Sotho gevolg deur Xhosa.

Vandag het die townships van Thabong en Bronville 'n bevolking van ongeveer 200 000 inwoners. Gewoonlik word verwys na Thabong, met sy 49 onderdele, as die kombinasie van beide Thabong en Bronville ('n voormalige Bruin township) al word Bronville as 'n onafhanklike dorp van Welkom geklassifiseer.


</doc>
<doc id="86596" url="https://af.wikipedia.org/wiki?curid=86596" title="Motherwell">
Motherwell

Motherwell is 'n dorp net noord van Port Elizabeth in die provinsie Oos-Kaap (Suid-Afrika).

Motherwell het in 2001 saam met Port Elizabeth deel geword van die Nelson Mandelabaai Metropolitaanse Munisipaliteit.



</doc>
<doc id="86597" url="https://af.wikipedia.org/wiki?curid=86597" title="Meloding">
Meloding

Meloding is 'n township oos van Virginia op die Vrystaatse Goudveld van Suid-Afrika. In 2011 het Meloding 'n bevolking van 44 362 gehad.



</doc>
<doc id="86598" url="https://af.wikipedia.org/wiki?curid=86598" title="Teenpous Novatianus">
Teenpous Novatianus

Novatianus was die tweede teenpous van die Rooms Katolieke Kerk. Hy is deur drie biskoppe in 251 gewy in verset teen die beleid van Pous Cornelius ten opsigte van lapsi (Christene wat hulle geloof afgesweer het as gevolg van die vervolgings, maar later weer tot die Kerk wou toegelaat word.)
Volgens oorlewering is Novatianus vinnig gedoop toe dit gelyk het dat hy gaan sterf en die doop is nooit voltooi toe hy herstel het. Dit het gelei tot protes toe hy deur Pous Fabianus tot priester gewy is. Hy was 'n geleerde man wat heelwat boeke geskryf het onder ander “De Trinitate”. Hy was klassieke Latyn en Grieks magtig, terwyl die pous van die tyd Pous Cornelius slegs vulgêr Latyn (d.w.s. Italiaans) gebesig het. In 250 na 38 jaar sonder vervolging begin keiser Decius opnuut om die Christene te vervolg en Pous Fabianus sterf die marteldood op 20 Januarie 250. Weens die vervolgings was die nie moontlik om 'n nuwe pous aan te stel nie.

Tydens die vervolgings van Decius skryf Novatianus verskeie briewe aan die Christene in Rome waarin hy bespreek hoe die Christene van Kartago tydens vervolgings hulle geloof afgesweer het om dan te verlang dat hulle weer in die Kerk opgeneem word sonder boete as die vervolgings afneem. Novatianus was 'n voorstander van baie streng tugstappe. Hy kom hieroor in botsing met Sint Ciprianus en die latere Pous Cornelius.

Toe die vervolgings in 251 begin afneem word Cornelius as pous gekies. Novatianus laat homself deur 'n aantal biskoppe as pous uitgeroep. In 251 was nie baie mense seker wie die regte pous was nie. Beide het biskoppe en priesters aangestel. Aan die einde van 251 kry Cornelius dit reg om 60 biskoppe aan sy kant te kry en Novatianus word in die ban gesit.
Die aanvanklike steun vir Novatianus omdat hy baie geleerder was as Cornelius brokkel gou af. Sy standpunt dat afvalliges nie sonder streng boetedoening weer in die Kerk opgeneem kan word nie, het nie byval gevind nie. Pous Cornelius en sy aanhangers het 'n baie sagter standpunt ingeneem. Die streng standpunt was nog nie kettery nie, maar die oomblik toe Novatianus beweer die Kerk kan nie sodanige sondes vergewe nie, kry hy die etiket van ketter.
Novatianiste is toe vervolg deur die Kerk. Novatianus vlug na Rome waar hy hoogswaarskynlik nes Pous Cornelius die martelaarsdood sterf tydens hernieude vervolgings in 258 van keiser Valerianus.


</doc>
<doc id="86599" url="https://af.wikipedia.org/wiki?curid=86599" title="F-nommer">
F-nommer

In optika is die f-nommer (ook genoem die diafragmagetal of relatiewe lensopening) van ’n optiese stelsel ’n aanduiding van die lensopening; dis die verhouding van die lens se fokusafstand tot die deursnee van die intreepupil. Dit is veral in fotografie ’n belangrike begrip.

Die f-nommer "N" word aangedui deur

waar formula_2 die fokusafstand is en formula_3 die deursnee van die intreepupil (effektiewe lensopening). Hoe groter die f-nommer is, hoe kleiner is die effektiewe lensopening dus. Die nommer word gewoonlik voorafgegaan deur . As ’n lens se fokusafstand byvoorbeeld 10 mm en die deursnee van die intreepupil 5 mm is, is die f-nommer 2 en die lensopening sal aangedui word as 2. As die f-nommer verdubbel word, neem die helderheid van die beeld met ’n faktor van vier af. Om dieselfde beligting te behou as die f-nommer verdubbel word, moet die sluiterspoed dus vier keer so stadig wees.

Die meeste lense het ’n verstelbare diafragma wat die grootte van die intreepupil verander. ’n 4-lens met ’n fokusafstand van 100 mm het ’n intreepupil-deursnee van 25 mm. ’n 4-lens met ’n fokusafstand van 200 mm het ’n intreepupil-deursnee van 50 mm. Die 200 mm-lens se intreepupil het ’n oppervlakte van vier keer dié van die 100 mm-lens se intreepupil en kry dus vier keer soveel lig van elke voorwerp in die lens se sigveld. Maar in vergelyking met die 100 mm-lens, projekteer die 200 mm-lens ’n beeld van elke voorwerp twee keer so hoog en twee keer so breed, wat dus vier keer soveel van die oppervlak beslaan, en daarom produseer albei lense dieselfde ligsterkte by die fokusvlak vir ’n toneel met ’n spesifieke ligsterkte.

’n Kamera se lensopening word gewoonlik verstel deur middel van die f-nommers wat op die kamera aangedui word. Elke groter f-nommer gee die helfte van die ligintensiteit van die vorige nommer. Moderne kameras gebruik ’n standaardskaal vir f-nommers: 1, 1.4, 2, 2.8, 4, 5.6, 8, 11, 16, 22, 32, 45, 64, 90, 128 ens.

Net so vermeerder die sluiterspoed telkens met ’n faktor van sowat twee. As ’n lens op een f-nommer laer gestel word, word twee keer soveel lig ingelaat vir ’n spesifieke tyd. Om die beligting dus dieselfde te hou, moet die sluiterspoed twee keer so vinnig wees (sodat net die helfte soveel lig deurgelaat word). Die filmspoed werk ook saam met bogenoemde twee faktore: twee keer soveel lig kan die film bereik deur óf die f-nommer met een te verklein (vir ’n groter effektiewe lensopening) óf die sluiterspoed met die helfte te verminder (vir ’n langer beligting) óf ’n film te gebruik wat twee keer so ligsensitief is.

Die velddiepte neem saam met die f-nommers toe, soos op die foto hierby gesien kan word. Dit beteken foto's wat met ’n lae f-nommer geneem word, sal dele hê wat skerper is as ander. Dit word dikwels by natuur- en portretfotografie gebruik om ’n spesifieke voorwerp te laat uitstaan teen ’n dowwe agtergrond. Dit vestig die kyker se aandag op die hoofvoorwerp omdat dit nie afgelei word deur onbelangrike detail nie. Die velddiepte by ’n sekere f-nommer word egter ook deur ander faktore beïnvloed, insluitende die fokusafstand, die afstand van die voorwerp en die formaat van die film of sensor wat gebruik word. Kleiner formate sal byvoorbeeld ’n groter velddiepte hê as groter formate by dieselfde f-nommer en met dieselfde plek van fokus omdat kleiner formate ’n korter fokusafstand (’n wyer lens) verg om dieselfde beeld te produseer, en die velddiepte neem toe by korter fokusafstande. Om ’n kleiner velddiepte te verkry, sal dus by kleinerformaatkameras kleiner f-nommers (en dus groter lensopeninge en ingewikkelder optika) verg as by kameras met groter formate.



</doc>
<doc id="86603" url="https://af.wikipedia.org/wiki?curid=86603" title="Poltawa">
Poltawa

Poltawa (Oekraïens: Полта́ва) is 'n stad in Oekraïne met ongeveer 300 duisend inwoners. Die stad is ook die administratiewe sentrum van die Poltawa-oblast.



</doc>
<doc id="86604" url="https://af.wikipedia.org/wiki?curid=86604" title="Ann Radcliffe">
Ann Radcliffe

Ann Radcliffe (* 9 Julie 1764 as "Ann Ward"; † 7 Februarie 1823) was 'n Engelse skrywer en baanbreker vir die Gotiese roman. Haar literêre styl was romanties wat haar aanskoulike en kleurryke beskrywings van landskapstonele betref, maar die Gotiese element skyn deur in haar gebruik van bonatuurlike verskynsels. Haar besondere literêre tegniek was die uiteindelike verklaring van skynbaar onverklaarbare verskynsels - iets waarmee sy in die 1790's 'n belangrike bydrae tot die aanvaarding van die Gotiese roman as literêre genre gelewer het.


</doc>
<doc id="86605" url="https://af.wikipedia.org/wiki?curid=86605" title="Philadelphia, Wes-Kaap">
Philadelphia, Wes-Kaap

Philadelphia is 'n dorpie in die Wes-Kaap, Suid-Afrika. Dit is 'n boerderygemeenskap wat in die Swartland geleë is, ongeveer 33 km suidwes van Malmesbury af.

Met die 2011-sensus het die dorp 570 inwoners gehad. Die meeste inwoners praat Afrikaans (87%). Die munisipale bestuur en dienslewering val onder die Stad Kaapstad.

Die dorpie het ontwikkel uit 'n sendingstasie van die Nederduits Gereformeerde Kerk wat in 1863 hier gestig is. Die naam is van Bybelse oorsprong (Openb. 3:7-13) en beteken "broederliefde".



</doc>
<doc id="86608" url="https://af.wikipedia.org/wiki?curid=86608" title="Intreepupil">
Intreepupil

In ’n optiese stelsel is die intreepupil die optiese beeld van die fisieke lensopening, soos gesien deur die voorkant van die lensstelsel. Die ooreenstemmende beeld van die lensopening soos gesien deur die agterkant van die lens, word die uittreepupil genoem. Optiese elemente voor die lensopening sal ’n vergrote of verkleinde beeld skep en die werklike grootte en posisie van die lensopening sal dus verskil van dit wat gesien word. Die intreepupil is net ’n virtuele beeld: dit lê agter die eerste optiese oppervlak van die stelsel.

In fotografie word die grootte van die intreepupil (eerder as die grootte van die fisieke opening) gebruik om die oop- en toemaak van die diafragma-opening te kalibreer. Die f-nommer (relatiewe lensopening), "N", word gedefinieer as "N = f/E", waar "f" die fokusafstand en "E" die deursnee van die intreepupil is. 

As die fokusafstand van ’n lens verhoog word (dus ingezoem word), sal die f-nommer gewoonlik toeneem en die ligging van die intreepupil verder terug op die optiese as skuif.

Die intreepupil van die menslike oog (wat nie presies dieselfde as die pupil is nie) is gewoonlik sowat 4 mm in deursnee. Dit kan wissel van 2 mm () op ’n goed verligte plek tot 8 mm () in die donker.


</doc>
<doc id="86613" url="https://af.wikipedia.org/wiki?curid=86613" title="Fokusafstand">
Fokusafstand

Die fokusafstand (Engels: "focal length") van ’n optiese stelsel is die afstand tussen die lens en die punt waar eweredige inkomende ligstrale byeenkom nadat dit deur die lens gebuig is. Dié punt word die brandpunt of fokus van die lens genoem en word met die letter F aangedui in die figuur hiernaas. Die fokusafstand word met f aangedui. ’n Stelsel met ’n korter fokusafstand het groter optiese krag as een met ’n lang fokusafstand; dit buig die ligstrale meer en laat hulle op ’n korter afstand fokus.

Meestal in fotografie en altyd in teleskopie, waar die voorwerp ver weg is, lei ’n langer fokusafstand (laer optiese krag) tot ’n groter vergroting en ’n kleiner gesigshoek; daarenteen word ’n korter fokusafstand of groter optiese krag verbind met ’n groter gesigshoek. 

Die fokusafstand van kameras word gewoonlik in millimeter (mm) aangedui, maar sommige ouer lense is in sentimeter (cm) of duim gemerk.

Die fokusafstand bepaal hoe groot die lens verafgeleë voorwerpe uitbeeld. ’n Lens met ’n fokusafstand van omtrent so lank as die diagonale lengte van die film of sensor word beskou as ’n "normale lens" omdat dit ’n normale perspektief van die toneel gee. Vir 35 mm-kameras is die diagonale lengte van die film 43 mm en ’n tipiese "normale" lens het ’n fokusafstand van 50 mm. ’n Lens met ’n korter fokusafstand as normaalweg word dikwels ’n wyehoeklens genoem (35 mm en korter vir 35 mm-kameras), terwyl lense met ’n baie lang fokusafstand dikwels ’n telefotolens genoem word (85 mm en langer vir 35 mm-kameras).


</doc>
<doc id="86615" url="https://af.wikipedia.org/wiki?curid=86615" title="Veelvoudige beligting">
Veelvoudige beligting

Veelvoudige beligting in fotografie en kinematografie is die gebruik van twee of meer beligtings om een beeld te skep. Vir twee beligtings word die term dubbele beligting meestal gebruik. Die beligtingswaardes kan dieselfde wees of nie.

Om ’n veelvoudige beeld te skep, word die sluiter meermale geopen om die film meer as een keer te belig, gewoonlik met verskillende tonele. Die eindproduk is een beeld wat op die ander een gesuperponeer is. Die tegniek word dikwels gebruik om ’n kunsgevoel aan die foto te verleen of kan gebruik word om ’n spookagtige foto te skep met mense wat nie oorspronklik op die toneel was nie. Dit word soms gebruik om mense poetse te bak.

Die tegniek is veral maklik met kameras waarin die film met die hand aangedraai word. Met kameras wat outomaties die film aandraai, is dit moeiliker omdat die film teruggedraai moet word. Sommige outomatiese kameras het ’n opsie vir veelvoudige beligtings, maar dit moet gestel word voordat elke foto geneem word.

Omdat dieselfde stuk film meermale belig word, moet die foto's effens onderbelig word om te voorkom dat die finale produk oorbelig is. As die film byvoorbeeld twee keer belig gaan word, moet ’n beligtingskompensasie van −1 EV gedoen word, en vir vier beligtings ’n kompensasie van −2 EV. Dit sal miskien nie nodig wees as ’n goed beligte voorwerp teen ’n swart agtergrond afgeneem word nie omdat die agtergrond onderbelig sal bly.

Medium- tot min lig is ideaal vir veelvoudige beligtings.

In digitale fotografie kan beelde ná die tyd op mekaar gesuperponeer word deur sagteware te gebruik waarmee foto's verander kan word, soos Adobe Photoshop of GIMP. Met dié programme kan die deursigtigheid van die beelde verander word sodat twee beelde opmekaar geplaas kan word. Lae ("layers") kan ook geskep word vir ’n spesiale effek.

Baie digitale kameras laat veelvoudige beligtings toe sonder die nodigheid vir eksterne sagteware.



</doc>
<doc id="86617" url="https://af.wikipedia.org/wiki?curid=86617" title="Skoenmakerskop">
Skoenmakerskop

Skoenmakerskop is 'n nedersetting aan die suidelike kuspunt van Nelson Mandelabaai, ongeveer 12 km suidwes van die stadskern van Port Elizabeth, Suid-Afrika.


</doc>
<doc id="86620" url="https://af.wikipedia.org/wiki?curid=86620" title="Minuut">
Minuut

'n Minuut is 'n eenheid waarmee tyd gemeet word. 'n Minuut is gelyk aan 60 sekondes. 'n Uur duur 60 minute en 'n dag duur 1440 minute.

Die internasionale wetenskaplike simbool is vir 'n minuut is "min".


</doc>
<doc id="86623" url="https://af.wikipedia.org/wiki?curid=86623" title="Schlesinger-gebou">
Schlesinger-gebou

Die Schlesinger-gebou is 'n wolkekrabber in Braamfontein, Johannesburg, Suid-Afrika. Die gebou is in 1965 voltooi en het 'n hoogte van 110 meter. 



</doc>
<doc id="86624" url="https://af.wikipedia.org/wiki?curid=86624" title="Braamfontein">
Braamfontein

Braamfontein is 'n voorstad van Johannesburg, met 'n bevolking van 7 007 (2001). Die Nelson Mandelabrug en Grondwetlike Hof van Suid-Afrika is in Braamfontein geleë.

Die voorstad het eers as Clifton bekendgestaan, maar die naam is later verander na Braamfontein, na aanleiding van die plaas Braamfontein waarop dit uitgelê is. Die fontein in die naam was in omgewing van die huidige Melville, wat ook op die plaas uitgelê is. Op 19 Februarie 1896 was daar 'n massiewe dinamietontploffing hier in Braamfontein wat tientalle lewens geëis en talle geboue in puin gelê het, onder meer die eerste kerkgebou van die NG gemeente Fordsburg. Ds. Abraham Kriel het ná die eerste begrafnis van 127 slagoffers "soos 'n kind gesnik".



</doc>
<doc id="86625" url="https://af.wikipedia.org/wiki?curid=86625" title="Insisevus">
Insisevus

Insisevus is 'n Afrikaanse sanger en liedjieskrywer. Hy is op Welkom in die Vrystaat gebore en het in 'n Afrikaanse huis grootgeword, alhoewel hy sy skoolloopbaan in Engels voltooi het. Sy oupa was n Brit wat nooit terug gekeer het na Britanje na die Anglo-Boere Oorlog nie. Die het toe met n Herholdt meisie getrou (suster van Sonja Herholdt se oupa). Sy oumagrooitje was n nooi Celliers wat n afstammeling is van Sarel Celliers se broer. Al praat hy vlot Engels beskou hy homself meer Afrikaans en n ware Suid-Afrikaner in murg en bloed. Hy strewe daarin om Afrikaans in n musikale digkuns te omskep en beskou sy lirieke as die sterkte punt in sy musiek.

Hoogtepunte van sy musiekloopbaan:





</doc>
<doc id="86630" url="https://af.wikipedia.org/wiki?curid=86630" title="Chatsworth, KwaZulu-Natal">
Chatsworth, KwaZulu-Natal

Chatsworth is 'n groot stadsdeel aan die westekant van Durban in die provinsie KwaZulu-Natal, Suid-Afrika. Chatsworth ressorteer onder die eThekwini Metropolitaanse Munisipaliteit.

Die stadsdeel het as setel gedien van die Minority Front, 'n politieke party in Suid-Afrika met hoofsaaklik Indiërsteun. In 2009 se provinsiale en nasionale verkiesing het die MF in die meeste stemdistrikte in Chatsworth die meeste stemme gekry, maar in 2014 se verkiesing het die Demokratiese Alliansie die MF hier onttroon en was dit verreweg die gewildste party, nadat hy in 2009 net in twee stemdistrikte eerste gestaan het. Chatsworth bestaan uit voorstede soos Arena Park, Bayview, Bottlebrush, Croftdene, Crossmoor, Havenside, Kharwastan, Lamontville, Montford, Moorten, Risecliff, Silverglen, Umhlatuzana, Welbedacht, Welbedacht Mine, Westcliff en Woodhurst.

Die stadsdeel Chatsworth beslaan amper ’n vyfde van die stad eThekwini se metropolitaanse gebied, maar bevat minder as 6 persent van die bevolking. Al was Chatsworth ingevolge die Groepsgebiedewet ’n sogenaamde Indiërwoonbuurt, het hierdie bevolkingsgroep volgens die 2011-sensus net 60 persent (117 999) van die bevolking van 195 580 uitgemaak. Toe het die 75 004 swart inwoners meer as 38 persent van die totaal verteenwoordig, maar die bruin (1,18 persent) en wit (0,15 persent) aandeel aan die bevolking was bitter klein. Volgens die sensus van 2001, toe die stadsdeel 5 km² groter was, was die Indiër-aandeel aan die bevolking van 192 166 net meer as 85 persent en die swart aandeel slegs 14,13 persent. Gevolglik het die getal Zulusprekendes ook toegeneem van minder as 'n tiende in 2001 tot meer as 'n kwart in 2011. Met 62,62 persent van die bevolking bly Engels egter die grootste huistaal.

Chatsworth is oorspronklik aangelê op die gelyknamige plaas, wat deel was van Witteklip, wat Samuel Bennington in 1848 gekoop en genoem het na Chatsworth naby Chesterfield in Derbyshire, Engeland. In die middel van die 20ste eeu het die destydse Durbanse stadsraad Chatsworth begin ontwikkel as 'n woongebied vir Indiërs wat hierheen verskuif is uit "ongewensde omstandighede" in die stad Durban. Tot einde 1964 het die Nasionale Behuisingskommissie R12 miljoen aan die aankoop van grond en die oprigting van 8 500 huise bestee. Reeds teen 1969 het Chatsworth 100 000 inwoners gehad, almal Indiërs, en destyds is voorsien dat dit eindelik huisvesting aan 200 000 inwoners van hierdie bevolkingsgroep sou kon bied. Die staat het destyds voorsiening gemaak vir volledige geriewe, onder meer n groot, ultramoderne provinsiale hospitaal wat die hele Indiërgemeenskap van Natal moes bedien en wat ook voorsien is van 'n verpleegsterstehuis en opleidingskollege.



</doc>
<doc id="86631" url="https://af.wikipedia.org/wiki?curid=86631" title="Edith H. Raidt">
Edith H. Raidt

Edith Hildegard Raidt (* 29 Desember 1932 in Ellwangen, Duitsland) is een van die internasionaal mees erkende Afrikaanse taalkundiges wat veral bekend staan vir haar navorsing en publikasies oor die geskiedenis van Afrikaans. Sy behaal haar MA-graad in 1962 in Afrikaanse letterkunde, en in 1965 promoveer sy aan die Universiteit van Kaapstad met ŉ taalkundeproefskrif oor die geskiedenis van die byvoeglike verbuiging in Nederlands en Afrikaans (in 1968 gepubliseer by Nasou). Haar baanbrekerswerk oor die geskiedenis en struktuur van dié taal is in 1983 gepubliseer. 

Naas Afrikaans lê ook die Rooms-Katolieke Kerk se geloofsbelydenis en liturgie na aan haar hart. Met haar vertalings van liturgiese werke het sy dit ook vir Afrikaanssprekendes toeganklik gemaak. 

Raidt het haar Christelike oortuigings ook oorgedra in ekonomiese vakgebiede soos bestuur. Haar werk oor Christelike ondernemingsbestuur volgens die konsep van pater Josef Kentenich het in Afrika, Suid-Amerika en Europa aanklank gevind. Sy het 'n instituut vir Christelike ondernemingsbestuur in die lewe geroep en in 1993 begin om haar eie tydskrif, "Praxis", uit te gee. Raidt het vervolgens die eerste en tot dusver enigste Rooms-Katolieke universiteit in Suid-Afrika, die "St. Augustine College of South Africa" in Johannesburg, gestig.


</doc>
<doc id="86634" url="https://af.wikipedia.org/wiki?curid=86634" title="Mhluzi">
Mhluzi

Mhluzi is 'n township net wes van Middelburg, en vorm deel van Steve Tshwete Plaaslike Munisipaliteit.

Sedert die vorige politieke bedeling is Mhluzi 'n township, byna eksklusief bewoon deur swartmense. Omrede die einde van Apartheid in Suid-Afrika in 1994, is bewoning, werk en handeldryf nou vryelik oop vir alle rasse in die dorp.


</doc>
<doc id="86635" url="https://af.wikipedia.org/wiki?curid=86635" title="Liberalisme">
Liberalisme

Liberalisme (afgelei van die Latynse "liber" "vry"; "liberalis" "vryheidsliewend, vry, vryheids-") is 'n grondhouding binne die politieke filosofie en 'n historiese en huidige stroming wat 'n vrye politieke, ekonomiese en sosiale maatskaplike orde nastreef. Liberalisme het sy historiese wortels in die 17de eeuse Engelse rewolusies en die sentrale beginsels van die Verligting. Die sentrale doelwit van liberalisme is die vryheid van die indiwidu, veral teenoor die staatsgesag of enige ander sosiale, politieke of geestelike dwang. Naas konserwatisme en sosialisme word liberalisme by die drie groot politieke ideologieë gereken wat in die 18de en 19de eeu in Europa gevorm is. 

Die vier belangrikste beginsels van liberalisme is

Vandag is liberalisme allesbehalwe 'n geslote wêreldbeskouing, maar eerder 'n soort sambreelterm vir soms uiteenlopende politieke en ekonomiese gedagtes en strominge, soos byvoorbeeld uit die groot verskeidenheid liberale politieke partye in Europa blyk. Opvallend is ook die verskil tussen Europese en Amerikaanse liberalisme. Die laasgenoemde politieke stroming word veral vereenselwig met die erkenning van burgerregte, die openbare beheer oor ekonomiese invloed en mag, en sosiale vooruitgang.

Dikwels word daar 'n onderskeiding gemaak tussen politieke, grondwetlike, sosiale en ekonomiese liberalisme.

Politieke liberalisme beywer hom vir die vryheid van die indiwidu (byvoorbeeld deur geloofsvryheid, menings- en persvryheid, en ander burgerregte) en die beperking van politieke herrskappy. Hierby word die reikwydte van staatsgesag beperk deur die vryheid van die indiwidu, waarby daardie vryheid op sy beurt weer sy grense het waar dit dié van 'n ander indiwidu inperk. Volgens die 17de eeuse Engelse filosoof John Locke, wat as een van die grondleggers van liberalisme as filosofiese tradisie beskou word, word die noodsaaklikheid van 'n staat as oorkoepelende politieke struktuur nòg ontken nòg bevraagteken. Dit is juis die instellings van 'n regsstaat (soos basiese mense- en burgerregte wat deur 'n grondwet gewaarborg word) en 'n onafhanklike regstelsel, insluitende die geweldmonopolie van die staat, waardeur liberale doelwitte verwesenlik word.

Elke mens het volgens Locke 'n natuurlike reg op lewe, vryheid en eiendom wat volgens die teorie van die sosiale kontrak (waardeur indiwidue sommige van hul regte aan die staat afstaan) deur die staat beskerm en nie aangetas moet word nie. Belangrike politieke mylpale by die ontwikkeling van liberalisme was die afkondiging van die "Bill of Rights" in Engeland (1689) en die "Bill of Rights" van Virginië (1776), die afkondiging van die Amerikaanse grondwet (1787) en die Verklaring van Menseregte gedurende die Franse Rewolusie (1789),

In Europa is sedertdien individuele regte gaandeweg deur die staat gewaarborg en wette as basis vir die staat se politieke handelinge afgekondig. Die Republiek van Suid-Afrika het hierdie voorbeeld met die eerste demokratiese grondwet in 1994 gevolg. In die Verenigde State het die grondwet op 'n ander manier ontwikkel wat die vestiging van 'n staatsbestel volgens die Europese model tot vandag verhoed het. Die beginsel van magsdeling, soos geformuleer deur die Franse filosoof Charles Montesquieu, vorm die sentrale element van moderne grondwette en regeringstelsels.

Ekonomiese liberalisme baseer onder meer op die wegwysende werke van Adam Smith (1776) en beskou privaat eiendom (veral dié van produksiemiddels), vrye mededinging en vryehandel as die grondleggende voorvereistes vir die skepping van maatskaplike en ekonomiese welvaart. Ekonomiese liberalisering het weliswaar die dinamiese proses van nywerheidsomwenteling en die ontwikkeling van 'n privaat-kapitalistiese ekonomiese stelsel in Europa, veral die Verenigde Koninkryk, bevorder, maar tegelykertyd groot dele van die bevolking teen die middel en einde van die 19de eeu in groot ellende laat verkeer.

Terwyl ekonomiese liberalisme die oorkoming van politieke struikelblokke as voldoende beskou om gelyke geleenthede vir almal te skep, beywer sosiale liberalisme hom ook vir die regstelling van sosiale ongelykhede. Om nie die individuele outonomie in te perk nie, het sosiale liberale in die 19de eeu veral selfhulpprogramme soos die daarstelling van koöperasies voorgestel om sosiale kwessies aan te spreek. 'n Ander liberale oplossing is die daarstelling van 'n gebalanseerde onderwysstelsel deur middel van 'n doelgerigte regeringsbeleid. Binne die raamwerk van die sosiale markekonomie - 'n politieke en ekonomiese stelsel wat onder meer in Duitsland en Frankryk verwesenlik is - is ekonomies liberale houdings met die oplossing van sosiale vraagstukke verbind.

Teen die agtergrond van die Groot Depressie in die 1930's het die Britse ekonoom John Maynard Keynes - met 'n liberale politieke houding as uitgangspunt - verduidelik hoe die daarstelling en uitbou van 'n welvaartstaat die opkoms van anti-kapitalistiese ideologieë (soos kommunisme en fascisme) kan verhoed. Keynes het verteenwoordigende vakbonde, wat oor lone en diensvoorwaardes kan beding en sodoende invloed op die ekonomiese en politieke beleid kan uitoefen, as een voorvereiste vir voldoende werkgeleenthede vir almal beskou. Vir 'n markekonomie skep stygende vlakke van welvaart vir die armste deel van die bevolking die basis vir optimale ekonomiese groei en sodoende ook vir individuele onafhanklikheid.



</doc>
<doc id="86636" url="https://af.wikipedia.org/wiki?curid=86636" title="Saamgepersde grondblok">
Saamgepersde grondblok

'n Saamgeperste grondblok (dikwels na bloot verwys as CEB, die Engelse afkorting vir "Compressed Earth Block") is 'n soort voorafvervaardigde boumateriaal. Dit word in 'n meganiese pers gemaak wat die saamgeperste blok vorm uit 'n geskikte mengsel van redelik-droë anorganiese grond, nie-uitsetbare klei, vulmateriaal (klip-aggregaat) en soms 'n klein hoeveelheid sement.

Gewoonlik word 'n druk van sowat 20 MPa (3000 psi) toegepas tydens die kompressie en die oorspronklike grondvolume verminder met omtrent die helfte. Die breeksterkte van 'n korrekvervaardigde CEB kan dié van 'n gewone sementsteen of baksteen ewenaar en selfs oorskry. Boustandaarde is ontwikkel vir CEB.


</doc>
<doc id="86643" url="https://af.wikipedia.org/wiki?curid=86643" title="Teenpous Felix II">
Teenpous Felix II

Felix II is die derde teenpous van die Rooms Katolieke Kerk. Soms word hy in die opeenvolging van pouse oorgeslaan en word Pous Felix III Pous Felix II of soms Felix II (III) of self Felix III (II) genoem.

In 356 verban keiser Constantius II die heersende Pous Liberius na Beraea in Thracië. Pous Liberius het geweier om die keiser te steun en biskop Atanasius van Aleksandrië te vervloek. Die aartsdiakonaat verhef toe, in Liberius se afwesigheid, Felix II tot pous. Die priesters en die volk was teen die aanstelling. In 357 stem Constantius in om op aandrang van 'n aantal vooraanstaande Romeinse vroue, Liberius weer vry te laat onder die veronderstelling dat Felix en Liberius saam sou regeer. Liberius was egter so populêr dat Felix gedwing is om te vlug. Felix het die res van sy lewe in Porto deurgebring.
In die apokriewe boeke “Acta Felicis” en “Acta Liberii” en die Liber Pontificalis word Felix as 'n heilige en martelaar beskrywe, maar dit berus waarskynlik op verwarring met 'n naamgenoot. Ook die opgrawing van die liggaam van Felix II onder Pous Gregorius XII het geen uitsluitsel gebring nie.


</doc>
<doc id="86649" url="https://af.wikipedia.org/wiki?curid=86649" title="Cosmo City">
Cosmo City

Cosmo City is 'n nuwe voorstad in Johannesburg, Suid-Afrika. Die voorstad is in 2004 uitgelê. In 2011 het Cosmo City 44 295 inwoners gehad, waarvan 97,2% swartmense was.


</doc>
<doc id="86651" url="https://af.wikipedia.org/wiki?curid=86651" title="Letsie III">
Letsie III

Letsie III (gebore as David Mohato Bereng Seeiso op 17 Julie 1963 in Morija) is die huidige koning van Lesotho (Suid-Sotho: "motlotlehi"). Hy het sy vader, Mosjesj II, opgevolg, nadat dié in 1990 in ballingskap gedwing is. Die bewind van sy vader is later vir 'n kort rukkie herstel, maar toe hy in 1996 in 'n motorongeluk sterf, het Letsie weer koning geword. As 'n grondwetlike monarg, is die meeste van koning Letsie se pligte as die koning van Lesotho seremonieel van aard.

Hy het sy skoolopleiding in die Verenigde Koninkryk aan die Ampleforth College voltooi. Daarna is hy na die Nasionale Universiteit van Lesotho waar hy met 'n BA in regte gegradueer het. Hy het daarna aan die Universiteit van Bristol, die Universiteit van Cambridge en die Universiteit van Londen studeer. Hy het sy studies in 1989 voltooi, waarna hy na Lesotho teruggekeer het.

Uit koning Letsie se huwelik in 2000 met Karabo Motšoeneng is twee dogters en 'n seun gebore:




</doc>
<doc id="86653" url="https://af.wikipedia.org/wiki?curid=86653" title="Mswati III">
Mswati III

Mswati III (op 19 April 1968 in Manzini gebore as prins Makhosetive Dlamini) is die heersende koning (Swazi: "Ingwenyama") van Eswatini (voorheen Swaziland) en hoof van die Swazi- koninklike familie. Hy is die seun van koning Sobhuza II en een van sy jonger vroue, Ntombi Tfwala. Mswati is Tfwala se enigste kind.

Hy was op laerskool aan die Laerskool Masundvwini en op hoërskool aan die Lozitha-paleisskool. Hy het daarna, tussen 1983 en 1986, die Sherborne-skool bygewoon in die noordweste van Dorset, Engeland. Makhosetive is as Mswati III, Ingwenyama en koning van Swaziland gekroon op 25 April 1986 op die ouderdom van 18. Daarmee het hy die jongste regerende monarg ter wêreld geword. Hy regeer oor die land as 'n absolute monarg.

Mswati III is bekend vir sy beoefening van poligamie (hoewel minstens twee vroue deur die staat aangestel is) en het tans 15 vroue. Sy beleid en weelderige lewenstyl het reeds binnelandse protes veroorsaak, en word internasionaal gekritiseer.

Op 19 April 2018, met die dubbele viering van die land se goue herdenkingsjaar en die koning se 50ste verjaardag, het Mswati aangekondig dat sy land se naam verander na Eswatini, die naam wat algemeen in Swazi gebruik word.





</doc>
<doc id="86654" url="https://af.wikipedia.org/wiki?curid=86654" title="Royal Society">
Royal Society

The Royal Society of London for Improving Natural Knowledge is gewoonlik bekend as die Royal Society. Dit is die oudste wetenskaplike akademie ter wêreld wat op 28 November 1660 deur, onder andere, Christopher Wren, Robert Boyle en John Wilkins gestig is. In 1665 is die wetenskaplikke tydskrif "Philosophical Transactions" in die lewe geroep en in 1731 is die "Copley Medal" vir die eerste keer toegeken.

Die "Royal Society" het ongeveer 1450 lede ("Fellows") en 140 buitelandse lede. Nuwe lede word deur die huidige lede vanuit die Britse Statebond of Ierland gekies. Elke jaar word ook tien buitelandse lede gekies. Lede mag die postnominale letters "FRS" ("Fellow of the Royal Society") gebruik. Ongeveer 80 lede van die "Royal Society" het die Nobelprys gewen.

Beroemde lede van die "Royal Society" sluit, onder andere, Albert Einstein, Isaac Newton en Stephen Hawking in. 

Lede met Suid-Afrikaanse verbindings sluit, onder andere, sir John Herschel (1792-1871) en sy seuns Alexander Stewart Herschel (1836 - 1907) John Herschel (1837 - 1921). Tussen 1833 en 1838 woon sir John Herschel in die Kaapkolonie waar hy die sterre van die suidelike Halfrond en die flora van die Kaapstad gebied gekatalogiseer het. Sy seuns Alexander en John is tydens sy verblyf in Kaapstad gebore.



</doc>
<doc id="86655" url="https://af.wikipedia.org/wiki?curid=86655" title="Moshoeshoe II">
Moshoeshoe II

Moshoeshoe II (ook voorheen gespel "Mosjesj II") (2 Mei 1938 – 15 Januarie 1996), vroeër bekend as Constantine Bereng Seeiso, was die opperhoof van Lesotho totdat dié land sy volle onafhanklikheid van die Verenigde Koninkryk in 1966 ontvang het en hy sy vader, Simon Seeiso Griffith opgevolg het. Hy was koning van Lesotho van 1966 tot sy ballingskap in 1990 en die tweede keer van 1995 tot sy dood in 1996.

Koning Moshoeshoe het in 1962 met Tabitha Masentle Lerotholi Mojelain getrou, by wie hy twee seuns en 'n dogter het:




</doc>
<doc id="86656" url="https://af.wikipedia.org/wiki?curid=86656" title="Henri Cartier-Bresson">
Henri Cartier-Bresson

Henri Cartier-Bresson (IFA: 22 Augustus 1908 – 3 Augustus 2004) was ’n Franse fotograaf wat beskou word as die vader van fotojoernalisme. Hy het vroeg al die 35 mm-formaat begin gebruik en was ’n meester van steelfotografie. Hy het die "straatfotografie"-styl help ontwikkel wat "The Decisive Moment" gedoop is en het geslagte fotograwe ná hom beïnvloed.

Cartier-Bresson is in Chanteloup-en-Brie, Frankryk, gebore as die oudste van vyf kinders. Sy pa was ’n bekende en ryk tekstielvervaardiger. Sy ouers kon hom finansieel help om sy belangstelling in fotografie te ontwikkel op ’n onafhankliker manier as die meeste van sy tydgenote. Hy het ook in sy vrye tyd geskets. Sy pa het verwag hy sou die gesinsonderneming oorneem, maar hy wou nie.

Hy het die École Fénelon, ’n Katolieke skool, bygewoon. Hy is in dié tyd ook deur sy oom, Louis, aan olieskilderwerk bekendgestel. In 1927 het hy op 20-jarige ouderdom ’n privaat kunsskool begin bywoon, asook die Lhote-akademie, die ateljee van die kubistiese skilder en beeldhouer André Lhote. Lhote het sy studente na die Louvre geneem om klassieke kunstenaars te bestudeer en na Paryse kunsuitstallings vir moderne kuns. Cartier-Bresson het hom beskou as sy onderwyser van "fotografie sonder ’n kamera".

In die 1920's het skole van fotografiese realisme regdeur Europa geopen, maar elk het ’n ander mening gehad oor die rigting wat fotografie moet inslaan. Cartier-Bresson het met die surrealiste begin meng by Café Cyrano, in die Place Blanche. Hy kon homself egter nie uitleef in sy skilderwerk nie; hy was gefrustreerd deur sy eksperimente en het eindelik baie van sy vroeë werk vernietig.

Nadat hy diensplig in die Franse leër gedoen het, het hy avontuur in die Ivoorkus, destyds ’n Franse kolonie, in Afrika gaan soek. Hy het oorleef deur wild te skiet en dit aan die plaaslike inwoners te verkoop.

Nadat hy na Frankryk teruggekeer het, is hy geïnspireer deur ’n 1930-foto deur die Hongaarse fotojoernalis Martin Munkacsi van drie kaal Afrika-seuns in die water van die Tanganjika-meer. Dit het die vryheid, grasie en spontaniteit van hul beweging en hul vreugde om te lewe vasgevang. Die foto het hom laat besluit om op te hou skilder en fotografie ernstig op te neem. Hy het die Leica-kamera gekoop wat hy jare lank sou gebruik. Die anonimiteit wat die klein kamera hom in ’n skare of tydens ’n intieme oomblik gegee het, het gehelp om die selfbewustheid te oorkom van mense wat weet hulle word afgeneem.

Hy het foto's in Berlyn, Brussel, Warskou, Praag, Boedapest en Madrid geneem. Sy foto's is in 1932 die eerste keer in New York uitgestal en daarna in Madrid. Dit sou jare duur voordat hy eindelik foto's in Frankryk geneem het.

In 1934 het Cartier-Bresson ’n jong Poolse intellektueel, David Szymin, ontmoet wat later sy naam na David Seymour verander het en deur hom die Hongaarse fotograaf Endré Friedmann, wat sy naam na Robert Capa sou verander. Die drie het ’n ateljee gedeel en Capa het Cartier-Bresson die raad gegee om ’n fotojoernalis te word.

Later in die dekade het Cartier-Bresson aansoek gedoen vir ’n werk by die bekende Franse rolprentregisseur Jean Renoir. In 1936 het hy in Renoir se prent "Partie de campagne" en in 1939 in "La Règle du jeu" gespeel. Hy het Renoir ook ’n prent help maak vir die Kommunistiese Party oor die 200 families, onder andere sy eie, wat Frankyk beheer

Sy eerste fotojoernalistieke foto's is in 1937 gepubliseer toe hy die kroning van koning George VI van Brittanje vir die Franse weekblad "Regards" gedek het. Hy het op die nuwe koning se onderdane gefokus wat al langs die strate saamgedrom het en het nie ’n enkele foto van die koning geneem nie. Die naam "Cartier" het by die foto's verskyn omdat hy huiwerig was om sy volle van te gebruik.

Toe die Tweede Wêreldoorlog uitbreek, het hy as ’n korporaal by die weermag se rolprent-en-foto-eenheid aangesluit. In Junie 1940 is hy deur Duitse soldate gevang en was daarna 35 maande lank ’n oorlogsgevangene. Hy het twee keer probeer ontsnap en is weer gevang. Sy derde poging was suksesvol en hy het vals dokumente gekry om in Frankryk te reis. Hier het hy ondergronds saam met ander fotograwe gewerk om die besetting en later die bevryding van Frankryk te dokumenteer.

Teen die einde van die oorlog het gerugte versprei dat Cartier-Bresson dood is. ’n Rolprent wat hy gemaak het oor terugkerende oorlogsgevangenes, wat in 1947 in die VSA uitgereik is, het gelei tot ’n terugbliktentoonstelling van sy werk in die Museum of Modern Art. Dit het saamgeval met die publikasie van sy eerste boek, "The Photographs of Henri Cartier-Bresson".

In die lente van 1947 het Cartier-Bresson, Robert Capa, David Seymour, William Vandivert en George Rodger Magnum Photos gestig. Dit was ’n foto-agentskap wat deur die lede besit is. Die span het sendings tussen hulle verdeel; Cartier-Bresson sou in Indië en China werk. In 1948 het hy internasionale erkenning gekry vir sy foto's van Gandhi se begrafnis in Indië en in 1949 vir die Chinese burgeroorlog. In Sjanghai het hy dikwels saam met die fotojoernalis Sam Tata gewerk, met wie hy vroeër in Bombaai bevriend geraak het. Hy is daarna na die Hollands-Oos-Indiese Eilande (nou Indonesië), waar hy hul onafhanklikwording van Nederland gedokumenteer het.

In 1952 het Cartier-Bresson sy boek "Images à la sauvette" gepubliseer, waarvan die Engelse titel "The Decisive Moment" was. Dit het ’n portefeulje van 126 van sy foto's van die Ooste en Weste ingesluit. Die omslag vir die boek is deur Henri Matisse geskilder.

Cartier-Bresson het hom in 1966 onttrek as ’n vennoot van Magnum (wat steeds sy foto's gepubliseer het) om op portretstudies en landskapfotografie te konsentreer. In 1968 het hy minder foto's begin neem en weer op sy skilderwerk gekonsentreer. In 1970 het hy hom heeltemal aan fotografie onttrek en vyf jaar later het hy sy eerste uitstalling van sketse in New York gehou.

Cartier-Bresson is op 3 Augustus 2004 in Montjustin, Frankryk, oorlede. Die oorsaak van sy dood is nie bekend nie.

Cartier-Bresson het talle pryse en eredoktorsgrade ontvang. Van hulle is:






</doc>
<doc id="86657" url="https://af.wikipedia.org/wiki?curid=86657" title="135-film">
135-film

135 is ’n filmformaat vir fotografie. Die film kom in ’n kasset voor, is 35 mm breed en word in 35 mm-kameras gebruik.

Die term 135 (ISO 1007) is in 1934 deur Kodak ingestel as ’n naam vir die kasset vir 35 mm-film. Dit het teen die laat 1960's gewilder geword as die 120-film van vroeër.

Ondanks die mededinging van ander formate soos 828, 126 en 110, is dit steeds die gewildste. Die grootte van die 135-filmraampie is deur baie moderne digitale enkellens-reflekskameras aangeneem.

Rolletjies 135-film is in ’n kasset toe sodat die film in daglig gelaai kan word. Die beginpunt van die film word in die kamera gesteek en tot by die eerste raampie gerol. As die film vol is, word dit weer teruggerol na die begin. Sommige kameras rol die film af as dit gelaai word en die foto's word dan in ’n terugwaartse rigting geneem terwyl die film geleidelik oprol.

Sedert die 1980's word filmkassette met die DX-kode gemerk; kameras lees die kode en stel dan die regte filmspoed.

135-film word in verskeie emulsietipes en sensitiwiteite gemaak. Die gewildste filmspoed is ISO 100/21° tot ISO 800/30°. Vinniger of stadiger films voorsien meestal in spesialiteitsbehoeftes. Verder is daar kleur- en swart-wit-films, asook films wat sensitief is vir infrarooilig. Meer eksotiese emulsies is in 135-film beskikbaar as in enige ander formaat.

Die breedte van die formaat is gewoonlik 24 mm binne die gaatjies weerskante van die film, wat self 35 mm breed is. Gewone volraamfoto's is 24×36 mm (dus in ’n verhouding van 2:3).

Die films is in verskillende lengtes beskikbaar. Dit was aanvanklik lank genoeg vir 36 foto's, met die enigste korter lengte in die 1980's rond vir 20 foto's. Later is laasgenoemde verander na 24 en 12 foto's. Soms kan tot drie foto's meer geneem word op ’n 24-foto-film.


</doc>
<doc id="86662" url="https://af.wikipedia.org/wiki?curid=86662" title="Teenpous Ursinus">
Teenpous Ursinus

Ursinus of Ursinicus was die vierde teenpous van die Rooms Katolieke Kerk. Hy is in 366 verkies deur die aanhangers van Pous Liberius. Die aanhangers van Teenpous Felix II, wat al die vorige jaar oorlede was, kies egter Pous Damasus I. Ursinus het as diaken gedien by Liberius.

Die skisma het ontstaan omdat in die 4de eeu die hele gemeente die reg gehad het om die biskop aan te stel. Die stelsel het gesorg, dat soos die kerk gegroei het, verdeeldheid groter geword het. Ook die Romeinse keiser het gedink hy het die reg om sy goedkeuring aan die pousverkiesing te gee. Die stryd het geweldadig geraak en Ursinus is op 16 November 367 deur keiser Valentianus I na Gallië verban.

In 378 word Damasus met steun van St. Hieronius en Rufinus as die ware pous uitgeroep en Ursinus se mag het vinnig afgeneem. Selfs na die dood van Damasus kon hy nie daarin slaag om pous te word nie. Ambrosius beweer later dat Ursinus hom by die Ariane in Milaan aangesluit het. Die bewering het moontlik op 'n onderlinge vete berus.

Pous Simmachus het in 520 probeer om die probleem op te los deur te bepaal dat slegs hoë kerklui mag stem tydens 'n pousverkiesing.


</doc>
<doc id="86667" url="https://af.wikipedia.org/wiki?curid=86667" title="Steradiaal">
Steradiaal

Die steradiaal (SI simbool: sr) is 'n eenheid van 'n soliede hoek. Dit is dimensieloos en in die SI-stelsel word dit as 'n afgeleide eenheid beskou. Aangesien die oppervlak van in sfeer met radius "R" formula_1 is, is daar formula_2 steradiale in 'n sfeer. 


</doc>
<doc id="86669" url="https://af.wikipedia.org/wiki?curid=86669" title="Evangelies-Lutherse Kerk in Namibië">
Evangelies-Lutherse Kerk in Namibië

Die Evangelies-Lutherse Kerk in Namibië (Engels: "The Evangelical Lutheran Church in Namibia", "ELCIN") is die grootste van drie Lutherse kerke in Namibië met ongeveer 700 000 lidmate wat hoofsaaklik in die noorde van die land gevestig is. Die twee ander kerke is die merendeels Suid-Namibiese Evangelies-Lutherse Kerk in die Republiek van Namibië en die Duitssprekende Evangelies-Lutherse Kerk in Namibië (DELK).

Die Evangelies-Lutherse Kerk in Namibië, wat vroeër as Evangelies-Lutherse Kerk In Ovambo-Kavango bekend gestaan het, was deel van die opposisie teen die Suid-Afrikaanse beleid van rasseskeiding gedurende die Suid-Afrikaanse administrasie van Suidwes-Afrika/Namibië en het die onafhanklikheidstryd aktief gesteun.

Die huidige voorsitter is dr. Shekutaamba V. V. Nambala.


</doc>
<doc id="86670" url="https://af.wikipedia.org/wiki?curid=86670" title="Ernst Haas">
Ernst Haas

Ernst Haas (2 Maart 1921 – 12 September 1986) was ’n fotojoernalis en pionier-kleurfotograaf. In sy loopbaan van 40 jaar het die Oostenryks gebore Haas die gaping oorbrug tussen fotojoernalistiek en die gebruik van fotografie as kunsmedium. Benewens sy uitstekende dekking van gebeure oor die wêreld heen ná die Tweede Wêreldoorlog, was hy ’n vroeë innoveerder in kleurfotografie. Sy foto's is ruim gebruik deur tydskrifte soos "Life" en "Vogue", en was in 1962 die onderwerp van die eerste tentoonstelling van een fotograaf se werk in New York se Museum of Modern Art. 

Hy was onder andere die president van die koöperatiewe Magnum Photos, en sy boek "The Creation" (1971) was een van die suksesvolste fotografieboeke ooit; meer as 350 000 eksemplare is verkoop.

Haas is op 12 September 1986 in New York oorlede ná ’n beroerte in Desember 1985.

’n Paar van die pryse wat Haas gewen het, is:



</doc>
<doc id="86671" url="https://af.wikipedia.org/wiki?curid=86671" title="Mount Rushmore">
Mount Rushmore

Die Mount Rushmore monument is vier beelde van die gesigte van presidente George Washington, Thomas Jefferson, Theodore Roosevelt en Abraham Lincoln wat in die Harneyberg in die Black Hills uitgekerf is. Die Harneyberg is in 'n reservaat in die "Black Hills District" in die deelstaat Suid-Dakota. Magtiging is deur die Amerikaanse Kongres in 1925 gegee om die monument te bou. Die werk was gedoen onder die toesig van Gutzon Borglum en daar is in 1925 begin met die projek. Borglum het ook die monument ontwerp. Die vier beelde, elk 60 voet groot, is tussen 1930 en 1939 onthul. Die beelde was uitgekerf uit die rots met lugdrukbore. Die werk is gestaak toe Borglum in 1941 oorlede is.




</doc>
<doc id="86672" url="https://af.wikipedia.org/wiki?curid=86672" title="Margaret Bourke-White">
Margaret Bourke-White

Margaret Bourke-White (14 Junie 1904 – 27 Augustus 1971) was ’n Amerikaanse fotograaf en dokumentêre fotograaf. Sy was die eerste buitelander wat toegelaat is om foto's van nywerhede in die Sowjetunie te neem, die eerste vroulike oorlogskorrespondent (en die eerste vroulike fotograaf wat toegelaat is om in oologsones te werk) en die eerste vroulike fotograaf vir die tydskrif "Life" – haar foto het op die eerste uitgawe verskyn.

Sy is in 1971 in Connecticut, VSA, aan Parkinson-siekte dood, sowat 18 jaar nadat sy die eerste simptome gewys het.

Van die pryse en grade wat sy gekry het, is:



</doc>
<doc id="86673" url="https://af.wikipedia.org/wiki?curid=86673" title="Sitochroom P450">
Sitochroom P450

Die Sitochroom P450-ensiemstelsel (soms verkort word tot CYP) is 'n groot familie ensieme wat die oksidasie van organiese stowwe kataliseer. Die ensiemstelsel is veral belangrik vir geneesmiddel metabolisme. Hulle word gevind in 'n aantal organismes soos in mense, muise en honde.


</doc>
<doc id="86676" url="https://af.wikipedia.org/wiki?curid=86676" title="Robert Capa">
Robert Capa

Robert Capa (geb. Endre Friedmann; 22 Oktober 1913 – 25 Mei 1954) was ’n Hongaarse oorlogsfotograaf en fotojoernalis wat foto's in vyf verskillende oorloë geneem het: Die Spaanse Burgeroorlog, die Tweede Sjinees-Japannese Oorlog, die Tweede Wêreldoorlog regdeur Europa, die Arabies-Israeliese Oorlog van 1948 en die Eerste Indo-Sjinese Oorlog. 

Hy is in Hongarye gebore as Endre Ernő Friedmann, maar het die land op ’n jong ouderdom verlaat weens sy politieke betrokkenheid by teenstanders van die fascistiese regering. Hy wou aanvanklik ’n skrywer word, maar het eerste ’n fotografiewerk in Berlyn gekry en van die kunsrigting begin hou. In 1947 het Capa Magnum Photos in Parys gestig saam met ’n paar ander fotograwe, onder andere David Seymour en Henri Cartier-Bresson. Dit was die eerste koöperatiewe agentskap vir vryskutfotograwe.

Capa is bekend daarvoor dat hy oorlogstydse fotojoernalistiek herdefinieer het. Hy het sy foto's in die loopgrawe geneem en nie van armlengte-afstande af soos wat die norm voorheen was nie. Hy was bekend vir die sêding: "As jou foto's nie goed genoeg is nie, was jy nie naby genoeg nie."



</doc>
<doc id="86678" url="https://af.wikipedia.org/wiki?curid=86678" title="Yosemite Nasionale Park">
Yosemite Nasionale Park

Yosemite Nasionale Park (Engels: "Yosemite National Park", uitgespreek /joʊˈsɛmɨtiː/; "jo-sem-iti") is geleë in die Sierra Nevada van die deelstaat Kalifornië. Dit is op 1 Oktober 1890 deur wetgewing as nasionale park verklaar en is in 1984 deur UNESCO as wêrelderfenisgebied gelys. Dit is veral bekend om die sentraalgeleë Yosemite-vallei wat begrens word deur kranswande, granietkoepels en watervalle. Die park beslaan 1,200 vierkante myl en is bykans ontoeganklik vanuit die noorde. Die park is regdeur die jaar oop vir toeriste en ski is 'n gewilde wintersport.

Indiane was die enigste inwoners van die vallei voordat die goudstormloop van 1849 duisende buitelanders na die omgewing gebring het. Die vallei was gou 'n toeriste-attraksie, maar sonder enige toesig het dit op omgewingskade uitgeloop. In 1864 het bewaringsbewustes vir President Abraham Lincoln oortuig om die Yosemite-vallei en die Mariposagroep van reuserooihoute as 'n publieke trust van Kalifornië te verklaar. Vir die eerste keer het die Amerikaanse regering nou land bewaar vir publieke genieting. 

Omgewingsaktivis John Muir (1838-1914) het in 1889 opgemerk dat die uitgestrekte grasveld om die vallei verniel word deur skaapboerderye. Muir en die tydskrifredakteur Robert Underwood Johnson het steun gewerf vir nasionale park status vir die wildernis om die vallei. Op hul aanbeveling het die Amerikaanse kongres ingegryp deur 'n gebied van 1 500 vierkante myl opsy te sit vir bewaring, en President Benjamin Harrison het die wet deur ondertekening bekragtig. Soos Yellowstone en Mackinac was Yosemite nou ook 'n nasionale park. In 1906 is die staatsbestuurde Yosemite-vallei en Mariposagroep soos die res van die park onder federale jurisdiksie geplaas. Sedertdien is die park 'n toevlugsoord vir stappers, kampeerders en natuurliefhebbers.

Die Yosemite-waterval is alombekend en die hoogste in die VSA. Dit bestaan eintlik uit twee valle, naamlik die Boonste en Onderste Yosemite-valle en is saam 2 425 voet hoog. Die aanskoulike Halfkoepel is 'n soliede granietkoepel wat 5 000 voet bo die valleibodem uittroon. 

Die Mariposagroep langs die Wawonapad (hoofweg 41) is naby die park se suidingang geleë en bevat sowat 500 volwasse reuserooihoutbome. Hierdie spesie bevat miskien die grootste lewende organismes ter wêreld, en hulle kan meer as 3 000 jaar oud word. Die ouderdom van die Mariposagroep se bekende Grizzlyreus word egter op net sowat 1,800 jaar geskat. Twee kleiner rooihoutgroepe aan die park se wesgrens, Tuolumne en Merced genoem, word minder dikwels besoek. Studies toon aan dat die getalle van Yosemite se groot bome in ses dekades dramaties afgeneem het, en dit word aan globale verwarming toegeskryf. 




</doc>
<doc id="86679" url="https://af.wikipedia.org/wiki?curid=86679" title="Christo Coetzee">
Christo Coetzee

Christo Coetzee (1929–2000) was 'n Suid-Afrikaanse assemblage- en neobarokkunstenaar en 'n belangrike verteenwoordiger van die avant-garde-bewegings van Europa en Japan gedurende die 1950's en 1960's. Hy ontwikkel sy oeuvre onder die invloed van kunsteoretikus Michel Tapié, kunshandelaar Rodolphe Stadler, kunsversamelaar en fotograaf Anthony Denney, en die Gutai-groep van Japan. Ander kunstenaars wat veral sterk deur Tapié se "Un Art Autre" (1952) beïnvloed is, sluit in Georges Mathieu, Wols, Jean Debuffet, Jean Fautrier, Hans Hartung, Pierre Soulages, Antoni Tàpies, en Lucio Fontana.

Christo Coetzee word op 24 Maart 1929 te Biccardstraat, Turffontein in Johannesburg aan Josef Adriaan Coetzee en Francina Sofia Kruger (1888–1964) gebore. Die familie het in die omgewing van Colesberg geboer, maar trek voor Christo se geboorte as gevolg van droogte en die verdunning van inkomste (weens 'n groot aantal seuns op die Coetzees se familieplaas, Strydpoort) na die ryk mynboustreek Witwatersrand op soek na inkomste. Christo se vader ontwikkel tuberkulose, toe omganklik as myntering bekend, en verwissel sy werk met 'n loopbaan in die boubedryf, waar 'n talent vir teken gou na voorskyn kom. Christo sou later sy kunstalent aan sy vader toeskryf, en sy besigheidsvernuf aan sy moeder. Sy vader sterf in 1939, waarna hy deur sy moeder en sy twee susters, Gertruida en Johanna, onderskeidelik twintig en sestien jaar ouer as hy, opgevoed is.

Coetzee woon Parkview Primêre Skool by en daarna Parktown Hoër Seunskool, waar hy 'n entoesiastiese kunsstudent word.

Van 1946 tot 1950 studeer hy aan die Universiteit van die Witwatersrand, waar ook Larry Scully, Cecil Skotness, Esmé Berman, Nel Erasmus, Ruth Allen (née Furness), Gordon Vorster, Anna Vorster, en Gerda Meyer (née Eloff) toe aan die studeer is. Tesame met Scully, Skotness, Vorster en Erasmus word hy deel van die sogenaamde Wits-groep, 'n ongehegte groep wat bekend is nie soseer vir enige estetiese filosofie nie, maar eerder vir die groepslede se onderskeie uiteindelik suksesvolle loopbane. Coetzee ontwerp ook dekor en kostuums vir die universiteit se dramaproduksies, en val onder die invloed van onderwysers Charles Argent, Maria Stein-Lessing, Heather Martienssen, en Marjorie Long. Laasgenoemde sou later Coetzee se eerste eggenote word.

Christo Coetzee studeer in 1951 af met 'n graad in die skone kunste, waarna hy sy eerste solo-uitstalling in Januarie van daardie jaar hou. Hierdie uitstalling word deur die direkteur van die Suid-Afrikaanse Nasionale Galery, John Paris, geopen en toon portrette in die styl van Victoriaanse daguerreotipie.

Gefinansier deur 'n beurs van die Universiteit van die Witwatersrand, reis Coetzee in 1951 na Londen waar hy onder professor William Coldstream aan die Slade School of Art studeer. Die jaar daarop trou hy met Marjorie Long in Hammersmith, Londen. Hul wittebrood duur agt maande en word in die Spaanse kusdorp Benodirm in Alicante deurgebring. Nadat sy vrou na Suid-Afrika terugkeer, bring hy 'n verdere ses maande in Londen deur voordat hy aan die begin van 1953 na Johannesburg terugkeer.

Terug in sy tuisland werk Coetzee eers by Suid-Afrikaanse Spoorweë en daarna by die Universiteit van die Witwatersrand. Die kantoorwerk verveel hom, en sy lewe word tydelik opgevrolik deur 'n uitstalling van sy klein olieskilderye by die Lawrence Adler-galery in Johannesburg. Die uitstalling wek belangstelling in sy werk by die Kaapstadse kunshandelaar Louis Schachat, wat dit gevolglik sy prioriteit maak om Coetzee se werk van hierdie uitstalling en die uitstalling in 1951 in die hande te kry. Coetzee word deur wanderlust oorval en vertrek op 6 November 1953 terug na Londen. Sy huwelik met Long sou later in 1963 as gevolg van hierdie gedrag ontbind, en sy vergesel hom nooit weer op 'n internasionale reis nie.

Hierdie reis moes Coetzee self finansier; hy aanvaar dus noodgedwonge 'n onvervullende administratiewe pos by 'n tabakmaatskappy. Hy doen navraag by Gimpel Fils, waar Peter en Ernest Gimpel (neefs van Joseph Duveen) hom aanraai om aansoek te doen om 'n pos by die beramingsbesigheid van Robert Savage, waar Coetzee inderdaad 'n meer vervullende posisie opneem. Gedurende hierdie tyd neem Coetzee een van sy skilderye na Gillian Ayres by die Artists' International Association. Ayres wys die skildery aan fotograaf en stilis Anthony Denney, wat dit onmiddellik vir £12 opraap.

Denney nooi Coetzee vir aandete by sy huis te 30 St. Peter's Square, Hammersmith, Londen, waar Coetzee sy skildery bo 'n werk van Antoni Clavé sien hang. Dit was die begin van 'n lewenslange vriendskap. In 1954 trek Coetzee in een van Denney se spaarkamers in, waar hy sy huur deur middel van skilderye betaal. Denney neem sodoende omtrent tien van Coetzee se skilderye gedurende hierdie tydperk in besit.

In Maart 1955 reël Denney 'n uitstalling vir Coetzee by die Hanover-galery. Die galery had 'n reputasie vir die vertoon van uitdagende moderne kunstenaars: alumni sluit in Francis Bacon, Graham Sutherland, Alberto Giacometti, Lucian Freud, William Scott, en Henry Moore. Dít was Coetzee se eerste buitelandse uitstalling, en val toevallig saam met Richard Hamilton se solodebuut by daardie galery, wat toe deur Erica Brausen bestuur is en finansieel deur Sir Max Aitken, 2de Baronet, seun van Max Aitken, Heer van Beaverbrook, ondersteun is. Die verrigtinge is deur Loelia, Hertogin van Westminster, waargeneem.

Coetzee se uitstalling bestaan uit 51 portrette en stillewes. Volgens Coetzee betaal Denney £100 vir "Pompeian lobster"; kleiner skilderye is teen £50 elk verkoop. Op 26 Oktober 2011 verkoop afslaers Bonham's een van hierdie skilderye – "Fabergé egg" – uit die versameling van Max Aitken, wat namens hom deur Le Roux Smith Le Roux gekoop is, vir £13 750, wat die koperspremie insluit. Ander kopers was Sandy en Bunny Roger – wie se twee aanskaffings in 1998 deur Sotheby's verkoop is – en Elizabeth David.

In 1956 ontvang Coetzee en Australiër Sydney Nolan 'n beurs van die Italiaanse regering, deur bemiddeling van die British Council, vir 'n vertoef van vier maande in Italië. Met 'n inleidingsbrief van Erica Brausen aan Pawel Tsjelitsjef, vertrek hy in Januarie van daardie jaar na Frascati. Hy ontmoet Alberto Burri in Rome, besoek die Quadrenniale di Roma, en reël die aanskaf van Burri se "Tutto Nero" vir Anthony Denney se versameling. Later lê hy 'n pelgrimstog na Peggy Guggenheim in haar huis in Venesië af; hy sou die glas- en metaalhek daar van die Amerikaanse kunstenaar Claire Falkenstein duidelik onthou.

Op 'n besoek aan Anthony Denney in Londen merk die Franse tachis Georges Mathieu een van Coetzee se skilderye op. Hy rig gevolglik 'n uitnodiging aan Coetzee om na Parys te kom en die Galerie Rive Droite te besoek en die eienaar, Jean la Carde, te ontmoet. Met Coetzee se aankoms in Parys word hy deur Michel Tapié de Céleyran aan Mathieu voorgestel. Tapié sou Coetzee se werke met die styl van art informel (tachisme) beïnvloed.

Jean la Carde besluit kort daarna om te trou en die galery te sluit. Met die aanmoediging van Denney en Tapié, trek Coetzee na die nuwe Galerie Stadler, wat 'n jaar vantevore deur Rodolphe Stadler te 51 Rue de Seine gestig is. Die galery bied 'n toelaag aan sy kunstenaars en vereis dat hulle gereeld uitstallings van skilderye voorsien. Coetzee vestig sy ateljee in 'n kelder te 4 Rue de l'Hotel Colbert, en woon in die solder van 5 Rue de Lille – beide adresse in die sewende arrondissement op die Linkeroewer.

In 1958 word Coetzee se assemblageskildery "Crespian" (1957) in die Pittsburgh Internasionale Uitstalling van Kontemporêre Skilder- en Beeldhoukuns, tesame met kunstenaars soos Joan Mitchell, Conrad Marca-Relli, Édgar Negret, Maurice Wyckaert, Nassos Daphnis, Ellsworth Kelly, Alexander Calder, en Richard Diebenkorn, uitgestal.

Coetzee word 'n bywoner van die Donderdag-salon van Marie-Louise Bousquet, eggenote van dramaturg Jacques Bousquet en redaktrise van Harper's Bazaar in Parys vir vyftig jaar. Hier ontmoet Coetzee die Nederlandse skilder Karel Appel, Annabel Buffett (eggenote en muse van Bernard Buffet), en galeryis Charles Vessey.

Coetzee vorm 'n belangrike vriendskap met Aileen Hennessy, die konjakerfgenaam, wat in 'n woonstel te 1 Rue Git-le-Cœur in die sesde arrondissement, slegs sewe minute se stapafstand van Coetzee se ateljee, woon. Aileen was 'n skilder wat Coetzee na galerye vergesel en hom na die samekomste wat sy in haar woonstel aan die Seine aanbied, nooi. Die tipe bywoners van hierdie byeenkomste sluit byvoorbeeld Aileen se suster Scheilagh en Alice DeLamar, erfgenaam van die fortuin van Joseph Raphael de Lamar, wat ook 'n woonstel in dieselfde gebou had, in. In latere jare sou Aileen se broer, Francis Hennessy, Coetzee in Tulbagh (Suid-Afrika) besoek.

Op 17 Maart 1959 sluit Coetzee by Lucio Fontana aan deur sy werk by die Galerie Stadler uit te stal. Tydens hierdie aangeleentheid bied Solange de Noailles, Duchesse d'Ayen, moderedaktrise van die Franse Vogue, 'n middagete aan met talle toekomstige versamelaars van Coetzee se werke. Die groep sluit argitek en binnenshuise versierder Victor Grandpierre, Marie-Hélène de Rothschild, en Tom Kernan, redakteur van Maison & Jardin, in.

Coetzee ontvang in 1959 deur bemiddeling van die Bitish Council 'n Japannese regeringsbeurs vir twee jaar se studie in Osaka en Tokyo. Francis King, wat later 'n gerespekteerde skrywer sou word, werk by die Bitish Council en is Coetzee se skakel daar. Kort ná sy aankoms in Februarie 1959 word hy deur professor J. Ijimi van die Universiteit van Kyoto na die kunstenaarsgroep Gutai verwys. Coetzee het basiese kennis van die groep danksy Michel Tapié, en hy ontmoet binnekort die groep se stigter Jiro Yoshihara en sy seun Michio Yoshihara. Coetzee sou elf maande op samewerking met hierdie belangrike Japannese kunstenaars bestee.

Coetzee lê gereeld besoek af aan Tokyo, waar hy selfs 'n ateljee opneem. Hierdie werk loop in Oktober 1959 uit op 'n uitstalling van werke in die styl van art informel by die Minami-galery in Tokyo. In Tokyo ontmoet Coetzee ook die kunstenaar Takako Idemitsy en haar eggenoot Tono, 'n kunsresensent.

Die Gutai-groep nooi Coetzee uit om by die Takashimaya-galery in Osaka in 1960 uit te stal. Hy stal dus tussen 20 en 24 Januarie 1960 uit, met 'n inleiding deur Francis King. In 1976 skenk Coetzee elf Gutai-skilderye, tesame met 'n Gutai Pinacotheca-publikasie, aan die Rand Afrikaanse Universiteit (nou die Universiteit van Johannesburg).

Een van Coetzee se skilderye van hierdie tydperk, "Butterfly lighting in a diamond" (1960), word deur Philip Johnson vir $1 000 van die Stadler-galery gekoop en reguit na die Museum of Modern Art gestuur vir die 1961 "The art of assemblage"-skou wat uit 140 kunstenaars behels, insluitende Braque, Dubuffet, Marcel Duchamp, Picasso, en Kurt Schwitters, asook die Amerikaners Man Ray, Joseph Cornell, en Robert Rauschenberg. Coetzee sou Johnson in sy glashuis in New Canaan, Connecticut in 1962 besoek.

Coetzee verlaat Japan in Maart 1960 vir 'n solo-uitstalling by die Swertzhoff-galery in Boston, wat ook die assemblagekunstenaar Bruce Conner verteenwoordig het, gevolg deur 'n groepuitstalling by die Martha Jackson-galery te 32 East 69th Street, New York. Die tweeledige skou "New Media, New Forms" en "New Media-New Forms: Version II" loop onderskeidelik van 6 tot 24 Junie 1960 en van 28 September tot 22 Oktober 1960. Coetzee is betrokke by die eerste weergawe van die skou, tesame met Antoni Tàpies, Jean Arp, Alberto Burri, Alexander Calder, John Chamberlain, Joseph Cornell, Jim Dine, Jean Dubuffet, Dan Flavin, Jasper Johns, Allan Kaprow, Yves Klein, Louise Nevelson, Claes Oldenburg, en Robert Rauschenberg.

Christo Coetzee se eerste soloskou by Galerie Stadler open einde Januarie 1961 en in April 1961 word soloskoue by die Lawrence Adler-galery in Johannesburg en die Galerie d'Arte del Naviglio in Milaan gehou. Rondom hierdie tyd wen Anthony Denney en sy vennoot Alex Collins 'n opdrag van die verskepingsmagnaat Basil Mavroleon om die interieur van sy seiljag "Radiant II" te ontwerp.

Gedurende dieselfde jaar, op pad na 'n onthaal wat deur die kunshistorikus en medestigtende redakteur van die tydskrif "L'ŒIL", Rosamond Bernier, aangebied is, sit Coetzee in 'n hysbak vas saam met Elsa Schiaparelli. Hulle begin gesels en word bevriend, en Schiaparelli bestel 'n skildery vir die bemarking van haar parfuum "S". Die skildery word later op die ereplek bo die trappestel by haar huis te 22 Rue de Berri in die agtste arrondissement van Parys gehang.

In 1962 word Coetzee se "Celestial Doors" (1961), 'n diptiek uitgevoer op twee aluminiumdeurrame, uitgestal by die uitstalling "Antagonismes 2 : L'Objet", Musée des Arts Décoratifs, Palais du Louvre, Parys, 7 Maart – April 1962, wat deur François Mathey saamgestel is en werke ingesluit het van kunstenaars soos Yves Klein en Dorothea Tanning.

Ook in 1962 word Coetzee in die ateljee deur Danie van Niekerk van die Rembrandt-groep besoek vit die bestelling van 'n werk vir die Turmac-tabakmaatskappy in Zevenaar, Nederland. Hierdie versameling is in 1960 deur Alexander Orlow begin en het gesrespekteerde adviseurs in diens gehad om verkrygings te oorsien. Ten tyde van die Coetzee-verkryging was die Stedelijk Museum-direkteur Willem Sandberg die verkrygingsadviseur. Die versameling sou die Peter Stuyvesant-versameling genoem word en sou in 1994 na die BAT Artventure-versameling hernoem word.

'n Tweede solo-uitstalling van neobarokwerke word van 22 Oktober tot 18 November 1963 by die Galerie Stadler gehou. Die inleiding tot die uitstalling is weer eens deur Michel Tapié de Céleyran aangebied en foto's wys dat Anthony Denney, Duchesse d'Ayen en Aileen Hennessy aanwesig was.

In 1965 word Coetzee genoop om sy ateljee in Rue de l'Hotel Colbert te verlaat weens planne om die gebou te restoureer. Coetzee se vriend Anthony Denney, met wie hy so vroeg as 1956 al gereeld by Salvador Dalí en sy broer Gala besoek aflê in Port Lligat op die Spaanse Cap de Creus-skiereiland, was in besit van 'n finca (hoewe) naby die bergdorp Finestrat in Valencia. In die lig van die verlies van sy ateljee, skaf Coetzee 'n huis in Finestrat aan, waar hy hom vestig. Terwyl hy in Spanje woon, bevriend hy Imme Reich en Frederico van Ankum en stal hy by hul Galeria Arrabal in Callosa d'En Sarrià uit.

Hy begin ook aansienlik meer tyd in sy tuisland bestee en stal meer gereeld daar uit. Tydens 'n kort besoek aan Suid-Afrika word daar besluit om 'n terugskouende uitstalling van sy werk by die Pretoria-kunsmuseum van Desember 1965 tot Januarie 1966 te hou. Die uitstalling is deur Albert Werth saamgestel en daar is 77 van sy werkstukke, wat oor 'n tydperk van sewentien jaar strek, uitgestal.

In Mei 1966 sterf Coetzee se vriend Ludwig Binge weens hartprobleme in Pretoria. Coetzee nooi Binge se weduwee, Ferrie, om hom in Spanje in die daaropvolgende jaar te besoek. Anthony Denney reik 'n eenderse uitnodiging aan haar uit. Sy arriveer in Junie 1967, en sy en Coetzee trou in Gibraltar op 5 Maart 1968. Sedertdien sou Coetzee sy tyd tussen Spanje en Suid-Afrika verdeel. In Oktober van daardie jaar word Coetzee se werk vir die eerste keer in sewentien jaar in die Kaap uitgestal. Die uitstalling was in Stellenbosch.

In 1975 betree Christo Coetzee 'n nuwe tydperk in sy loopbaan. Hierdie tydperk sou later deur sommige resensente na verwys word as 'n protesfase of 'n kluisenaarsfase. In Januarie 1975 open 'n solo-uitstalling van sy werk by die galery van die voormalige Suid-Afrikaanse Kunsvereniging (Kaap). Die volgende middag keer Coetzee terug na die galery en sny 23 skilderye in flenters op. Die daad is ontketen deur 'n swak beoordeling van sy uitstalling en 'n nuusberig oor die kunstenaar Christo Claude, met wie se werk Coetzee vertroud was tydens sy vertoewe in Europa. Op 7 Februarie 1975 lewer Coetzee 'n lesing oor die daad by die Suid-Afrikaanse Kunsvereniging in Kaapstad, waar hy hierdie vernietigende aksie in die konteks van van sy werke van die 1950's plaas en waartydens hy na die daad as 'n "Gutai-daad" verwys. In Mei 1975 word talle van die vernielde skilderye by die Rand Afrikaanse Universiteit se Gencor-galery uitgestal. Coetzee bied weer 'n openbare lesing aan oor die prosesse betrokke by sy werk.

Die dag na die openingsaand van die Suid-Afrikaanse Kunsvereniging (Noord-Transvaal) in Pretoria in 1978 verf Coetzee van sy werke met swart verf toe; hy is egter oorreed om sommige van die oorblywendes eerder met swart doeke te bedek en om die oorspronklike werke onbeskadig te hou.

By die openingsaand van 'n uistalling van Ferrie Binge-Coetzee se werk in Potchefstroom in 1983 koop Coetzee 'n skildery, sny dit in stukke en versprei die flardes onder die gehoor, waarna hy hulle orreed om die vernielde werkstuk op te eet. Dit was 'n indirekte verwysing na Daniel Spoerri se "Eat Art" as 'n vorm van artistieke protes.

Christo Coetzee ontvang in 1983 die Suid-Afrikaanse Akademie vir Wetenskap en Kuns se Eremedalje vir daardie jaar. In dieselfde jaar word 'n herdenkingsuitstalling by die Universiteit van Potchefstroom gehou, tesame met 'n retrospektief by die Pretoria-kunsmuseum. 'n Uitstalling van sy werk word in 1985 by die Taipei-skonekunstemuseum in Taiwan gehou. In 1999 word 'n belangrike retrospektief in Stellenbosch gehou.

Coetzee beswyk op 12 November 2000 in Tulbagh aan kolorektale kanker. Sy huis, 'n nasionale monument wat uit 1796 dateer, is saam met die skuur wat hy as 'n ateljee gebruik het, gerestoureer en in Augustus 2011 as die Christo Coetzee Huismuseum en Galery geopen. Coetzee se versameling van by die 2 600 objets d'art is aan die Universiteit van Pretoria-kunsversameling, wat reeds van 193 van die kunstenaar se kunswerke in besit was, geskenk.


Christo Coetzee se werke word by 'n aantal noemenswaardige versamelings ingesluit:






</doc>
<doc id="86680" url="https://af.wikipedia.org/wiki?curid=86680" title="Clara Zetkin">
Clara Zetkin

Clara Josephine Zetkin ("née" Eissner; 5 Julie 1857 – 20 Junie 1933) was 'n Duitse Marxistiese aktivis en kampvegter vir vroueregte. Sy het die eerste Internasionale Vrouedag in 1911 georganiseer om universele stemreg vir alle vroue te eis.

Sy was tot 1917 aktief in Duitsland se Sosiale Demokratiese Party, waarna sy by die Onafhanklike Sosiale Demokratiese Party en sy ver-linkse "Spartakusbund" aangesluit het. Die "Spartakusbund" het later die "Kommunistiese Party van Duitsland" (KPD) geword, wat sy vanaf 1920 tot 1933 verteenwoordig het.



</doc>
<doc id="86685" url="https://af.wikipedia.org/wiki?curid=86685" title="Loetsk">
Loetsk

Loetsk (Oekraïens: Луцьк; Pools: "Łuck") is 'n stad in noordwestelike Oekraïne met ongeveer 255 duisend inwoners. Die stad is ook die administratiewe sentrum van die Wolhinië-oblast.




</doc>
<doc id="86687" url="https://af.wikipedia.org/wiki?curid=86687" title="August Wilhelm Schlegel">
August Wilhelm Schlegel

August Wilhelm Schlegel, vanaf 1812 "von Schlegel", (* 8 September 1767 in Hannover; † 12 Mei 1845 in Bonn) was 'n Duitse literatuurhistorikus, vertaler, skrywer, indoloog en filosoof. Saam met sy broer Friedrich Schlegel word hy as die grondlegger van die Duitse Romantiek en as grondlegger van die Romanistiek en Indologie in Duitsland beskou.

August Wilhelm Schlegel is as die vierde seun van die Lutherse pastoor Johann Adolf Schlegel in Hannover gebore en het by die plaaslike gimnasium skoolgegaan. Aan die universiteit van Göttingen het hy in teologie en filologie gestudeer. Gottfried August Bürger, wat as sy mentor gedien het, het eerste praktiese opleiding in die vertaling van klassieke en moderne tale aan hom verskaf. Tussen 1791 en 1795 was hy as huisleraar vir 'n Nederlandse bankiersgesin in een van Amsterdam se welvarendste buurte, die "Gouden Bocht", werksaam en het daarnaas ook al begin om kritieke en resensies te skryf.

Sy werksaamheid as literatuurkritikus het vervolgens sentraal gestaan gedurende sy verblyf in Jena vanaf 1795. Tussen 1798 en 1801 was hy as professor aan die universiteit van Jena aangestel. Saam met sy vrou Caroline Schlegel, sy broer Friedrich Schlegel en sy skoonsuster Dorothea Schlegel, Johann Gottlieb Fichte en later ook Ludwig Tieck en Novalis was hy lid van 'n literêre kring wat beslissende invloed op die nuwe "Romantiese skool" in die literatuur sou uitoefen en van Jena een van die sentrums van die vroeg-Romantiese beweging in Duitsland gemaak het.

Die tydskrif "Athenaeum", wat hy saam met sy broer Friedrich tussen 1798 en 1800 in Jena uitgegee het, het uitdrukking aan die gedagtes van die nuwe krities-poëtologiese stroming gegee. Reeds in 1796 het Schlegel, onder meer in artikels wat in Friedrich Schiller se literêre tydskrif "Die Horen" gepubliseer is, Duitse vertalings van William Shakespeare se dramatiese werke aangekondig. Tussen 1797 en 1810 het hy veertien toneelstukke vertaal. Sy vertalings, wat later deur Dorothea Tieck en Wolf Heinrich Graf von Baudissin bygewerk is, is ook meer as twee eeue ná hul publikasie die Duitse standaardversies.

Nadat sommige van sy werke min byval by gehore gevind het (laat in 1801 het sy klassisistiese toneelstuk "Ion" in Weimar negatiewe kritiek uitgelok) en polemieke in Weimar en Jena uitgebreek het, het Schlegel in 1801 na Berlyn verhuis. Hier het hy tussen 1801 en 1804 sy lesings "Über schöne Literatur und Kunst" ("Oor skone lettere en kuns") gehou waarin hy die literature van die klassieke antieke tydperk, die Germaanse en Provensaalse middeleeue en die moderne Romaanse (veral Spaanse en Italiaanse) tydperk as gelykwaardig beskryf het. Hierdie lesings is tagtig jaar later, in 1884, gepubliseer.

Nadat sy huwelik met Caroline Schlegel in 1803 ontbind is, was hy tot en met 1817 die huisvriend en manlike begeleier van Madame de Staël tydens haar verblyf in die kasteel Coppet langs die Meer van Genève en in Italië asook haar lang reise na Wene. Tegelykertyd was hy die opvoeder vir Madame de Staël se seun Albert. Die hoogtepunt van hierdie tydperk was die lesings oor dramatiese kuns en literatuur wat Schlegel in 1808 in Wene gehou het. Hierdie lesings, wat tussen 1809 en 1811 gepubliseer is, het uit sy vertalings van werke van Shakespeare en die Spaanse digter Pedro Calderón de la Barca voortgespruit wat tussen 1803 en 1809 ontstaan het. Schlegel het in dié lesings antieke en moderne dramatiese kuns volgens godsdienstige, geskiedkundige en kunsbeginsels ontleed. Ondanks sy opleiding in klassieke filologie en sy noue verhouding met Johann Wolfgang von Goethe en Wilhelm von Humboldt se "Weimarer Klassik" (Weimar-klassisisme) het Schlegel die werke van groot middeleeuse en vroeg-moderne digters soos Dante, Cervantes, Calderón en Shakespeare as rigtingwysend vir moderne poësie beskou.

Omstreeks 1810 het Schlegel in die Switserse hoofstad Bern gebly, maar was genoodsaak om die stad weer te verlaat. Hy het vervolgens 'n tyd lank in Rusland, Denemarke en Swede gebly waar hy as diplomaat in diens van Bernadotte, die latere Sweedse koning, getree het. In sy latere jare, veral ná sy aanstelling as professor in literatuur aan die universiteit van Bonn in 1818, waar hy in 1819 en 1820 die dosent van Heinrich Heine was, het Schlegel hom weer met Indiese filologie besig gehou. Tussen 1829 en 1846 het sy Duitse vertaling van die "Ramayana", een van Indië se nasionale heldedigte. ontstaan.

Saam met Humboldt en Franz Bopp word Schlegel as die grondlegger van vergelykende taal- en letterkunde beskou. Sy belangstelling was nie beperk tot suiwer filologiese onderwerpe nie. In sy geskrifte het hy verduidelik hoe hy van voorneme was om met sy taalkundige navorsing ook by gevolgtrekkinge oor die "natuurgeskiedenis van die mens" uit te kom.

In sy latere lewe het Schlegel, wat vanweë sy beroemdheid soms ingenome van homself was, dikwels kritiek en spot uitgelok, onder meer van sy student Heinrich Heine. Die lesings oor die teorie en geskiedenis van beeldende kunste, wat hy in 1827 in Berlyn gehou het, het min byval gevind. Op 12 Mei 1845 is August Wilhelm Schlegel in Bonn oorlede en daar op die Ou Begraafplaas ter ruste gelê.


</doc>
<doc id="86688" url="https://af.wikipedia.org/wiki?curid=86688" title="Sark">
Sark

Sark (Frans: "Sercq"; Sercquiais: "Sèr" of "Cerq") is een van die Kanaaleilande in die Engelse kanaal. Die plek het ongeveer 600 inwoners en is in 2008 tot 'n demokrasie verklaar. Sark het sy eie taal, wat Sercquiais genoem word en deur 15 mense gepraat word. Geen karre word toegelaat nie en mense moet stap, fietsry, of 'n perd gebruik.


</doc>
<doc id="86689" url="https://af.wikipedia.org/wiki?curid=86689" title="Woiwodskap Lublin">
Woiwodskap Lublin

Lublin (Pools: "województwo lubelskie") is 'n Woiwodskap in oostelike Pole. Die Woiwodskap is op 1 Januarie 1999 gestig en bestaan uit die voormalige Woiwodskappe Lublin, Chełm, Zamość, Biała Podlaska, Tarnobrzeg en Siedlce. Die administratiewe sentrum is Lublin.




</doc>
<doc id="86690" url="https://af.wikipedia.org/wiki?curid=86690" title="Novalis (musiekgroep)">
Novalis (musiekgroep)

Novalis was 'n Duitse musiekgroep wat in die 1970's sukses met simfoniese progressiewe rockmusiek en Romantiese liriese liedtekste behaal het. Hul bekendste langspelers het "Sommerabend" (1976) en "Wer Schmetterlinge lachen hört" (1978) ingesluit. Naas hul eie liedtekste het die groep ook gebruik gemaak van liriese werke van hul naamgewer, die vroeg-Romantiese digter en skrywer Novalis (1772-1801), waaronder gedigte soos "Wunderschätze" en "Wenn nicht mehr Zahlen und Figuren"...

Die musikale loopbaan van Novalis het in 1971 in Hamburg begin toe die sanger Jürgen Wenzel en die bassis Heino Schünzel in 'n dagbladadvertensie belangstellende musikante vir die stigting van 'n nuwe musiekgroep gesoek het. Saam met die klawerbordspeler Lutz Rahn, die tromspeler Hartwig Biereichel en die kitaris Carlo Karges (1951-2002) het hulle as "Mosaik" opgetree. Die groep se naam is 'n rukkie later gewysig na "Novalis". Die sanger Wenzel het die groep ná die vrystelling van hul debuutalbum in 1973 verlaat en is deur Heino Schünzel vervang. Carlo Karges, wat by die sangeres Nena se groep aangesluit het, is deur Detlef Job vervang. In 1976 het die Oostenrykse vokalis Fred Mühlböck by "Novalis" aangesluit.

Op hul debuutalbum met swaarmoedige rockmusiek, waarvoor geen elektriese kitare gebruik is nie, en variasies van klassieke musiekstukke het Novalis nog alle liedtekste in Engels voorgedra. Novalis se destydse musikale konsep van "romantiese rockmusiek" is deur kritici aanvanklik gelykgestel aan werke van "Pink Floyd" en "King Crimson". Eers in 1975 het hul nuwe vervaardiger, die bekende sanger en vroeëre lid van die musiekgroep "Rattles", Achim Reichel, hulle oortuig om liewer na Duits oor te skakel. Naas hul eie liriese liedtekste het "Novalis" nou ook begin om onder meer gedigte van hul naamgewer, die vroeg-Romantiese Duitse digter Novalis, te toonset.

Met hul langspelers "Sommerabend", "Brandung" en "Vielleicht bist du ein Clown?" het "Novalis" hul grootste sukses behaal. Dit was veral die kombinasie van simfoniese progressiewe rockmusiek, 'n musiekstroming wat indertyd uiters gewild was, en Fred Mühlenbeck se kenmerkende sangstem wat "Novalis" se musiek so uniek gemaak het en aanklank by sowel Duitse asook internasionale gehore gevind het. In Japan was "Novalis" met sowat 50 000 verkoopte albums selfs die gewildste Duitse musiekgroep ná die "Scorpions". In 1978 het Lutz Rahm sy solo-album "Solo-Trip" vrygestel.

In 1979 het "Novalis" hul eerste konsepalbum, "Flossenengel", waarin hulle die omstrede kommersiële walvisvangs getematiseer het. Van die inkomste, wat uit die verkope van die langspeler gemaak is, het "Novalis" die "World Wildlife Fund" met donasies ondersteun.

In die vroeë 1980's het "Novalis" se tipiese musiekstyl gaandeweg minder gewild geraak by gehore en is deur nuwe musikale stromings soos die "Neue Deutsche Welle" verdring. "Novalis" het 'n tyd lank met nuwe style geëksperimenteer, en die groeplede het verskeie kere gewissel. Uiteindelik het die groep besluit om te ontbind.

In 1984 en 1985 het "Novalis" met die album "Nach uns die Flut" en 'n laaste toer afskeid van hul aanhangers geneem. In 1993 het Rahn en Biereichel nog 'n lewendige toetsalbum, "Novalis lebt!", vrygestel. Omstreeks 2012 het twee plate-etikette, "SPV" en "MiG", met die hervrystelling van alle viniel-albums as kompakskywe begin.


Musikale loopbaan

Media

Onderhoude


</doc>
<doc id="86694" url="https://af.wikipedia.org/wiki?curid=86694" title="Artritis">
Artritis

Artritis is 'n term wat verwys na versteurings wat gewrigte affekteer. Twee bekende vorme van artritis is osteoartritis en gewrigsrumatiek. Simptome oor die algemeen sluit gesamentlike pyn en styfheid in. Ander simptome kan rooiheid, warmte, swelling en verminderde bewegingsbereik van die gewrigte insluit. In sommige vorms daarvan word die organe ook geraak. Aanvang kan geleidelik of skielik wees.


</doc>
<doc id="86695" url="https://af.wikipedia.org/wiki?curid=86695" title="Teenpous Eulalius">
Teenpous Eulalius

Eulalius was die vierde teenpous van die Rooms Katolieke Kerk. Hy en Pous Bonifatius I is gelyktydig deur twee verskillende faksies verkies. Die hulp van keiser Honorius is ingeroep om die saak te besleg. Die keiser roep 'n sinode bymekaar, maar dit bring geen uitsluitsel nie. Daar word toe deur die keiser besluit om beide Eulalius en Bonifatius uit Rome te verban totdat 'n besluit geneem is. Eulalius het egter in weerwil van die keiser se bevel vir die Paasfees na Rome teruggekeer en die keiser het sy verkiesing nietig verklaar op 3 April 419. Eulalius het die keiser se bevinding aanvaar en op 29 April 419 vlug hy na Antium. Later word Eulalius 'n biskop onder Pous Celestinus


</doc>
<doc id="86696" url="https://af.wikipedia.org/wiki?curid=86696" title="Sweeds-Pommere">
Sweeds-Pommere

Sweeds-Pommere (Duits: "Schwedisch Pommern", Sweeds: "Svenska Pommern") was die (westelike) gedeelte van die Hertogdom Pommere wat volgens die Vrede van Wesfale in 1648 as keiserlike Ryksleen onder Sweedse bewind gekom het, terwyl Agter-Pommere by Brandenburg-Pruise ingesluit is. Nadat dele van Sweeds-Pommere reeds in die Vrede van Stockholm in 1720 Pruisies geword het, het Swede op die Weense Kongres in 1815 ook die res van die gebied aan Pruise afgestaan.


</doc>
<doc id="86700" url="https://af.wikipedia.org/wiki?curid=86700" title="Kamera">
Kamera

’n Kamera is ’n optiese instrument wat beelde registreer wat in die kamera gestoor of na ’n ander plek oorgedra kan word, of albei. Dit kan stilfoto's wees of bewegende beelde soos video's of rolprente. Die term "kamera" kom van die woorde "camera obscura" (Latyn vir "donkerkamer"), ’n vroeë metode om beelde te projekteer. Die moderne kamera het uit die "camera obscura" ontwikkel. Dit werk baie soos die menslike oog.

Nadat die "camera obscura" eeue lank gebruik is om kunstenaars te help teken en skilder asook om nie-permanente foto's te neem, is die eerste permanente foto in 1826 deur die Franse uitvinder Joseph Nicéphore Niépce geneem met ’n houtbokskamera. Hy was die eerste persoon wat daarin geslaag het om beelde te fikseer en so permanent te maak.

Die eerste kamera wat vir kommersiële gebruik vervaardig is, was ’n daguerreotipe-kamera, wat ontwikkel is danksy ’n proses wat deur die Fransman Louis Daguerre uitgevind is. Sedertdien het die tegnologie vir kameras en lense aansienlik verbeter.

Verskeie verstellings is met die meeste moderne kameras moontlik, waarmee die fokus, beligtingstyd en grootte van die lensopening gestel kan word. Verskillende soorte kameras met ’n verskeidenheid filmformate is verkrygbaar, van grootformaat- tot kompakte kameras. Met die ontwikkeling van digitale kameras en slimfone het die gewildheid van kameras wat film gebruik, grootliks afgeneem.

’n Kamera kan werk met die lig van die sigbare spektrum of ander dele van die elektromagnetiese spektrum ’n Stilkamera is ’n instrument wat ’n enkele beeld van ’n voorwerp of toneel skep en dit op ’n beeldsensor of fotografiese film registreer. Alle kameras gebruik dieselfde basiese ontwerp: lig gaan ’n toe houer deur ’n konvergensielens binne en ’n beeld word op ’n ligsensitiewe medium geregistreer. ’n Sluitermeganisme beheer hoe lank die lig in die kamera skyn. Die meeste fotografiese kameras het ’n funksie wat die fotograaf in staat stel om die toneel te sien wat afgeneem word, om te sorg dat ’n bepaalde deel van die toneel in fokus is en die beligting te beheer sodat die foto nie te lig of te donker is nie. ’n Toonskerm stel die fotograaf in staat om die stellings soos die filmspoed, beligting en sluiterspoed te sien.

’n Rolprent- of videokamera werk op dieselfde beginsel, behalwe dat dit ’n reeks statiese beelde kort ná mekaar neem, gewoonlik teen ’n spoed van 24 raampies per sekonde. Wanneer die beelde gekombineer en in die regte volgorde vertoon word, word die illusie van beweging verkry.

Die voorloper van die kamera was die "camera obscura". In die 5de eeu v.C. het die Chinese filosoof Mo Ti opgemerk ’n prikgaatjie kan ’n omgekeerde en gefokusde beeld skep wanneer lig deur die gaatjie tot in ’n donker plek skyn. Hy is die eerste mens bekend wat die verskynsel ondersoek het om ’n foto te skep. Aristoteles het ook dié beginsel in die 4de eeu v.C. genoem. Hy het beskryf hoe hy ’n gedeeltelike sonsverduistering in 330 v.C. waargeneem het deurdat hy die beeld van die son deur ’n klein opening tussen die blare van ’n boom geprojekteer gesien het. In die 10de eeu n.C. het die Arabiese geleerde Ibn al-Haytham (Alhazen) ook geskryf hoe hy ’n sonsverduistering deur ’n prikgaatjie gesien het, en hy het beskryf hoe ’n skerper beeld verkry kon word deur die gaatjie kleiner te maak. Teen die 15de eeu het kunstenaars en wetenskaplikes dié verskynsel gebruik om waarnemings te maak. Oorspronklik moes die waarnemers in ’n kamer staan waar ’n klein gaatjie in die een muur gemaak is. Hulle kon dan die beeld van ’n toneel buite die kamer op die teenoorgestelde muur sien. Die naam "camera obscura", Latyn vir "donker kamer", kom van hierdie vroeë gebruik. Die term is vir die eerste keer gebruik deur die wiskundige en sterrekundige Johannes Kepler in sy "Ad Vitellionem paralipomena" van 1604.

Die Italiaanse wetenskaplike Giambattista della Porta het die "camera obscura" in detail beskryf in sy 1558-werk "Magia Naturalis", en spesifiek voorgestel dat kunstenaars die "camera obscura" se beelde op papier kan projekteer en dan die buitelyne aftrek. Die instrument was van die 1600's tot die 1800's gewild as hulpmiddel om te teken en skilder. Draagbare toestelle is in die 17de eeu gemaak. Kepler het byvoorbeeld ’n draagbare tent gemaak en die "camera obscura" teen 1620 met ’n lens toegerus. Dit het tot in die vroeë 1800's gewild gebly. ’n Toestel met ’n spieëlrefleksmeganisme wat met die hand vasgehou kon word, is in 1685 die eerste keer deur die Duitser Johann Zahn voorgestel – die ontwerp sou later in kameras gebruik word.

Voor die ontwikkeling van die kamera was dit honderde jare lank reeds bekend dat sommige stowwe, soos silwersoute, donkerder word wanneer dit aan sonlig blootgestel word. In ’n reeks proefnemings wat in 1727 gepubliseer is, het die Duitse wetenskaplike Johann Heinrich Schulze gedemonstreer dat die verdonkering net deur lig veroorsaak word en nie deur hitte of die blootstelling aan lug nie. Die Sweedse apteker Carl Wilhelm Scheele het in 1777 gewys silwerchloried was buitengewoon geneig om donkerder te word van blootstelling aan lig, en wanneer dit eers donker is, word dit onoplosbaar in ’n ammoniakoplossing. Die eerste mens wat hierdie manier gebruik het om beelde te maak was die Brit Thomas Wedgwood. Hy het items soos blare en insekvlerke op keramiekpotte gesit wat bedek was met silwernitraat, en dit dan aan lig blootgestel. Dié beelde was egter nie permanent nie omdat Wedgwood nie ’n fikseermeganisme gebruik het nie. Hy het eindelik misluk in sy poging om permanente beelde te maak wat deur ’n "camera obscura" geskep is.

Die eerste permanente foto is in 1826 deur Joseph Nicéphore Niépce geneem met ’n glybare houtbokskamera wat in Parys deur Charles en Vincent Chevalier gemaak is. Niépce het sedert 1816 geëksperimenteer met maniere om beelde van die "camera obscura" te fikseer. Die foto wat Niépce geneem het, wys die toneel buite sy venster. Dit is met ’n beligtingstyd van agt uur geneem op piouter bedek met bitumen. Niépce het sy proses "heliografie" genoem. Hy het met die uitvinder Louis Daguerre gekorrespondeer, en die twee het ’n vennootskap aangegaan om die proses te verbeter. Niépce het ook met ander chemikalieë geëksperimenteer om kontras op sy heliograwe te verhoog. Daguerre het ’n beter "camera obscura" ontwerp, maar die vennootskap het in 1833 geëindig toe Niépce oorlede is. Daguerre het daarin geslaag om ’n skerp beeld met hoë kontras te skep op ’n plaat wat met silwerjodied bedek was en daarna aan kwikdamp blootgestel is. Teen 1837 was hy in staat om beelde te fikseer met ’n gewone soutoplossing. Hy het die proses "daguerreotipe" genoem en ’n paar jaar lank gesukkel om dit kommersieel suksesvol te maak. Die Franse regering het eindelik Daguerre se proses aangeskaf vir openbare gebruik.

Die eerste kamera wat vir kommersiële gebruik vervaardig is, was ’n daguerreotipe-kamera wat deur Alphonse Giroux gebou is. Dit was ’n dubbelhouer-ontwerp met ’n landskaplens aan die buitenste houer, en ’n fokusskerm en beeldplaat aan die binneste houer. Deur die binneste houer te skuif kon voorwerpe in fokus gebring word. ’n Wiel met groewe wat ’n koperflap voor die lens beheer het, het as sluiter gedien. Die beligtingstyd was in 1839 enigiets van 5 tot 30 minute.

In 1839 is soortgelyke kameras vervaardig met koperplate wat met silwer bedek was; dit was die eerste praktiese fotografiese medium. Kolodionprosesse het in die 1850's die daguerreotipe vervang. Die eerste kameras van dié soort was eenvoudig, maar meer ingewikkelde ontwerpe het later die lig gesien. Met die Dubroni van 1864 is die ontwikkeling van die plate in die kamera self gedoen in plaas van in ’n donkerkamer. Ander kameras is met veelvoudige lense toegerus om verskeie klein foto's op ’n enkele groot plaat te maak, byvoorbeeld vir visitekaartjies. In dié tyd het die gebruik van kamerakonsertinas ("bellows") algemeen geraak en die groter en swaarder boksontwerpe het verdwyn.

Jare lank was die beligtingstye lank genoeg sodat fotograwe bloot die lens se deksel afgehaal het om ’n foto te neem en dan weer die deksel teruggeplaas het nadat hulle die sekondes of minute afgetel het wat hulle gedink het nodig was vir die regte beligting. Nadat sensitiewer fotografiese materiale beskikbaar geraak het, het kameras meganiese sluitermeganismes begin gebruik wat korter en akkurater beligtingstye moontlik gemaak het.

Die eerste kamera wat digitale tegnologie gebruik het om beelde te neem en stoor, is in 1975 deur die Kodak-tegnikus Steven Sasson ontwerp. Sy kamera het swart-wit foto's op ’n kasset gestoor. Die beelde is dan van die kasset af gelees en op ’n TV-skerm gekyk.

Tradisionele kameras vang lig vas op ’n fotografiese film of plaat. Video- en digitale kameras gebruik elektroniese beeldsensors en beelde word dan in ’n geheuekaart binne die kamera gestoor.

Kameras wat een beeld op ’n slag neem, staan bekend as stilkameras en dié wat ’n reeks beelde neem as rolprent- of videokameras. Soms oorvleuel die kameras, want baie moderne stilkameras kan ook video's neem.

Die lens van die kameras vang die lig op en fokus dit op die film of sensor. Die ontwerp en vervaardiging van die lens is belangrik vir die gehalte van die foto's wat geneem word. Die tegnologiese rewolusie in kamera-ontwerp in die 19de eeu het ’n groot verbetering van optiese glas en lensontwerp tot gevolg gehad, wat groot voordele vir ander optiese instrumente ingehou het, van brille tot mikroskope.

Kameralense is beskikbaar in ’n groot verskeidenheid fokusafstande. Hulle wissel van uiters wyehoeklense tot telefotolense. Elk is goed vir ’n sekere soort fotografie. Eersgenoemde is veral geskik vir byvoorbeeld die afneem van geboue, want dit gee ’n wye beeld van die gebou. Laasgenoemde word weer dikwels vir sport- of wildfotografie gebruik omdat dit die voorwerp nader bring, hoewel dit meer geneig is om enige beweging deur die fotograaf te registreer. Normale lense is geskik vir portret- of dokumentêre foto's omdat dit gewoonlik ’n redelik groot lensopening het.

Vanweë die optiese eienskappe van ’n lens sal net voorwerpe binne sekere afstandsgrense in fokus wees. Die fokus kan egter verstel word en daar is verskeie maniere om dit te doen. Die eenvoudigste kameras het ’n vaste fokus en gebruik ’n klein lensopening en wyehoeklens om te verseker alles binne ’n sekere afstand van die kamera (gewoonlik sowat 3 meter) tot in oneindigheid is redelik gefokus. Dit word gewoonlik in goedkoper kameras aangetref.

Met meetsoekerkameras ("rangefinder cameras") kan die afstand na voorwerpe gemeet word deur middel van ’n eenheid bo-op die kamera, en so kan die fokus akkuraat gestel word. Enkellensreflekskameras stel die fotograaf in staat om die fokus en samestelling visueel te bepaal deur middel van ’n objektieflens en bewegende spieël om die beeld op ’n skerm te vertoon. Moderne kameras het outofokusstelsels om die kamera outomaties te laat fokus deur middel van ’n verskeidenheid metodes.By meeste kameras kan die fokus deesdae gestel word vir ’n bepaalde soort fotografie; die stellings word op die kamera aangedui deur simbole, soos ’n kop en skouers vir portretstudies, of ’n berg vir landskapfotografie.

Die grootte van die lensopening en die helderheid van die toneel is die faktore wat bepaal hoeveel lig die film of sensor op ’n gegewe tyd bereik, en die sluiterspoed bepaal vir hoe lank dit op die film of sensor skyn. Dieselfde beligting kan bereik word met ’n groter lensopening en vinniger sluiterspoed as met ’n kleiner lensopening en stadiger sluiterspoed.

Hoewel ’n verskeidenheid soorte sluiters al deur die jare ontwerp is, word veral twee soorte deesdae gebruik.

’n Groot verskeidenheid film- en plaatformate word in kameras gebruik. In die vroeë geskiedenis van die kamera het die groottes gewoonlik afgehang van die model en vervaardiger, hoewel ’n mate van standaardisasie gou ontstaan het vir die gewildste kameras. Die bekendstelling van rolfilm het standaardisasie bespoedig sodat net ’n paar groottes rolfilm teen die 1950's in gebruik was. Dit het ingesluit 120-film, 220-film, 127-film en 135-film (35 mm-film, vir 12, 24 of 36 foto's).

Vir rolprentkameras is 35 mm breë film met perforasies weerskante in die 1890's as die standaard vasgestel. Dit word steeds vir die vervaardiging van feitlik alle filmgebaseerde rolprente gebruik. Vir amateurgebruik was daar al verskeie formate, met breedtes van 17,5, 9,5, 16 en sedert 1932 ook 8 mm. Die Super 8-formaat, met dieselfde breedte maar kleiner gaatjies en dus ’n groter raampie-oppervlakte, is in 1965 bekendgestel.

Die vroegste kameras waarvan aansienlike hoeveelhede vervaardig is, het gesensiteerde glasplate gebruik. Lig het die kamera binnegegaan deur ’n lensbord wat van die plaat geskei was deur ’n kamerakonsertina wat uitgerek kon word.

Van hulle was eenvoudig, maar daar was ook enkellensreflekskameras met omruilbare lense en selfs kameras vir kleurfotografie. Baie het kontroles gehad om die lens laer of hoër te stel en om dit vorentoe of agtertoe te draai om die perspektief te beheer.

Die glasplate is later vervang met vlakfilm (of bladfilm) in ’n donker omhulsel. Hulle het ook dikwels ’n eenvoudige optiese beeldsoeker gehad. Kameras wat enkelfoto's op vlakfilm neem en baie soos die plaatkameras werk, word steeds vir statiese hoëgehaltefoto's gebruik; sien Grootformaatkamera hieronder.

Grootformaatkameras, wat vlakfilm gebruik, het ontwikkel uit die vroeëre plaatkameras en word steeds gebruik vir hoëgehaltebeelde in onder meer tegniese, argitektuur- en nywerheidsfotografie. Hulle het ’n verlengbare konsertina ("bellows") met die lens en sluiter op ’n lensplaat aan die voorkant. Hulle kan rolfilm of digitale sensors gebruik benewens die standaardvlakfilm. ’n Groot verskeidenheid bewegings is moontlik waarmee die fokus en perspektief streng beheer kan word. Dié kameras kan net vir statiese voorwerpe gebruik word en is stadig.

Mediumformaatkameras se filmgrootte is tussen dié van grootformaat- en 35 mm-kameras, gewoonlik 120- of 220-rolfilm. Die algemeenste beeldgroottes is 6×4,5 cm, 6×6 cm en 6×7 cm; die ouer 6×9 cm word deesdae selde gebruik. Daar is meer variasies in die ontwerp van dié kameras as in dié van die groter formaat. Daar is selfs kompakte mediumformaatkameras te kry.

Bokskameras is ontwerp as ’n bekostigbare kamera en het min kontroles gehad. Die oorspronklike Brownie-boksmodelle het ’n klein refleksbeeldsoeker bo-op en ’n eenvoudige sluiter gehad, en geen lensopening- of fokuskontroles nie.

Namate die tegnologie vir kameras en lense ontwikkel het en lense met groot openinge algemener geword het, is meetsoekerkameras ("rangefinder cameras") bekend gestel met ’n beter fokusfunksie. Vroeë meetsoekerkameras het twee aparte soekervensters gehad, waarvan een aan die fokusmeganisme gekoppel was en link of regs beweeg het wanneer die fokusring gedraai is. Die twee aparte beelde is saam op ’n glasskerm vertoon. Wanneer vertikale lyne op die voorwerp wat afgeneem is in die saamgestelde beeld opgelyn het, was die voorwerp in fokus. Hulle het ook ’n normale beeldsoeker vir fotokomposisie gehad. Later is die beeld- en meetsoeker gekombineer.

In enkellensreflekskameras ( "SLR cameras") sien die fotograaf die toneel deur die kameralens. Dit voorkom parallaks, wat plaasvind wanneer die beeldsoekerlens en die lens wat die foto neem, geskei word. Die kameras is in verskeie formate beskikbaar, maar die algemeenstes is vir 35 mm-film. Dit het die oorgang na digitale kameras baie makliker gemaak aangesien die kameragrootes dieselfde is en hulle soms dieselfde lensstelsels gebruik.

Feitlik alle enkellensreflekskameras gebruik ’n frontale spieël in die optiese pad om die lig van die lens deur die kykskerm en pentaprisma te gelei na die oogstuk. Met die neem van die foto word die spieël uit die pad van die lig gewip voordat die sluiter oopgaan.

Dubbellensreflekskameras ( "twin-lens reflex" or "TLR cameras") het twee feitlik identiese lense gebruik, een om die beeld te vorm en die ander as ’n beeldsoeker. Die kyklens was net bo die fotografeerlens geplaas. Die kyklens het ’n beeld op die kykskerm gegooi wat van bo-af gesien kon word. Gewoonlik het die twee beelde presies ooreengestem, maar op kort afstand het ’n mate van parallaks voorgekom.

In dié kameras, waarvan Polaroid-kameras die bekendstes was, word die film in die kamera ontwikkel. Ná ’n minuut word die deklaag afgetrek vir ’n enkele, oorsponklike positiewe foto in ’n vaste formaat. Met sekere stelsels is dit ook moontlik om ’n kitsnegatief te skep, waarvan nog afdrukke dan in ’n laboratorium ontwikkel kan word. Kitskameras is in verskillende formate beskikbaar, en rolle kitsfilm is te kry vir gewone kameras.

Kompakte of mik-en-druk-kameras is stilkameras wat op ’n eenvoudige manier werk vir mense wat hulself nie as fotograwe beskou nie, maar graag goeie foto's wil neem. Die meeste gebruik lense wat outomaties fokus en stel ook die beligting en lensopening outomaties. Die meeste het ook ’n ingeboude flits.

Dit is verreweg die gewildste alleenstaande kamera (in teenstelling met kamerafone). Verkope het ná omstreeks 2010 begin afneem toe slimfone gewilder geraak het vir dié doel.



</doc>
<doc id="86704" url="https://af.wikipedia.org/wiki?curid=86704" title="Blanke Suid-Afrikaners">
Blanke Suid-Afrikaners

Blanke of Wit Suid-Afrikaners verwys na die wit etniese groepe van Suid-Afrika, waaronder die Afrikaners en Anglo-Afrikane die beduidendste is. Die meerderheid blanke Suid-Afrikaners se huistaal is Afrikaans (61%) en daarna Engels (33%).




</doc>
<doc id="86705" url="https://af.wikipedia.org/wiki?curid=86705" title="LGBT-regte in Oostenryk">
LGBT-regte in Oostenryk

Oostenryk erken burgerlike verbintenisse sedert 2010 en homoseksualiteit is sedert 1971 wettig. 'n Meningspeiling in 2006 wys dat 49% van Oostenryk se inwoners selfdegeslaghuwelik ondersteun.


</doc>
<doc id="86707" url="https://af.wikipedia.org/wiki?curid=86707" title="Botswana pula">
Botswana pula

Die pula is sedert 1976 die geldeenheid van Botswana, toe dit die Suid-Afrikaanse rand vervang het. Die geldeenheid se naam beteken "reën" in Tswana. Die ISO-geldeenheidkode is BWP en die algemene notasie is die voorvoegsel P. 'n Pula word opgedeel in 100 "thebe", wat "skild" in Tswana beteken.

Banknote in sirkulasie is: 10, 20, 50, 100 en 200 "pula". Muntstukke is 5, 10, 25 en 50 "thebe"; 1, 2 en 5 "pula".




</doc>
<doc id="86710" url="https://af.wikipedia.org/wiki?curid=86710" title="Noord-Engeland">
Noord-Engeland

Noord-Engeland of Noordelike Engeland (Engels: "Northern England", "North of England" of slegs "the North") is die noordelike deel van Engeland wat op grond van sy geskiedenis, kultuur en dialek as 'n eenheid beskou word. Dit strek van die grens met Skotland in die noorde tot die Trentrivier in die suide (alhoewel die suidelike grens op verskillende maniere getrek kan word).

Noord-Engeland behels rofweg drie statistieke streke: die Noordooste, die Noordweste, en Yorkshire en die Humber, met 'n bevolking van 14,9 miljoen in 2011 en 'n oppervlakte van 14 414 vierkante myl (37 331 km²). 'n Groot deel van Engeland se nasionale parkgebiede is in die streek geleë, net soos uitgestrekte verstedelikte gebiede soos dié van Groter Manchester, Merseyside, Teesside, Tyneside, Wearside, Suid- en Wes-Yorkshire.

Gedurende sy lang geskiedenis het die streek onder die bewind van die Brigantes (wat die laaste Britonies-Keltiese koninkryk in Groot-Brittanje gevestig het), Romeine, Angel-Sakse en Dene gekom. Ná die Normandiese verowering van Engeland in 1066 het Willem die Veroweraar 'n reeks verwoestende veldtogte in die noorde onderneem om sy heerskappy te vestig. Vervolgens is die gebied swaar geraak deur oorlogvoering langs die Skots-Engelse grens. Vrede het eers met die politieke unie van Skotland en Engeland onder die Stuart-monarge gekom. Dele van die streek aan weerskante van die grens het verskeie kere van hande gewissel.

Baie van die innovasies van die nywerheidsomwenteling het hul oorsprong in Noord-Engeland, terwyl stede in die streek in dié tyd van sosiale ontworteling die bakermat vir ingrypende politieke veranderinge was soos die ontstaan van 'n vakbondwese en Manchester-kapitalisme. Gedurende die laat 19de en vroeë 20ste eeu is die Noord-Engelse ekonomie deur swaar nywerhede soos wewerye, skeepsbou, staalvervaardiging en mynbou oorheers. Die agteruitgang van hierdie bedrywe in die tweede helfte van die 20ste eeu het Noord-Engeland swaar getref. Die bevolkings van baie nedersettings is tot vandag sosiaal benadeel in vergelyking met dié van suidelike Engeland.

Stedelike regenerasie en die oorgang tot 'n diensgebaseerde ekonomie het sterk ekonomiese groei in sommige dele van Noord-Engeland aangedryf, maar net soos op kulturele gebied bly die noorde en suide ekonomies verdeeld.


</doc>
<doc id="86713" url="https://af.wikipedia.org/wiki?curid=86713" title="John Ruskin">
John Ruskin

John Ruskin (* 8 Februarie 1819, † 20 Januarie 1900) was die leidende Engelse kunskritikus in die Victoriaanse tydperk wat ook as beskermheer van die kunste, tekenkunstenaar, waterverfskilder, sosiale denker en filantroop bekendheid verwerf het. In sy werke het Ruskin 'n groot verskeidenheid onderwerpe behandel wat van geologie tot argitektuur, van mitologie tot voëlkunde, van literatuur tot opvoedkunde, en van botaniek tot politieke ekonomie gestrek het.

Sy skryfstyle en literêre vorme was ewe uiteenlopend. So het essays en skripsies, digkuns en lesings, reisgidse en handboeke, briewe en selfs 'n sprokie uit sy pen gevloei. In sy latere werke het hy die gesofistikeerde skryfstyl, wat kenmerkend vir sy vroeë geskrifte oor kuns was, ten gunste van 'n meer eenvoudige taal laat vaar om sy gedagtes vir 'n breër gehoor toeganklik te maak. In al sy werke het Ruskin die verbinding tussen natuur, kuns en samelewing beklemtoon. As kunstenaar het hy gedetailleerde sketse en skilderye van rotse, plante, voëls, landskapstonele en argitektoniese strukture en versierings geskep.



</doc>
<doc id="86714" url="https://af.wikipedia.org/wiki?curid=86714" title="LGBT-regte in Switserland">
LGBT-regte in Switserland

Switserland erken burgerlike verbintenisse sedert 2007 en homoseksualiteit is sedert 1942 wettig. 'n Meningspeiling wys dat 65% van Switserland se inwoners selfdegeslaghuwelik ondersteun.


</doc>
<doc id="86715" url="https://af.wikipedia.org/wiki?curid=86715" title="Kwanza">
Kwanza

Die kwanza is sedert 1977 die geldeenheid van Angola, toe dit die Angolese escudo vervang het. Die ISO-geldeenheidkode is AOA, en die algemene notasie is die voorvoegsel Kz. 'n Kwanza word opgedeel in 100 "cêntimos". 



</doc>
<doc id="86716" url="https://af.wikipedia.org/wiki?curid=86716" title="Teenpous Laurentius">
Teenpous Laurentius

Laurentius die sesde teenpous van die Rooms Katolieke Kerk verkry die posisie tydens die sede vacante na die dood van Pous Anastasius II. Pous Simmachus word gesteun deur 'n minderheid terwyl die meerderheid van die adel en die senatore Laurentius gesteun het. Op 22 November 498 word beide tot pous verkies.

Hulle beleid het lynreg verskil. Laurentius wil die skisma van Acasius van Konstantinopel wat die Kerk sedert 484 in Oos en Wes verdeel, beëindig, maar Simmachus wil dit nie eers bespreek nie. Koning Teodorik die Grote, koning van Italië, word gevra om die probleem op te los. Die koning stel Pous Simmachus aan as pous. Op 1 April 499 stel Simmachus Laurentius aan as biskop van Nocera in 'n poging tot versoening.

Simmachus het egter in 'n aantal skandale betrokke geraak en Teodorik laat Laurentius na Rome kom en installeer hom in die Lateraanse paleis vir 'n tweede termyn as pous. Tussen 502 en 506 lei dit tot onrus en straatgevegte in Rome. Teodorik moes weer inspring en bevestig Simmachus omdat Laurentius se beleid Bisantium te veel bevoordeel het.


</doc>
<doc id="86719" url="https://af.wikipedia.org/wiki?curid=86719" title="Kamerakonsertina">
Kamerakonsertina

’n Kamerakonsertina (Engels: "bellows") is die geplooide, verlengbare deel van ’n kamera, gewoonlik ’n groot- of mediumformaatkamera, wat die fotograaf in staat stel om die lens nader aan of verder van die fokusvlak te beweeg om te fokus. Dit word ook in vergroters gebruik. 

Die konsertina skep ’n buigbare, donker verlenging tussen die film en die lens. Benewens om die fokus te stel, maak dit bewegings moontlik om distorsie op ’n foto te voorkom. Twee soorte word gebruik: een vir kort en ’n ander vir lang fokusafstande. Vir grootformaatkameras verwys “dubbele verlenging” na konsertinas wat twee keer die fokusafstand van ’n standaardlens verleng kan word. 


</doc>
<doc id="86720" url="https://af.wikipedia.org/wiki?curid=86720" title="Grootvadersbosch">
Grootvadersbosch

Grootvadersbosch is 'n historiese plaas in die Overberg en tans 'n natuurreservaat aan die suidekant van die Boosmansbos-wildernisgebied.

Grootvadersbosch is in die voetheuwels van die Langeberg, oos van Oude Post en die Tradouwpas na Barrydale en noord van die grondpad van Swellendam oor Buffeljagsrivier en Suurbraak na Heidelberg. Beide die Slangrivier en die Duiwenhoksrivier ontspring in die gebied.

Grootvadersbosch is die grootste oorblywende inheemse bos in die Langeberg. 'n Voetslaanpad en 'n bergfietsroete is in die reservaat ontwikkel.

In hierdie woud is die bosbok vir die eerste maal deur 'n Europese wetenskaplike gesien toe die Sweed Anders Sparrman die streek in 1776 besoek het. Nadat meer as 50 jaar daarna gesoek is, het John Visser in November 1969 die eiers van die paddaspesie "Heleophyryne purcelli orientalis" hier opgespoor.

VOC-soldate het reeds vroeg die hout in die bosse begin ontgin. Trekboere het hulle in die omgewing gevestig en in 1724 verkry Roelof Olofsz die plaas Grootvadersbosch. Daarna was Jacobus Steyn die eienaar. In 1744 stig goewerneur Hendrik Swellengrebel hier 'n skool en stuur sieketrooster Abraham Schietekat om as onderwyser diens te doen en na die geestelike versorging van die boere om te sien. Pionier-koloniseerder Benjamin Moodie verkry die plaas in 1817 en ontwikkel hierdie bakermat van die Moodie-familie in Suider-Afrika tot een van die vooraanstaande plase in die Overberg. Die plaas lewer hout, koring, vrugte, tabak, wyn en brandewyn. Deur die jare heen het verskeie bekende persone die plaas besoek: die plantkundiges Carl Peter Thunberg in 1772 en Francis Masson, die reisiger en anvonturier Francois le Vaillant in 1782, die sendeling en plantkundige James Backhouse en in 1830 die sendeling dr. John Philip.




</doc>
<doc id="86721" url="https://af.wikipedia.org/wiki?curid=86721" title="Beeldsensor">
Beeldsensor

’n Beeldsensor is ’n sensor wat die inligting van ’n beeld omskakel na elektroniese seine en oordra na ’n toestel wat die inligting gebruik. Dit kan liggolwe of ander elektromagnetiese straling omskakel na ’n beeld. Beeldsensors kan analoog of digitaal wees en word in elektroniese beeldverwerkingsapparate gebruik soos digitale kameras, mediese beeldtoerusting, nagsigtoerusting soos termiese beelde, radar en sonar. Soos wat die tegnologie verbeter, vervang digitale beeldtoerusting analoogtoerusting.

Vroeë analoë sensors vir sigbare lig was videokamerabuise. Tans word digitale sensors gebruik soos halfgeleier- ladingsgekoppelde toestelle ("charged-coupled devices" of CCD) of aktiewe piekselsensors in komplementêre metaaloksied-halfgeleier- ("complementary metal-oxide-semiconductor" of CMOS) of N-tipe-metaaloksied-halfgeleier- (NMOS en Live NMOS) tegnologie.

In Februarie 2018 het navorsers by die Dartmouth-universiteit ’n nuwe beeldsonsortegnologie aangekondig wat hulle QIS noem, vir "Quanta Image Sensor". In plaas van pieksels het die QIS sensor-"jots", waar elke jot ’n enkele ligpartikel of foton kan opspoor.

Die meeste klein verbruikersprodukte met kameras gebruik CMOS-sensors omdat hulle kleiner en goedkoper as CCD's is en ook ’n laer kragverbruik het, wat voordelig is wanneer die toestel met batterye aangedryf word. CCD-sensors word gebruik vir hoëgehaltebeeldsending-videokameras. 

Elke sel van ’n CCD-sensor is ’n analoogtoestel. Wanneer lig op die sensor inval, skep dit ’n klein elektriese lading in elke sel van die sensor. Die ladings veroorsaak klein spannings op elke sel. Hierdie spannings word dan ry vir ry versterk en deur ’n verwerker gelees totdat die hele beeld gelees is.

Anders as die paar versterkers in ’n CCD, het ’n CMOS-sensor ’n versterker vir elke pieksel. Dit veroorsak dat daar minder plek is vir fotons om op die sensor in te val. Hierdie probleem is oorkom deur mikrolense te gebruik voor elke fotodiode, wat lig na die fotodiode fokus. CMOS-sensors kan geïmplementeer word met minder komponente, gebruik minder krag en verskaf die beeld vinniger as CCD-sensors. 

Daar is baie parameters wat kan gebruik word om die werkverrigting van ’n beeldsensor te evalueer. Dit sluit in dinamiese bereik, sein-tot-ruis-verhouding en laeligsensitiwiteit. Vir dieselfde tipe sensors verbeter die sein-tot-ruis-verhouding namate die grootte van die sensor toeneem.

Daar is verskeie hooftipes kleurbeeldsensors, wat verskil in die hul kleurskeidingssmeganismes:


Spesiale sensors word gebruik in ’n verskeidenheid toepassings soos termografie, multispektrale beelde, gammakameras, x-strale en ander sensitiewe sensormatrikse in astronomie.

Terwyl algemene digitale kameras ’n plat sensor gebruik, het Sony in 2014 ’n prototipe ontwikkel van ’n gebuigde sensor. Die sensor maak ’n korter en kleiner lens moontlik en verminder die versteurings aan die kante van die foto.


</doc>
<doc id="86722" url="https://af.wikipedia.org/wiki?curid=86722" title="Fokus">
Fokus

In optika is fokus of brandpunt die punt waar die ligstrale wat van ’n voorwerp af kom, konvergeer of byeenkom wanneer dit deur ’n lens val. 

’n Beeld of area is in fokus wanneer lig van verskillende punte van die voorwerp sover moontlik byeenkom op die beeld wat gevorm word, en uit fokus wanneer die ligstrale nie goed gekonvergeer is nie. Die grens tussen dié twee verskynsels word soms die "verstrooingskring" genoem.

Die afstand tussen die lens en die fokus word die brandpunt- of fokusafstand genoem.


</doc>
<doc id="86725" url="https://af.wikipedia.org/wiki?curid=86725" title="Silwerhalogenide">
Silwerhalogenide

’n Silwerhalogenide of silwerhalide (ook silwersout genoem) is een van die chemiese samestellings wat vorm tussen silwer en een van die halogene — silwerbromied (AgBr), silwerchloried (AgCl), silwerjodied (AgI) en drie vorms van silwerfluoried. Daar word soms na die groep verwys as "silwerhalogenides" of met die valse chemiese afkorting AgX. 

Die ligsensitiewe chemiese middels wat op fotografiese film en papier gebruik word, is silwerhalogenides.


</doc>
<doc id="86729" url="https://af.wikipedia.org/wiki?curid=86729" title="Yellowstone Nasionale Park">
Yellowstone Nasionale Park

Yellowstone Nasionale Park (Engels: "Yellowstone National Park") is 'n nasionale park in die deelstaat Wyoming, VSA en is in 1978 deur UNESCO as wêrelderfenisgebied gelys. Die park is op 1 Maart 1872 geproklameer nadat die Amerikaanse Kongres 'n wet goedgekeur het en dit deur president Ulysses S. Grant onderteken is. Die park is 3,472 vierkante myl groot en klein gedeeltes lê ook in Montana en Idaho. Die park is onder andere bekend vir sy geisers, warmwaterbronne en moddervulkane. Die Yellowstonerivier vloei in die Yellowstone Canyon deur die park en vloei ook deur die Yellowstonemeer. Old Faithful is een van die bekendste geisers in die park.




</doc>
<doc id="86730" url="https://af.wikipedia.org/wiki?curid=86730" title="Old Faithful">
Old Faithful

Old Faithful is 'n geiser in die Yellowstone Nasionale Park, Wyoming. Dit is bekend omrede dit gemiddeld elke 64.5 minute water uit die grond uit spuit. Die water word 125 tot 175 voet hoog geblaas en ongeveer 10,000 gallon water word elke keer uitgeblaas. 



</doc>
<doc id="86731" url="https://af.wikipedia.org/wiki?curid=86731" title="Donkerkamer">
Donkerkamer

’n Donkerkamer is ’n kamer wat pikdonker gemaak kan word vir die ontwikkeling van ligsensitiewe fotografiese materiale, soos fotografiese film en papier. Donkerkamers bestaan al sedert die begindae van fotografie in die vroeë 19de eeu. 

Weens die ingewikkelde ontwikkelings- en afdrukprosesse wat by kleurfotografie betrokke is, asook die ontwikkeling van eers Polaroid-tegnologie en later digitale kameras, neem donkerkamers se gewildheid af, hoewel hulle nog algemeen aangetref word by skole, kolleges en in die ateljees van professionele fotograwe.

Die middelpunt van ’n donkerkamer is die vergroter, ’n optiese apparaat soortgelyk aan ’n skyfieprojektor. Lig van ’n afgeskermde ligbron skyn vir ’n paar sekondes deur die negatief en ’n vergrote beeld val op ’n vel liggevoelige papier. In dié tyd kan spesiale effekte aangebring word deur dele byvoorbeeld te onder- of oorbelig. Die papier gaan dan deur ’n reeks baddens om dit te ontwikkel en fikseer. Die foto word hierna afgespoel en droog gemaak.

Film kan ook in ’n donkerkamer uit die kamera of kasset gehaal word, want algehele donkerte is daarvoor nodig. 


</doc>
<doc id="86733" url="https://af.wikipedia.org/wiki?curid=86733" title="Wyehoeklens">
Wyehoeklens

’n Wyehoeklens verwys in fotografie en kinematografie na ’n lens waarvan die fokusafstand aansienlik kleiner is as by ’n "normale" lens. Dit laat die fotograaf toe om ’n groter deel van die toneel op film vas te lê; dit is veral nuttig in argitektuur-, binnneshuise en landskapfotografie waar die fotograaf dalk nie in staat is om ver genoeg van die toneel af te beweeg om ’n spesifieke voorwerp in sy geheel in sy visier te kry nie.

Nog ’n gebruik is om die verskil in grootte of afstand tussen voorwerpe op die voor- en agtergrond te beklemtoon; nader voorwerpe lyk baie groter as verder afgeleë voorwerpe. Dié verskynsel kan gebruik word om voorwerpe op die voorgrond te laat uitstaan, terwyl die agtergrond ’n groot gebied dek.

By ’n normale lens in stilfotografie is die fokusafstand min of meer so groot soos die diagonale lengte van die filmraampie of beeldsensor. Vir 35 mm-kameras is die diagonale lengte van die film 43 mm en ’n tipiese "normale" lens het ’n fokusafstand van 50 mm. ’n Wyehoeklens se fokusafstand is 35 mm en korter.

In kinematografie word ’n fokusafstand van dubbel die diagonaal as "normaal" beskou.


</doc>
<doc id="86734" url="https://af.wikipedia.org/wiki?curid=86734" title="Christiaan Botha">
Christiaan Botha

Christiaan Botha (6 Oktober, 1864 – 29 Oktober 1902) is 'n jonger broer van Louis Botha en was ook 'n generaal tydens die Tweede Vryheidsoorlog. Hy is gebore te Greytown, KwaZulu-Natal. Sy ouers is Louis en Salomina Botha. Hulle was van die eerste inwoners van die Nuwe republiek van Vryheid. Toe dié republiek by die ZAR ingelyf word, word hulle outomaties burgers.

Botha het in 1898 bevelvoerder van die polisie van Swaziland (nou Eswatini) geword. Nadat die Tweede Vryheidsoorlog uitgebreek het, is hy na die Natalse front. Hy neem aan verskeie veldslae deel; ook die Slag van Colenso. Op 16 Februarie 1900 het hy 'n noue ontkoming gehad toe 'n liddietbom in 'n loopgraaf ontplof en sewe burgers hulle lewens verloor het. Nadat die Britte Ladysmith ontset het, het Botha teruggeval na Laing's Nek. Hier is hy ook bevorder.

Hy is op 29 Oktober 1902 in Kokstad oorlede.



</doc>
<doc id="86735" url="https://af.wikipedia.org/wiki?curid=86735" title="Telefotolens">
Telefotolens

’n Telefotolens of langafstandlens verwys in fotografie en kinematografie na ’n lens waarvan die fokusafstand aansienlik langer is as by ’n "normale" lens. Dit laat die fotograaf toe om voorwerpe nader te bring, want hoe langer die fokusafstand is, hoe meer word voorwerpe vergroot; dit is veral nuttig in sport- en landskapfotografie.

Die twee ander soorte lense is "normale" en wyehoeklense.

Op foto's wat met ’n telefotolens geneem is, lyk die afstand kompakter as normaalweg vanweë die perspektief vanuit die verder afgeleë posisie van die fotograaf. Met langer lense is dit ook makliker om die agtergrond te verdof, selfs al is die velddiepte dieselfde. Die fotograaf kan dié verskynsel gebruik om ’n voorwerp te laat uitstaan teen ’n dowwe agtergrond.

By ’n normale lens in stilfotografie is die fokusafstand min of meer so groot soos die diagonale lengte van die filmraampie of beeldsensor. Vir 35 mm-kameras is die diagonale lengte 43 mm en ’n tipiese "normale" lens het ’n fokusafstand van 50 mm. ’n Telefotolens se fokusafstand is 85 mm en langer.
Die foto's bo is met verskillende fokusafstande met ’n 35 mm-kamera geneem.


</doc>
<doc id="86738" url="https://af.wikipedia.org/wiki?curid=86738" title="Objektieflens">
Objektieflens

’n Objektief of objektieflens is in optika die element wat lig vergader van die voorwerp waarna gekyk word en die ligstrale fokus om ’n beeld te skep. Dit kan lense of spieëls wees, of ’n verskeidenheid van verskillende optiese elemente. Dit word gebruik in mikroskope, teleskope, kameras, skyfieprojektors, CD-spelers en baie ander optiese instrumente.

Die objektieflens van ’n mikroskoop is die een aan die onderkant naby die monster waarna gekyk word. Eenvoudig gestel, is dit ’n kragtige vergrootglas met ’n baie kort fokusafstand. Dit word gestel sodat dit baie na aan die monster is sodat lig vanaf die monster in die mikroskoopbuis gefokus word. Die objektief self is gewoonlik ’n silinder wat een of meer lense bevat wat gewoonlik van glas gemaak is; die funksie daarvan is om lig van die monster te versamel.

’n Tipiese mikroskoop het verskeie objektieflense met verskillende fokusafstande wat aan ’n ronde houer vasgeskroef is; dié kan gedraai word om die verlangde lens te vind.

Kameralense (waarna gewoonlik verwys word as fotografiese objektieflense, eerder as bloot objektieflense) moet ’n groot fokusvlak dek en bestaan dus uit ’n aantal optiese lenselemente om optiese afwykings reg te stel. In projektors dien objektieflense die teenoorgestelde doel as in kameras; lense dek ’n groot beeldvlak en projekteer dit oor ’n afstand op ’n ander oppervlak.


</doc>
<doc id="86740" url="https://af.wikipedia.org/wiki?curid=86740" title="Suid-Engeland">
Suid-Engeland

Suid-Engeland of Suidelike Engeland (Engels: "Southern England", "Down South", "South of England" of slegs "the South") is 'n kulturele en geografiese gebied in die suide van Engeland. Die gebied het sowat 26 miljoen inwoners en grens aan die Engelse Middellande ("Midlands") in die noorde. Belangrike stede in Suid-Engeland sluit in die land se hoofstad, London, en groot stede soos Bristol, Cambridge, Southampton, Norwich, Plymouth en Brighton.


</doc>
<doc id="86742" url="https://af.wikipedia.org/wiki?curid=86742" title="Gloucester">
Gloucester

Gloucester (uitgespreek /ˈɡlɒstər/) is die hoofstad van die Engelse graafskap Gloucestershire. Die stad is in die jaar 97 deur die Romeine gestig en het vandag ongeveer 121 000 inwoners. Gloucester is aan die Severn-rivier geleë.



</doc>
<doc id="86746" url="https://af.wikipedia.org/wiki?curid=86746" title="Hereford">
Hereford

Hereford (uitgespreek /ˈhɛrɨfərd/) is die hoofstad ("county town") en grootste nedersetting van die Engelse graafskap Herefordshire. Die stad het in 2011 'n bevolking van 53 516 gehad. Hereford is aan die Wye-rivier geleë.




</doc>
<doc id="86747" url="https://af.wikipedia.org/wiki?curid=86747" title="Brighton (dubbelsinnig)">
Brighton (dubbelsinnig)

Brighton kan na een van die volgende nedersettings verwys:



</doc>
<doc id="86748" url="https://af.wikipedia.org/wiki?curid=86748" title="Hereford (dubbelsinnig)">
Hereford (dubbelsinnig)

Hereford kan na een van die volgende nedersettings verwys:



</doc>
<doc id="86749" url="https://af.wikipedia.org/wiki?curid=86749" title="Blanke Namibiërs">
Blanke Namibiërs

Blanke of Wit Namibiërs (Engels: "White Namibians") is ’n term wat verwys na die wit etniese groep van Namibië. Die meerderheid blanke Namibiërs praat Afrikaans (60-70%) en daarna Duits (20-32%). Volgens die 1981-sensus in Namibië was daar 76 430 blanke Namibiërs (van wie 71% Afrikaans as moedertaal gepraat het).



</doc>
<doc id="86750" url="https://af.wikipedia.org/wiki?curid=86750" title="Teenpous Dioscurus">
Teenpous Dioscurus

Dioscurus (ook Dioscorus) was die sewende teenpous van die Rooms Katolieke Kerk vir 22 dae. Hy is verkies deur die kerkgemeenskap as teenpous van Pous Bonifatius II. Bonifatius is deur sy voorganger Pous Felix IV aangedui as pous. Sodanige aanduiding was onwettig en Dioscurus is as teenpous aangestel. Bonifatius het egter die steun van koning Athalarik van die Gote gehad.

Dioscurus was oorspronklik 'n diaken van die Kerk in Aleksandrië. Hy word gedwing om te vlug weens sy teenstand teen Monofisitisme en arriveer in Rome tydens die skisma van Teenpous Novatianus. Richards beweer hy het koning Teodorik die Grote oorreed om Pous Simmachus as die ware pous te erken. Later onder Pous Hormisdas was Dioscurus pouslike apokrisarius (legaat) aan die hof van keiser Justinianus I van Konstantinopel waar hy die Akasiaanse skisma help beëindig. Hy het ook pous Hormisdas oortuig om teopasisme te verwerp. Gedurende die pontifikaat van pous Felix IV was Dioscurus die leier van die Bisantynese party.

Pous Felix IVS wou hê dat Bonifatius hom moet opvolg deels om die oproer wat sy eie verkiesing veroorsaak het te vermy. Richards beskryf hom egter as deel van die pro-Gotiese party en hy wou hê dat hulle aan die mag moes bly. Gedurende die 6de eeu het dit gewoonte geword van pous om hulle opvolgers informeel te nomineer. Felix het egter verder gegaan hy skryf 'n “praeceptum” waarin hy Bonifatius formeel voorstel en toe hy siek word gee hy sy “pallium” vir hom met die verstandhouding dat Bonifatius dit sou terug gee indien hy sou herstel. Die Romeinse senaat was egter briesend dat sy regte so geskend is en vaardig 'n edik uit waarin almal verbied word om die nominasie om pous Felix op te volg te bespreek of te aanvaar.

Toe die verkiesing gehou is op 22 September 530 in die Lateraanse paleis is Dioscurus verkies. Richards skryf dat minstens 60 geestelikes Dioscurus gesteun het. Bonifatius se ondersteuners trek na die basiliek van St. Julia en verkies hom. Dioscurus se pontifikaat deur slegs 22 dae, hy sterf onverwags en hy word nooit gekroon nie. Sedert 2001 word hy deur die Vatikaan tog as moontlike pous erken omdat daar nooit 'n definitiewe besluit oor sy verkiesing geneem is nie.

Volgend die Liber Pontificalis het Bonifatius die geestelikes wat Dioscurus gesteun het, geforseer om 'n terugtrekking te teken en sy nagedagtenis te verdoem. Die dokument is later vernietig. Die Liber gee twee teenstellende verhale daaroor: in die een het Pous Agapetus I die dokument verbrand ten aanskoue van 'n gehoor in die ander het pous Bonifatius dit self gedoen.


</doc>
<doc id="86751" url="https://af.wikipedia.org/wiki?curid=86751" title="Cantores Minores">
Cantores Minores

Cantores Minores is 'n Finse seunskoor van die Domkerk van Helsinki. Die koor is die oudste en die mees suksesvolle koor van Finland. Dit is in 1952 deur Tarmo Nuotio en Ruth Ester Hillilä gestig.

Die koor bestaan ​​tans uit sowat driehonderd 4- tot 25-jarige seuns en jong mans. Die president van Finland dien as hulle beskermheer. Hul repertoire bestaan ​​uit musiek van die middeleeue tot die hede, maar veral die musiek van Johann Sebastian Bach. Hannu Norjanen is sedert 2005 die leier van die koor en het self in sy jonger dae in die koor gesing.


</doc>
<doc id="86753" url="https://af.wikipedia.org/wiki?curid=86753" title="Teenpous Theodorus II">
Teenpous Theodorus II

Theodorus II was 'n teenpous in die Rooms-Katolieke Kerk tydens die pontifikaat van Pous Sergius I. Terselfdertyd was Teenpous Paschalis I ook 'n teenpous. Daar was dus drie aanspraakmakers op die troon van Petrus in die jaar 687.
Na die dood van Pous Johannes V op 2 Augustus 686 ontstaan onenigheid tussen die geestelikheid en die burgers van Rome. Hulle kon nie ooreenkom op 'n gemeenskaplike kandidaat pous nie. Die burgers met name die milisie kies Theodorus as kandidaat. In Oktober van die jaar word egter 'n kompromie bereik en word Pous Konon verkies.

Konon sterf egter al die volgende jaar en Theodorus probeer weereens om pous te word. Die geestelikheid verkies egter Paschalis. Beide groepe het probeer om die Lareraanse paleis te beset. Theodorus het daarin geslaag om die binneste gedeel van die paleis te beset en Paschalis moes met die buitegeboue tevrede wees. Die meerderheid skaar hulle toe agter 'n derde kandidaat Pous Sergius I. Theodorus het sy nederlaag aanvaar en homself teruggetrek. Verder is niks oor hom bekend nie, nie eers sy sterfdatum nie.


</doc>
<doc id="86756" url="https://af.wikipedia.org/wiki?curid=86756" title="Slag van Bloedrivierpoort">
Slag van Bloedrivierpoort

Die Slag van Bloedrivierpoort het op 17 September 1901 plaasgevind by Bloedrivierpoort net wes van Vryheid, KwaZulu-Natal tydens die Tweede Vryheidsoorlog. 'n Boeremag van net oor die 1000 man onder bevel van genl. Louis Botha het met 'n Britse mag van 1200 man onder bevel van kolonel Gough slaags geraak.

Generaal Louis Botha het die grens vanaf die Oos-Transvaal na KwaZulu-Natal oorgesteek om die oorlog na die provinsie te neem aan die begin van September. Op 17 September word sy mag gewaar deur die Britte en hulle maak reg om aan te val. Botha was egter bewus van hulle planne en voer 'n teenaanval uit. Hy betrap die Britte totaal onverwags en gou hys hulle die witvlag. Botha neem 250 van die Britse soldate gevange en daar was 40 Britse dooies en gewondes. Hy lê ook beslag op al hulle wapens en ammunisie asook twee veld kanonne. Aan die Boerekant het slegs een burger gesneuwel en drie was gewond.




</doc>
<doc id="86758" url="https://af.wikipedia.org/wiki?curid=86758" title="Slag van Bakenlaagte">
Slag van Bakenlaagte

Die Slag van Bakenlaagte het op 30 Oktober 1901 plaasgevind by Bakenlaagte in die Oos-Transvaal tydens die Tweede Vryheidsoorlog. 'n Boeremag bestaande uit ses kommando's onder bevel van genl. Louis Botha het met 'n Britse mag van 200 man onder bevel van kolonel Benson slaags geraak.

Na sy tog deur KwaZulu-Natal en die gepaardgaande Slag van Bloedrivierpoort het Botha teruggekeer na die Oos-Transvaal. Hy het 'n noue ontkoming gehad met 'n Britse mag op die plaas Schimmelhoek, oos van Ermelo maar slaag tog daarin om te ontsnap. Op 29 Oktober deel kommandant H.S. Grobler hom mee dat 'n Britse mag by Swakfontein, sowat 20 km wes van Bethal, kamp opgeslaan het. Dié mag bestaan uit 2000 soldate, met veldkanonne en waens. Grobler het die Britse mag al vir 'n geruime tyd gepla. Die Britse mag onder bevel van kolonel Benson was berug daarvoor dat hulle op groot skaal die Boere se plase geplunder en die vroue en kinders weggevoer het na die konsentrasiekampe.

Benson se troepe was oor 'n wye gebied versprei op die oggend van 30 Oktober toe Grobler hulle aanval. Benson onderskat die Boeremag se getalle aanvanklik en doen geen teen-aanvalle nie. Dit het ook begin reën en 'n sterk wind het begin waai wat die sigbaarheid belemmer het. Die agterhoede van Benson se troepe word gou oorrompel. Teen 12-uur het Botha die slagveld bereik met sy 400 burgers. Die Boeremagte herorganiseer hulle self; twee groepe val Benson se flanke aan en Botha val die middel aan met 800 burgers. Die Britte val terug na 'n lae heuwel waar hulle kanonne was. Aanvanklik bied hulle weerstand maar word gou oorwin en hulle lei swaar ongevalle. Benson word self twee keer gewond en die Boere verower die heuwel en neem die kanonne oor. Die Boere swaai die kanonne om en skiet nou op die Britse kamp. Botha beveel later die Boere om hulle vuur te staak aangesien hy bewus was dat daar vroue en kinders in die kamp was. Sodoende is 'n gulde geleentheid verspil om 'n groot oorwinning te behaal.

Verliese aan die Britse kant: 66 gesneuweldes, 165 gewondes en 120 word krygsgevangene. Benson het later beswyk aan sy wonde. Ongevalle vir die Boere was minder as 'n 100.




</doc>
<doc id="86759" url="https://af.wikipedia.org/wiki?curid=86759" title="Van Zyl">
Van Zyl

Van Zyl is 'n Afrikaanse familienaam wat algemeen in Suidelike Afrika aangetref word.
Die familienaam is van die Nederlandse familienaam "Van Zijl" afgelei.
Dit beteken "vanaf Zijl", waar "Zijl" 'n argaïese term vir 'n keersluis is.




</doc>
<doc id="86767" url="https://af.wikipedia.org/wiki?curid=86767" title="Khwezinaledi">
Khwezinaledi

Khwezinaledi is 'n swart township in Lady Grey. Dit is geleë in die Senqu Plaaslike Munisipaliteit van die Joe Gqabi-distrik in die Oos-Kaap.


</doc>
<doc id="86768" url="https://af.wikipedia.org/wiki?curid=86768" title="Steve Tshwete, Lady Grey">
Steve Tshwete, Lady Grey

Steve Tshwete is 'n swart township aangrensend aan Kwezinaledi in Lady Grey. Dit is geleë in die Senqu Plaaslike Munisipaliteit van die Joe Gqabi-distrik in die Oos-Kaap.


</doc>
<doc id="86774" url="https://af.wikipedia.org/wiki?curid=86774" title="Teenpous Paschalis I">
Teenpous Paschalis I

Na die kort pontifikaat van Pous Konon was daar twee moontlike opvolgers: Theodorus en Paschalis. Theodorus was die kandidaat van die burgers van Rome. Paschalis het steun gesoek by die eksarg Johannes Platyn van Ravenna. Hy het glo die eksarg 100 pond goud belowe. Pous Sergius I word tot kompromis-kandidaat verkies. Paschalis beroep hom weer op die eksarg. Die eksarg kom na Rome maar skaar hom agter Sergius wat glo die 100 pond goud betaal het. Theodorus berus by die verkiesing van Sergius, maar Paschalis bly in verset. Uiteindelik word hy van toordery aangekla en na 'n klooster verban. Tot by sy dood het hy homself as die ware pous beskou.


</doc>
<doc id="86775" url="https://af.wikipedia.org/wiki?curid=86775" title="Vlag van Broenei">
Vlag van Broenei

Die nasionale vlag van Broenei is op 29 September 1959 amptelik in gebruik geneem. Die vlag vertoon twee parallelogramme in wit bo en swart onder van die skilhoek na onder in die wapperkant op ’n geel baan. In die middel is embleem van Broenei in rooi.

Die geel stel die Sultan van Broenei voor. In Suidoos-Asië is geel tradisioneel die koninklike kleur en die koninklike standaarde van Maleisië en Thailand, asook die vlag van Sarawak en die presidensiële vlag van Indonesië gebruik ’n geel baan.

Die embleem bestaan uit ’n sekelmaan (wat Islam voorstel) wat met ’n sambreel (wat monargie voorstel) saamgesmelt is saam met twee hande weerskante wat opwaarts wys (wat die welwillendheid van die regering voorstel). Onder die sekelmaan is ’n lint. Op die sekelmaan en lint is Arabiese inskripsie wat vertaal word na "Staat van Broenei, Woning van vrede" en Broenei se leuse "Altyd in diens met God se leiding".

Die swart en wit parallelogramme stel Broenei se hoofministers voor.

Die vlag in sy huidige vorm, behalwe vir die embleem, is sedert 1906 in gebruik toe Broenei ’n Britse protektoraat geword het na die ondertekening van ’n ooreenkoms tussen Broenei en Groot-Brittanje.

Die embleem is in 1959 op die vlag gesuperponeer na die promulgasie van die Grondwet van 29 September 1959.

Die ontwerp is behou toe die land op 1 Januarie 1984 volle afhanklikheid verkry het en as "Brunei Darussalam" ("Staat van Broenei, Woning van Vrede").

Sy Majesteit die Sultan het ’n persoonlike standaard in geel waarop die koninklike embleem op ’n rooi agtergrond in die middel van die standaard is.

Die standaard van Haar Majesteit die Raja Isteri is liggeel met die koninklike embleem op ’n rooi agtergrond in die middel van die standaard.

Die Perdana Wazir het ook ’n persoonlike standaard wat deur Sy Majesteit die Sultan aan hom toegeken is. Die standaard is gesuperponeerde wit in die middel van die vlag met die koninklike embleem in liggeel. Die embleem word ondersteun deur “Si Kikil”, ’n kris wat met sy skede gekruis is.

Die persoonlike standaarde van die Pengiran Bendahara, Pengiran Digadong, Pengiran Pemancha en Pengiran Temenggong is onderskeidelik wit, groen, swart en rooi.

Die Sultan het ook persoonlike vlae aan laer amptenare, bekend as die Pengiran Cheteria, toegeken asook aan Pengiran en ander onderdane. Onder die Pengiran en hoogwaardigheidsbekleërs wat gemagtig is om persoonlike standaarde te gebruik, is:

Hul persoonlike standaarde inkorporeer die koninklike embleem in rooi op ’n geel agtergrond in die vlag se skildhoek.



</doc>
<doc id="86776" url="https://af.wikipedia.org/wiki?curid=86776" title="Gemeenskap van Portugese Lande">
Gemeenskap van Portugese Lande

Die Gemeenskap van Portugese Lande (Portugees: "Comunidade dos Países de Língua Portuguesa"; CPLP) is 'n internasionale organisasie wat uit 9 onafhanklike lande bestaan, waar Portugees 'n amptelike taal is; hulle is Portugal en sy vorige kolonies. Die organisasie poog om die kollektiewe stem van die Portugeessprekende wêreld te verteenwoordig. Hulle doel is om die belange, vooruitgang en welsyn van Portugeessprekende mense te beskerm.

Die CPLP is op 17 Julie 1996 gestig en het aanvanklik 7 lede gehad. Die hoofkantoor van die CPLP is in die "Palácio dos Condes de Penafiel" in Lissabon.






</doc>
<doc id="86779" url="https://af.wikipedia.org/wiki?curid=86779" title="Roger Bannister">
Roger Bannister

Sir Roger Gilbert Bannister, CBE (23 Maart 1929 – 3 Maart 2018), was 'n voormalige Britse atleet en neuroloog. Hy was die eerste persoon wat 'n droommyl gehardloop het.

Baie mense het gedink dit was onmoontlik om 'n myl in minder as vier minute te hardloop, en dat dit 'n natuurlike beperking van die menslike liggaam was, totdat Bannister dit op 6 Mei 1954 in Oxford vermag het. Ten tyde van die wedloop was hy 1,87 m lank en het hy 70 kg geweeg.

Bannister is op 23 Maart 1929 in Harrow, Middlesex, in Engeland gebore. Hy het sy land tydens die Olimpiese Somerspele van 1952 verteenwoordig en was die eerste persoon om "Sports Illustrated" se "Sportman van die Jaar"-toekenning in Januarie 1955 te ontvang.

Hy was 'n neuroloog en akademikus aan die Pembroke College in Oxford. Hy tree in 2001 af en is in 2011 met Parkinson se siekte gediagnoseer.






</doc>
<doc id="86780" url="https://af.wikipedia.org/wiki?curid=86780" title="Nicéphore Niépce">
Nicéphore Niépce

Nicéphore Niépce (geb. Joseph Niépce; 7 Maart 1765 – 5 Julie 1833) was ’n Franse uitvinder, wat veral bekend is as een van die uitvinders van fotografie. Hy het heliografie uitgevind, ’n tegniek waarmee die wêreld se oudste foto wat behoue gebly het, "View from the Window at Le Gras", in 1826 geneem is. 

Nog een van sy uitvindsels is die binnebrandenjin, wat hy uitgedink, geskep en saam met sy ouer broer, Claude Niépce, ontwikkel het.


</doc>
<doc id="86784" url="https://af.wikipedia.org/wiki?curid=86784" title="Louis Daguerre">
Louis Daguerre

Louis-Jacques-Mandé Daguerre (18 November 1787 – 10 Julie 1851) was ’n Franse kunstenaar en fotograaf wat veral bekend is vir sy uitvinding van die daguerreotipe-proses in fotografie. Hoewel hy die bekendste is vir sy bydraes tot laasgenoemde medium, was hy ook ’n suksesvolle skilder en ’n ontwikkelaar van die dioramateater.


</doc>
<doc id="86786" url="https://af.wikipedia.org/wiki?curid=86786" title="Steenbok-natuurreservaat">
Steenbok-natuurreservaat

Die Steenbok-natuurreservaat is op Leisure Isle by Knysna. Dit bestaan uit twee dele, naamlik Steenbokpark en die westelike deel Kingfisher Creek. Dit word verbind met Roger's Way. Die reservaat is in 2005 gestig.



</doc>
<doc id="86787" url="https://af.wikipedia.org/wiki?curid=86787" title="Daguerreotipe">
Daguerreotipe

Daguerreotipe (ook genoem daguerreotipie) is ’n fotografiese proses wat in 1839 deur die Franse uitvinder en fotograaf Louis-Jacques-Mandé Daguerre bekend gestel is – die eerste sodanige proses wat algemeen gebruik is. Teen die vroeë 1860's het ander prosesse wat goedkoper was en korter beligtingstye moontlik gemaak het, dit feitlik heeltemal vervang.

Die daguerreotipe-beeld word gemaak op gejodeerde silwer of versilwerde koperplaatjies wat onder ’n veiligheidslig blootgestel word aan halogeengasse. Die plaat word dan na die kamera gedra in ’n ligdigte houer. Wanneer die deklaag verwyder word, word die gesensiteerde oppervlak aan die beeld blootgestel wat deur die lens in die donker kamera geprojekteer word. So word ’n onsigbare, latente beeld op die plaat geskep wat dan ontwikkel word deur dit aan kwikdampe bloot te stel. 

Ná die ontwikkeling word die liggevoeligheid van die plaat stopgesit deur die oorblywende silwerhalogenide te verwyder. Daarna word ’n goudchloriedoplossing op die beeld aangebring en dit word vir ’n kort rukkie oor ’n vlam verhit, en dan afgespoel en droog gemaak. Selfs ná hierdie ingewikkelde proses is die oppervlak steeds baie delikaat en die silwer kan aanslaan weens blootstelling aan lug; daarom moet die plaat in ’n lugdigte houer onder glas gebêre word.

Verskeie soorte antieke foto's word soms verkeerdelik daguerreotipes genoem, veral wanneer hulle in klein, versierde houers voorkom soos dié waarin daguerreotipes gewoonlik gebêre is. Die term verwys egter net na foto's wat met die bogenoemde metode ontwikkel is – ’n proses wat net tussen die 1840's en die laat 1850's algemeen gebruik is.




</doc>
<doc id="86790" url="https://af.wikipedia.org/wiki?curid=86790" title="Alphonse Giroux">
Alphonse Giroux

François-Simon-Alphonse Giroux († 1 Mei 1848 in Parys, Frankryk) was ’n Franse kunsrestoureerder en meubelmaker.

Hy het as skilder onder Jacques-Louis David studeer en aan die einde van die 18de eeu ’n kunsretourasiesaak begin. Hy was die amptelike restoureerder van die Notre Dame-katedraal in Parys, asook van kunswerke deur Louis Daguerre, Charles Marie Bouton, Charles Arrowsmith, Charles Renoux en ander. Verder het hy meubels gemaak en gerestoureer. 

Giroux het ook daguerreotipe-kameras gemaak wat deur Daguerre ontwerp is.


</doc>
<doc id="86792" url="https://af.wikipedia.org/wiki?curid=86792" title="Alhazen">
Alhazen

Abū ʿAlī al-Ḥasan ibn al-Ḥasan ibn al-Haytham (Arabies: أبو علي، الحسن بن الحسن بن الهيثم), dikwels genoem Ibn al-Haytham (in die Weste bekend as Alhazen of Alhacen; omstreeks 965 – omstreeks 1040) was ’n vooraanstaande Arabiese wetenskaplike, wiskundige, sterrekundige, filosoof en fisikus wat bydraes gelewer het op die terreine van optika, sterrekunde, wiskunde, meteorologie, visuele persepsie en wetenskaplike metodiek.

In die Middeleeuse Europa was sy bynaam Ptolemaeus Secundus ("Ptolemaeus die Tweede") of bloot "Die Fisikus". 

Volgens een weergawe van sy biografie het al-Haytham geglo hy kan oorstromings van die Nyl met die toepassing van sy wiskundekennis voorkom. Nadat Al-Hakim bi-Amr Allah, die sesde heerser van die Fatimidiese Kalifaat, hom opdrag gegee het om dit te doen, het hy besef dit is nie moontlik nie. Hy het vir sy lewe gevrees en voorgegee hy is kranksinnig. Hy is toe in huisarres geplaas. Ná Al-Hakim se dood kon hy bewys dat hy nie kranksinnig is nie, en hy het vir die res van sy lewe geld gemaak deur wiskundewerke te skryf en klas te gee.



</doc>
<doc id="86795" url="https://af.wikipedia.org/wiki?curid=86795" title="Droommyl">
Droommyl

'n Droommyl is die term wat gebruik word wanneer 'n atleet daarin slaag om 'n myl (1609.344 meter) onder 4 minute te hardloop. Roger Bannister is die eerste persoon wat daarin geslaag het om 'n droommyl af te lê; sy tyd was 3:59.4. Hy het dit vermag op 6 Mei 1954. Die rekord het net ses weke gestaan tot die Australiër, John Landy, dit verbeter het tot 3:58.0.

John Walker het op 12 Augustus 1975 in Gotenburg daarin geslaag om die myl in 3:49:04 af te lê, die eerste "supermyl".

Omrede die myl nie 'n Olimpiese item is nie, word dit baie min gehardloop.

De Villiers Lamprecht is die eerste Suid-Afrikaner wat 'n droommyl gehardloop het en wel in Stellenbosch op 13 November 1963 in 'n tyd van 3:59:06. Johan Fourie is die eerste persoon wat twee droommyle binne een uur gehardloop het op 9 Februarie 1987 in Stellenbosch.

Die top 10 Suid-Afrikaanse atlete:



</doc>
<doc id="86796" url="https://af.wikipedia.org/wiki?curid=86796" title="Lens">
Lens

’n Lens is ’n optiese toestel wat lig kan deurlaat en die strale na mekaar toe buig (konvergeer) of versprei (divergeer). ’n Eenvoudige lens bestaan uit ’n enkele optiese element, terwyl ’n saamgestelde lens uit verskeie eenvoudige lense met ’n gemeenskaplike as bestaan; met veelvoudige elemente kan optiese foute beter reggestel word as met ’n enkele lens. Lense word gewoonlik gemaak van glas of deursigtige plastiek.

Die woord "lens" kom van die Latynse naam vir die lensie omdat ’n bollens die vorm van ’n lensie het. Die genusnaam van die lensieplant is "Lens", en die spesie wat die meeste geëet word, is "Lens culinaris".

Lense word geklassifiseer volgens die kromming van die twee kante. ’n Lens is ’n bollens (ook ’n konvekse, konvergerende of positiewe lens genoem) as altwee kante bolvormig is. ’n Lens met twee hol kante is ’n hollens (ook ’n konkawe, divergerende of negatiewe lens genoem). As die een kant plat en die ander kant bolvormig is, word dit ’n vlakbollens genoem. ’n Vlakhollens se een kant is plat en die ander kant hol. As die een kant bolvormig en die ander kant hol is soos dié wat in brille gebruik word, is dit ’n holbollens of konkaaf-konvekse lens.

As die lens holvormig is, word die lig versprei en die beeld verklein. As dit bolvormig is, word die ligstrale na mekaar toe gebuig en dit kan die beeld óf vergroot óf verklein, afhangend van hoe dit gebruik word. Vir baie doeleindes word groepe lense gebruik om die verlangde effek te verkry, en dit word meestal ’n objektieflens genoem.

’n Spieël is nie ’n lens nie, maar ’n vlak spieël kan vergelyk word met ’n vlak ligbrekende oppervlak. Die beeld word nie vergroot of verklein nie, maar verander slegs van rigting. Met ’n hol- of bolspieël gebeur dieselfde; net die rigting verander effens meer of minder.
Die mate waarin die lig van rigting verander as dit deur ’n lens skyn, hang af van die hoek tussen die ligstraal en die oppervlak van die lens. Elke optiese stelsel het ’n optiese as waarlangs die lense simmetries is en waarlangs lig nie verbuig word nie. In eenvoudige gevalle kan die lyn wat reguit deur die middel van ’n lens loop as die optiese as beskou word omdat die meeste lense simmetries is, en daarom sal ’n ligstraal wat reguit deur die middel van die lens skyn, nie van rigting verander nie.

Elke lens het twee fokusse of brandpunte.

By ’n positiewe lens is dit:

By ’n negatiewe lens is dit:

Omdat dit by negatiewe lense gaan om die punte van waar die strale blyk te kom en waar dit lyk of hulle saamkom, word hier van virtuele fokusse gepraat. Die fokus- of brandpuntafstande is in albei gevalle die afstand tussen die fokusse en die middel van die lens.

Bekende gebruike van lense is by brille, kontaklense en implantaatlense. Die doel daarvan is om brekingsafwykings van die ooglens of die horingvlies reg te stel. Dit geld veral vir bysiendheid, versiendheid en presbiopie (ouderdomsversiendheid). In die eersgenoemde twee gevalle kom die fokusafstand van die oog nie ooreen met die afstand tussen die ooglens en die netvlies (= die beeldafstand) nie. In die derde geval is die ooglens weens veroudering onvoldoende in staat om sy fokusafstand aan te pas.

Ook afwykings in die vorm van die lens of horingvlies, soos astigmatisme, kan reggestel word.

Die objektieflens wat onder meer in fotografie gebruik word, is saamgestelde lense. In ’n objektief kompenseer die afsonderlike lense soveel moontlik vir mekaar se afbeeldingsfoute sodat die afbeelding so suiwer moontlik is.

Ook projektors gebruik saamgestelde lense. Dié objektiewe is geoptimaliseer vir ’n klein voorwerpafstand en ’n groot beeldafstand (dus net andersom as by ’n fotografiese objektief). ’n Projektor bevat ook ’n kondensor om die lig optimaal te gebruik.

Dieselfde metode word in ’n donkerkamer in ’n vergroter gebruik om filmnegatiewe mee af te druk. Hier is die beeldafstand veel kleiner as by ’n projektor.

Die voorwerpafstand van verkykers is meestal veel groter as die brandpuntafstand, of selfs oneindig. By die teleskoop is die voorwerpafstand in beginsel altyd oneindig. By ’n verkyker word die beeld deur ’n oogstuk bekyk. By eenvoudige teleskope gebeur dit ook, maar by teleskope vir wetenskaplike ondersoek word die beeld altyd deur ’n kamera opgeneem. Dit lei nie net tot langer beligtingstye nie, maar maak dit ook moontlik om die beelde vir wetenskaplike publikasies te gebruik.

In ’n mikroskoop is die voorwerpafstand kleiner as die beeldafstand. Die beeld word deur ’n oogstuk bekyk, maar kan uiteraard ook gefotografeer word.

Oogstukke word gebruik om na beelde te kyk wat deur ’n objektief gevorm is. Die basiese beginsel van ’n oogstuk is vir alle gebruike dieselfde: om as vergrootglas te dien.

Hier word ’n miniatuurlens gebruik om die laserstraal op die spore te fokus.

Buiten vir lig is dit ook moontlik om "lense" te maak om "strale" van ander golfverskynsels van rigting te laat verander. ’n Bekende gebruik is die fokus van elektronebundels in elektronemikroskope. In katodestraalbuise, soos in klassieke televisietoestelle en rekenaarskerms, is daar elektronelense wat die elektronebundels op die skerm fokus en so vir ’n skerper beeld sorg. Ook vir die fokus van deeltjiebundels in deeltjieversnellers word elektronelense gebruik.

In sterrekunde is sprake van ’n gravitasielens, waar ligstrale afgebuig word in ’n swaartekragveld. Dié verskynsel, wat beskryf word deur die algemene relatiwiteitsteorie, moet ingereken word by waarnemings naby swaar voorwerpe soos die son, ’n sterrestelsel of ’n swartkolk.

In geofonie word vir seismiese ondersoeke gebruik gemaak van die afbuiging van geluidsgolwe in gesteentes.



</doc>
<doc id="86806" url="https://af.wikipedia.org/wiki?curid=86806" title="Giambattista della Porta">
Giambattista della Porta

Giambattista della Porta, ook bekend as Giovanni Battista Della Porta en John Baptist Porta, was ’n Italiaanse geleerde, veelweter en dramaturg wat in Napels gewoon het tydens die Wetenskaplike Rewolusie en die Reformasie.

Hy het hom tydens die grootste deel van sy lewe met wetenskap besig gehou. Sy bekendste werk, wat in 1558 vir die eerste keer gepubliseer is, was "Magiae Naturalis" ("Natuurlike Towerkrag"). Daarin het hy ’n verskeidenheid onderwerpe aangeraak wat hy ondersoek het, insluitende die okkulte, astrologie, alchemie, wiskunde, meteorologie en filosofie. 


</doc>
<doc id="86810" url="https://af.wikipedia.org/wiki?curid=86810" title="Brownie">
Brownie

Brownie is die naam van ’n gewilde reeks eenvoudige en goedkoop kameras wat deur Eastman Kodak vervaardig is. Dit het goedkoop, maklike fotografie gewild gemaak. 

Die eerste Brownie, wat in Februarie 1900 bekend gestel is, was ’n baie basiese bokskamera van harde karton met ’n eenvoudige holbollens wat vierkantige 2¼ dm.-foto's op 117-rolfilm geneem het. Met sy eenvoudige kontroles en goedkoop prys van $1, was dit ’n kamera wat almal veronderstel was om te kan bekostig. Dit is genoem na die gewilde tekenprent deur Palmer Cox.

Een van die gewildste Brownie-modelle was die Brownie 127, waarvan miljoene tussen 1952 en 1967 verkoop is. 



</doc>
<doc id="86813" url="https://af.wikipedia.org/wiki?curid=86813" title="Blanke Keniane">
Blanke Keniane

Blanke of Wit Keniane (Engels: "White Kenyans") is ’n term wat verwys na die blanke etniese groep van Kenia. Die meerderheid blanke Keniane is van Britse afkoms. Hulle aantal word op sowat 67 000 gereken, van wie 35 000 burgers van Kenia is (die 2009-syfer) en die res Britse uitgewekenes (volgens 'n skatting deur die BBC in 2006). Volgens dié skattings het Kenia die derde grootste blanke bevolking in Afrika naas Suid-Afrika en Namibië.



</doc>
<doc id="86818" url="https://af.wikipedia.org/wiki?curid=86818" title="Västerbotten Folkblad">
Västerbotten Folkblad

Folkbladet (of Folkbladet Västerbotten) is 'n Sweedse sosiaal-demokratiese koerant wat sedert 1917 in Umeå uitgegee word. Tot 18 April 2012 is die koerant onder die naam "Västerbotten Folkblad" of "VF" uitgegee.

Die koerant word elke oggend, behalwe op Sondae, gepubliseer en bevat hoofsaaklik beriggewing oor Västerbotten. Die oplaag beloop 15 700 kopieë in 2004 en 14 000 kopieë in 2007. In 2013 het dit gedaal tot 9 700 kopieë.

Die koerant is vroeg in 2000 weens die swak ekonomie deur "Stiftelsen VK-press" uitgekoop (ook die eienaar van "Västerbottens-Kuriren") om te verseker dat hulle subsidie kon bly kry ("Presstöd") vir die twee dagblaaie. In 2008 het die koerant subsidie van 15 328 000 krone van die staat ontvang.



</doc>
<doc id="86819" url="https://af.wikipedia.org/wiki?curid=86819" title="Guitars – the Museum">
Guitars – the Museum

Guitars - the Museum is 'n kitaarmuseum in Umeå, Swede. 

Die museum is in 'n baksteengebou geleë wat voorheen 'n skool (die "Vasaskolan") gehuisves het. Behalwe die museum is daar ook 'n rock-klub, 'n restaurant en 'n musiekwinkel in die gebou. Die museum is einde Januarie 2014 geopen, tydens die opening van "Umeå - Kulturele Hoofstad van Europa 2014".

Die museum word as 'n gesamentlike onderneming deur die musiekwinkel se personeel bedryf. Die munisipaliteit van Umeå het tot die koste vir die opknapping en aanpassing van die perseel bygedra, en het die museum met 'n jaarlikse bydrae van 2,4 miljoen Sweedse krone ondersteun in 2014 en 2015.

Die museum se versameling bestaan ​​hoofsaaklik uit elektriese kitare uit die jare 1950 en 1960, asook 'n kleiner versameling van elektriese baskitare asook alles wat met die geskiedenis van die elektriese kitaar verband hou. Die versameling is sedert die 1970 deur die broers Mikael en Samuel Ahden ingesamel, die versameling is egter nooit as 'n geheel aan die publiek vertoon totdat die museum geopen is nie. Met 'n totaal van meer as 500 kitare is die museum die grootste van sy soort in die wêreld.


</doc>
<doc id="86820" url="https://af.wikipedia.org/wiki?curid=86820" title="Akademiese hospitaal van Norrland">
Akademiese hospitaal van Norrland

Akademiese hospitaal van Norrland (Sweeds: "Norrlands universitetssjukhus (Nus)") is een van die grootste hospitale in die noorde van Swede. Die hospitaal is in Umeå in die provinsie Västerbottens län geleë.

Die hospitaal is verbonde aan die Universiteit van Umeå. Naas akademiese hospitaal is dit ook die plaaslike hospitaal vir Swede se vier noordelike provinsies.



</doc>
<doc id="86821" url="https://af.wikipedia.org/wiki?curid=86821" title="Sparken">
Sparken

Sparken is 'n skaatspark naby "Hamnmagasinet" en die Ume-rivier in die sentrum van Umeå, Swede.

Die park is direk onder die Tegsbron-brug oor die rivier gebou. Dit is ongeveer 20 meter breed en 120 meter lank. Die park se naam is deur middel van 'n kompetisie bepaal. Dit is deur 'n verwysingsgroep ontwikkel en die Kanadese firma "New Line Skateparks INC" was vir die finale ontwerp verantwoordelik. Die park is van beton gebou met relings en ​​'n omringende heining. Die bouwerk is in 2009 voltooi en was die eerste deel van 'n groot projek waarin die stad se sentrum vernuwe is. In 2012 het die park die "Sveriges Arkitekter Övre Norrlands Arkitektur"-prys gewen.



</doc>
<doc id="86824" url="https://af.wikipedia.org/wiki?curid=86824" title="IKSU">
IKSU

IKSU ("Idrottsklubben Studenterna i Umeå") is 'n sportklub en nie-winsgewende organisasie in die Sweedse stad Umeå. Die klub het twee fasiliteite, naamlik "IKSU sport" by die kampus van die Universiteit van Umeå en "IKSU spa" in Umedalen. Dit het 18 000 lede en is daarom een van die land se grootste sportklubs. 

Die organisasie is op 5 Mei 1959 gestig as "Umeå Studenters Idrottsförening" (USIF). In 1960 is dit na sy huidige naam, "Idrottsklubben Studenterna i Umeå" (IKSU) vernoem. Die eerste binnenshuise arena is in 1983 geopen en sedertdien is dit verskeie kere uitgebrei. "IKSU spa" is in 2003 geopen. Die "Brännbollscupen" word jaarliks georganiseer. Die eerste toernooi is in 1974 aangebied en sedert 1997 het dit wêreldbeker-status. In 2009 het hulle SEK 87 miljoen wins getoon en 70 werknemers gehad.




</doc>
<doc id="86825" url="https://af.wikipedia.org/wiki?curid=86825" title="Bismut">
Bismut

Bismut is 'n chemiese element in die periodieke tabel met die simbool Bi en atoomgetal van 83.

Bismut word as element in die natuur aangetref, asook in lood- of koperertse. Dit is 'n taamlik seldsame element wat as ongeveer 1–2 mg per ton aangetref word. (Vir platinum is dit 5 mg/ton). Daar is bismutminerale soos bismuthiet , bismiet en bismutiet ..

In teenstelling tot ander pnikogene word bismut net in een romboëdriese allotroop aangetref wat 'n silwerwit kleur het met 'n rooierige tint. Die resitiwiteit is ongeveer 107 μΩcm wat die hoogste waarde van alle metale is. Dit het die grootste Hall-effek en dit is die mees diamagnetiese metaal van alle elemente. Saam met water en gallium is dit een van min materiale wat krimp wanneer dit smelt.


</doc>
<doc id="86834" url="https://af.wikipedia.org/wiki?curid=86834" title="Olie Kolonie">
Olie Kolonie

Olie Kolonie is 'n Afrikaanse rolprent wat op 19 Mei 1975 vrygestel is. Die regisseur was Neil Hetherington terwyl Hein Toerien die skryfwerk behartig het. Die hoofrolle word deur Hans Strydom, Nic de Jager en Rika Sennett vertolk.

Hierdie is 'n komedie vir die hele gesin met geen ouderdomsperk op nie.




</doc>
<doc id="86840" url="https://af.wikipedia.org/wiki?curid=86840" title="Teenpous Theofilactus">
Teenpous Theofilactus

Theofilactus was 'n aartsdeken van die Rooms-Katolieke Kerk. Na die dood van Pous Stefanus II in 757 het die Bisantynse faksie hom tot pous verkies. Die meerderheid het egter die oorlede pous se broer Pous Paulus I verkies. Theofilactus het die keuse aanvaar en in pouslike diens gebly. Hy was Pous Adrianus I se afgevaardigde by die sinode van Frankfurt in 794.


</doc>
<doc id="86847" url="https://af.wikipedia.org/wiki?curid=86847" title="Hans Strydom (akteur)">
Hans Strydom (akteur)

Hans Strydom is 'n Suid-Afrikaanse akteur en skrywer. Hy is veral bekend vir sy rol as dr. Stephen Marshall in "The Gods Must Be Crazy II" (1989). Hy is ook 'n bekende TV-persoonlikheid en het in verskeie Afrikaanse sepies en rolprente gespeel.

Johannes Strydom is op 14 Mei 1947 in Durban in Natal, Suid-Afrika gebore. Hy studeer regte aan die Universiteit van Potchefstroom en begin in 1964 by die Departement van Justisie, in Durban se magistraatshof te werk. In 1972 was hy 'n staatsaanklaer in Ladysmith en tussen 1972 en 1976 was hy 'n magistraat by die hoofkantoor van die Departement van Justisie.

In 1976 bedank hy sy werk om 'n akteur te word. Hy was die eerste persoon (saam met David Hall-Green) om Suid-Afrikaners in Januarie 1976 op TV tydens die land se eerste nasionale uitsendings te verwelkom.

Strydom het sedertdien in verskeie TV-reekse opgetree, insluitende: "Binnelanders", "Plek van die Vleisvreters", "Westgate", "Generations", "Egoli", "The Res", "Platinum" en "Oepse Daisy".

Hy het ook in verskeie rolprente gespeel, soos: "Iemand Soos Jy" (1976), "Diamant en die Dief" (1978), "Someone Like You" (1978), "Herfsland" (1982), "The Emissary" (1988) en "The Gods Must Be Crazy II" (1989).

In 2000 wen hy 'n saak teen die SAUK wat nie akteurs behoorlik vir heruitsendings beloon het nie. Sedertdien help hy kunstenaars om die korrekte fooie van die SAUK te eis.

As akteur:

As produksiebestuurder:

As homself:



</doc>
<doc id="86849" url="https://af.wikipedia.org/wiki?curid=86849" title="Shrewsbury">
Shrewsbury

Shrewsbury (uitgespreek /ˈʃruːzbri/) is die hoofdorp ("county town") van die Engelse graafskap Shropshire en is naby die grens met Wallis (sowat 14 km) geleë. Die dorp het 'n bevolking van sowat 72 duisend in 2011 gehad en dus is dit ook die tweede grootste nedersetting (naas Telford) in die graafskap.




</doc>
<doc id="86850" url="https://af.wikipedia.org/wiki?curid=86850" title="Hans Strydom">
Hans Strydom

Hans Strydom kan na een van die volgende persone verwys:



</doc>
<doc id="86851" url="https://af.wikipedia.org/wiki?curid=86851" title="Optiese as">
Optiese as

In geometriese optika is die optiese as van ’n brekende of weerkaatsende optiese element die loodregte lyn wat saamval met die simmetrie-as van die element. By ’n lensstelsel is die optiese as die lyn wat gevorm word deur die optiese asse van die afsonderlike lenselemente. 

In eenvoudige gevalle kan ’n mens die loodregte lyn deur die krommingsmiddelpunte van die lensoppervlakke as die optiese as beskou, maar dit is nie altyd die geval nie.


</doc>
<doc id="86852" url="https://af.wikipedia.org/wiki?curid=86852" title="Simmetrie">
Simmetrie

Simmetrie (van die Griekse συν, "saam", en μετρον, "maat") by ’n voorwerp is wanneer twee helftes van die voorwerp mekaar se spieëlbeeld is. Dit kan geld vir ’n punt, lyn of plat vlak. 


Wiskundig kan simmetrie in simmetrie-elemente weergegee word. 'n Element is 'n operator wat die koördinate van een punt omsit na die koördinate van 'n simmetries gelykwaardige punt. 'n Voorbeeld is 'n spieëlvlak in die 'n (x,y)-vlak in drie dimensies. Ons kan dit aangee met die simbool m. Die spieël-operasie m uitgevoer op 'n punt (x,y,z) gee

of:

Spieëling is 'n voorbeeld van "rotasiesimmetrie". Daar bestaan andere soorte simmetrieë soos die "translasiesimmetrie" waar 'n verskuiwing 'τ tot 'n gelywaardige punt voer. 'n Translasie-element T kan geskryf word as:

Spieëlvlakke is net een vorm van rotasiesimmtrie. Andere vorme is:

Die inversiepunt i keer alle drie koördinate om

'n Rotasie-as van orde n draai 'n punt oor 'n sekere hoek formula_5

Vir n=2 gee dit 'n tweetallige as C en die operasie kan geskryf word as:

Hier het ons die z-as as draaiingsas gekies, maar ook andere asse kan gekies word

'n Viertallige as (n=4) draai 'n punt met 90 grade. Dié operasie moet vier maal uitgevoer word om terug te keer tot die oorsponklike punt

Die operasie van 'n rotasiespieëlas kan gesien word as 'n rotasie gevolg deur 'n spieëling.

Die element S is 'n voorbeeld: rotasie oor 90 grade om die z-as gevolg deur spieëling om die (x,y) vlak. Die kombinasie gee die operasie:

'n Alternatief is die te beskryf as rotasie gevolg deur "inversie" (met simbool formula_14), maar die twee bekrywings is nie heeltemaal identiek nie, omdat rotasie+inversie die element S oplewer.

Simmetrie-elemente kan gekombineer word en vorm wiskundige groepe.

'n Wiskundige groep bevat

Die eenheidselement is 'n operasie wat die koördinate van die punt nie verander nie:

Die kombinasie van m met homself lewer E op:

Dat wil sê dat die twee elemente m en E saam 'n wiskundige groep vorm. Groepe kan egter baie meer elemente bevat as net twee, soos in dié geval.

'n Voorbeeld is die groep {E, C,C,C} wat uit vier elemente bestaan, waarby CC=E, maar CC=C

Lynsimmetrie: Wanneer ŉ vorm gevou kan word sodat die een helfte van die vorm presies op die ander helfte van die vorm kan pas. 

Simmetrielyn: Die lyn wat ŉ vorm in twee identiese helftes verdeel.

Rotasiesimmetrie: Wanneer jy ŉ vorm kan draai (roteer) om in homself te pas voordat ŉ volle omwenteling voltooi is. 
Orde van rotasiesimmetrie: Die aantal kere wat die vorm in homself kan pas terwyl ŉ omwenteling voltooi word. 

Oneindig: Hou nie op die/kan nie getel word nie. 

Roteer/rotasie: Draai.


</doc>
<doc id="86856" url="https://af.wikipedia.org/wiki?curid=86856" title="Vlag van die Filippyne">
Vlag van die Filippyne

Die nasionale vlag van die Filippyne (Filippyns: "Pambansang Watawat ng Pilipinas") is op 19 Mei 1898 amptelik in gebruik geneem. Die vlag vertoon ’n wit driehoek aan die vlagpaalkant met ’n goue sterre in elke hoek en ’n goue son in die middel en twee ewe hoë bane in blou bo en rooi onder op die wapperkant.

Die goue son in die middel van die driehoek het agt primêre strale, elkeen verteenwoordig ’n Filippynse provinsie. Die drie goue vyfpuntige sterre in elke hoek verteenwoordig een van die eilandnasie se drie hoofeilandgroepe — Luzon, Visayas en Mindanao, die sentrale ster het oorspronklik na Panay verwys. Volgens ’n ander interpretasie het een van die drie sterre net die eiland Panay verteenwoordig en nie die hele Visayas nie.

’n Unieke kenmerk van hierdie vlag is sy vermoë om ’n oorlogstoestand aan te dui as dit met die rooi baan bo-op vertoon word, wat effektief behaal word deur die vlag onderstebo te draai. Wanneer die vlag in oorlogstye vertikaal gebruik word, is die rooi baan links, soos gesien deur die waarnemer. In vredestyd kan die blou veld egter bo of links gesien word.

Die vlag van die Filippyne is reghoekig met ’n gelykhoekige driehoek wat gelykheid en broederskap voorstel; ’n horisontale blou baan wat vrede, waarheid en geregtigheid voorstel; en ’n horisontale rooi baan wat patriotisme en dapperheid voorstel. In die middel van die wit driehoek is ’n goue son met agt strale wat eenheid, vryheid, volksdemokrasie en soewereiniteit voorstel. Elke straal stel een van die eerste agt provinsies voor wat die Filippynse Rewolusie in 1896 teen Spanje begin het. Ambrosio Rianzares Bautista wat die Filippynse Onafhanklikheidsverklaring geskryf het en wat dit per geleentheid van die proklamasie op 12 Junie 1898 gelees het, het die agt provinsies as Manila, Cavite, Bulacal, Pampanga, Nueva Ecija, Tarlac, Laguna en Batangas geïdentifiseer. Die drie vyfpuntige sterre stel die drie vernaamste eilande waar die revolusie begin het, voor, nl. Luzon, Panay en Mindanao, soos genoem in die Onafhanklikheidsverklaring van 1898.

Die simboliek wat in die Onafhanklikheidsverklaring van 1898 toegeken is verskil van die huidige amptelike verduideliking. Volgens die dokument stel die wit driehoek die embleem van die Katipunan, die geheime vereniging wat Spaanse oorheersing teengestaan het, voor. In die dokument staan dat die vlag se kleure die vlag van die Verenigde State herdenk as ’n uiting van dank vir Amerikaanse beskerming teen die Spanjaarde gedurende die Filippynse Rewolusie. Daar staan ook dat een van die drie sterre die eiland Panay voorstel, eerder as die hele Visayas. Die proklamasie verklaar ook dat die son die reuse treë voorstel wat deur die seuns van die land gemaak is op die pad van vooruitgang en beskawing. Voorts word Bataan in die plek van Tarlac genoem as een van die agt provinsies wat deur die son se strale voorgestel word.

Die vlag het ’n hoogte-breedteverhouding van 1:2. Die lengte van alle sye van die driehoek is gelyk aan die hoogte van die vlag. Elke ster is só georiënteer dat een van die vyf punte na die hoekpunt waarin dit lê, kyk. Die hoek van die gaping tussen twee aangrensende strale van die son is so groot soos die hoek van een straalgroepering (dus 22,5º) en die groot straal is dubbel die dikte van ’n klein straal. Die goue son is nie presies in die middel van die driehoek nie.

Die skakering van blou wat oor tyd in die vlag gebruik is verskil waarvan "azul oscuro" die eerste was. Die presiese aard van die skakering is onseker maar ’n waarskynlike kandidaat is die blou van die vlag van Kuba wat volgens een teorie ’n inspirasie vir die Filippynse vlag was. Spesifikasies vir die vlag se kleure met skakerings wat dieselfde as die Amerikaanse vlag is, is in 1955 deur die Nasionale Geskiedkundige Instituut aangeneem. In 1985 het president Ferdinand Marcos beveel dat die kleure na die oorspronklike ligblou en rooi van die Kubaanse vlag herstel moes word maar dit is in 1986 onmiddellik herroep na die EDSA-rewolusie waardeur Marcos uit die stoel gelig is. Vir die onafhanklikheidseeufeesviering in 1998 is die Vlag- en Heraldiese Kode van die Filippyne (Republiekwet 8491) deurgevoer met koningsblou as die amptelike skakering.

Die vlag se kleure word in die Republiekwet 8491 vasgestel in terme van hul kabelnommer in die stelsel wat deur die Kleurvereniging van die Verenigde State ontwikkel is. Die amptelike kleure en hul benaderings in ander kleurruimtes word hieronder weergegee:

Die Filippyne het nie ’n afsonderlike oorlogsvlag nie; die nasionale vlag word vir daardie doel aangewend. Om ’n staat van oorlog aan te dui word die rooi baan bo gehang. Hierdie oriëntasie van die vlag is gebruik gedurende die Filippyns-Amerikaanse Oorlog van 1899 tot 1901, die Tweede Wêreldoorlog deur die Filippynse Gemenebes van 1941 tot 1945 en deur die Japannees-geborgde Filippynse Republiek toe oorlog teen Brittanje en die Verenigde State verklaar is in 1944, die Filippynse staatsgreeppogings gedurende president Corazon Aquino se bewind en EDSA III. Die enigste keer wat dit nie omgekeer was in ’n staat van oorlog nie, was gedurende die Slag van Alapan in 1898, 15 dae nadat die vlag in Kawit, Cavite ontvou is.

Sedert die 1960’s is dit algemene praktyk om die ontwikkeling van die Filippynse vlag na te spoor op die verskeie oorlogstandaarde van die indiwiduele leiers van die Katipunan, ’n pseudo-vrymesselaars rewolusionêre beweging wat Spaanse oorheersing in die Filippynse teëgestaan het en die Filippynse Rewolusie gelei het. Hoewel sommige simbole ooreengestem het met die Katipunan-vlae wat in die rewolusie aanvaar is, kan nie met sekerheid gesê word dat hierdie oorlogstandaarde as voorgangers van die huidige Filippynse vlag beskou kan word nie.

Die eerste vlag van die Katipunan was ’n rooi reghoekige vlag met ’n horisontale belyning van drie wit K’s (’n afkorting van die Katipunan se volle naam, "Kataas-taasang Kagalang-galangang Katipunan ng mga Anak ng Bayan" – Opperste en Agbare Genootskap van die Seuns van die Nasie). Die vlag se rooi baan het bloed voorgestel omdat lede van die Katipunan hul lidmaatskap in hul eie bloed moes onderteken.

Die verskeie leiers van die Katipunan, soos Andrés Bonifacio, Mariano Llanera en Pío del Pilar, het ook individuele oorlogstandaarde gehad. Die organisasie is in Cavite-provinsie deur twee faksies verteenwoordig: die "Magdiwang"-faksie en die "Magdolo"-faksie, elk met ’n eie vlag. Albei het ’n wit son gebruik. In plaas van die letter K het die vlae die simbool vir die lettergreep "ka" in die pre-Spaanse baybayin-skryfstelsel gedra.

Die Katipunan het in 1897 ’n nuwe vlag aanvaar tydens ’n vergadering in Naic, Cavite. Hierdie nuwe vlag was rooi en het ’n wit son met ’n gesig bevat. Die agt strale van die son het die agt provinsies voorgestel wat deur Spanje onder krygswet geplaas is.

Die vroeë ontwerp van die huidige Filippynse vlag is deur president Emilio Aguinaldo gekonseptualiseer gedurende sy ballingskap in 1897 in Hongkong. Die eerste vlag is deur Marcela Marino de Agoncillo en haar dogter Lorenzo gemaak met die hulp van Delfina Herbosa de Matividad (’n nig van die "Propagandista" José Rizal). Dit is op 28 Mei 1898 tydens ’n veldslag vir die eerste keer vertoon.

Die vlag is amptelik ontvou gedurende die onafhanklikheidsverklaring op 12 Junie 1898 in Kawit, Cavite. ’n Berig in die Manila Times deur Augusto de Viana, hoofgeskiedenisnavorser aan die Nasionale Geskiedkundige Instituut, praat van beweringe in geskiedenishandboeke en herdenkingsrituele dat die vlag vir die eerste keer in Alapan, Imus, Cavite op 28 Mei 1898 gehys is en hy haal die Presidensiële Proklamasie No. 374 van 6 Maart 1965 deur oud-president Diosdado Macapagal aan. Die berig beweer voorts dat historiese rekords daarop dui dat die eerste vertoon van die Filippynse vlag plaasgevind het in Cavitestad toe general Aguinaldo dit gedurende die eerste veldslag van die Filippynse Revolusie vertoon het.

Die vlag se oorspronklike simboliek is vervat in die teks van die onafhanklikheidsverklaring wat verwys na ’n meegaande tekening (daar is egter geen rekord van so ’n tekening nie). Die oorspronklike ontwerp van die vlag het ’n mitiese son met ’n gesig bevat, ’n simbool wat algemeen voorkom in voormalige Spaanse kolonies. Die spesifieke skakering van blou van die oorspronklike vlag is ’n bron van kontroversie. Gebaseer op oorvertelling en die paar oorblywende vlae van die era, argumenteer historici dat die kleure van die oorspronklike vlag dieselfde blou en rooi was as wat op die vlag van Kuba gevind word.

Die vlag van Kuba het die ontwerp van die Filippynse vlag beïnvloed net soos Kuba se revolusie teen Spanje tot ’n mate die Filippynse revolusie beïnvloed het.

Vyandighede tussen die Filippynse en die Verenigde State het in 1899 uitgebreek. Die vlag is die eerste keer met die rooi baan bo, op 4 Februarie 1899 vertoon om ’n oorlogsituasie aan te dui. Aguinaldo is twee jaar later deur die Amerikaners gevang en het trou gesweer aan die Verenigde State.
Met die nederlaag van die Filippynse Republiek, is die Filippyne onder Amerikaanse koloniale regering geplaas en die vertoon van die Filippynse vlag is onwettig verklaar volgens die Oproerwet van 1907. Hierdie wet is op 24 Oktober 1919 teruggetrek. Met die vertoon van die Filippynse vlag weer gewettig was die materiaal wat beskikbaar was hoofsaaklik die rooi en blou van die vlag van die Verenigde State, daarom het die vlag van 1919 en verder die “Nasionale Vlagblou”-kleur gebruik. Op 26 Maart 1920 het die Filippynse Wetgewer Wetno. 2928 deurgevoer wat die Filippynse vlag wetlik aanvaar het as die amptelike vlag van die Filippynse Eilande. Tot op die vooraand van die Tweede Wêreldoorlog is Vlagdag jaarliks op 30 Oktober, die dag waarop die verbod opgehef is, gevier.

Die Filippynse Gemenebes is in 1935 ingehuldig. Op 25 Maart 1936 het president Manuel L. Quezón die Uitvoerende Bevel No. 23 uitgevaardig wat ’n tegniese beskrywing en spesifikasies vir die vlag gebied het. Onder die bepalinge was die definisie van die driehoek aan die vlagpaalkant as ’n gelyksydige driehoek, die hoogte-breedte-verhouding is vasgelê as 1:2 en die presiese hoeke van die sterre, die geometriese en estetiese ontwerp van die son en die formele verwydering van die mitiese gesig van die son. Die skakerings van die kleure is egter nie gespesifiseer nie. Hierdie spesifikasies is tot op hede onveranderd. In 1941 is Vlagdag na 12 Junie geskuif om die Filippynse onafhanklikheidsverklaring van 1898 te gedenk.

Met die Japannese inval en besetting vroeg in Desember 1941 is die vlag weer verbied, en is eers weer gehys met die oprigting van die Japannees-geborgde Tweede Republiek van die Filippyne. In seremonies wat in Oktober 1943 gehou is, het Emilio Aguinaldo die vlag met die oorspronklike Kubaanse kleure gebruik. Die vlag is aanvanklik vertoon met die blou baan bo, totdat president José P. Laurel ’n oorlogsituasie afgekondig in 1944. Die regering van die gemenebes wat in Washington in ballingskap was, het volgehou om die vlag met die Amerikaanse kleure te gebruik, en het die rooi baan bo gehou sedert die aanvanklike Japannese inval. Met die gesamentlike magte van die Filippynse en Amerikaanse soldate en die bevryding van die Filippyne in 1944 tot 1945 is die vlag met die Amerikaanse kleure herstel en dit was hierdie vlag wat gehys is toe die Filippyne op 4 Julie 1946 onafhanklikheid van die Verenigde State verkry het.

Voor die onafhanklikheidseeufeesvieringe van 1998 het die provinsiale regering van Zambales gepleit vir ’n ontwerp wat ’n negende straal op die vlag met die redenasie dat hul provinsie ook in 1896 in ’n staat van rebellie verkeer het. Die Eeufeeskommissie het hierdie aanspraak weerlê, gebaseer op navorsing deur die Nasionale Geskiedkundige Instituut. In 2009 is ’n wetsontwerp by die Senaat ingedien om ’n addisionele straal by die son toe te voeg om die Morovolk te in Mindanao verteenwoordig. Hulle het ook teen die Spanjaarde geveg en is nooit as Spaanse koloniale regering beset nie.

Daar is verskeie voorstelle ingedien met hoe die sekelmaan by die vlag ingewerk moet word, insluitend ’n voorstel of twee deur die oud-president Fidel Ramos. Daar is nog geen uitsluitsel oor hierdie kwessie nie.

Die vlag behoort daagliks in alle regeringsgeboue, amptelike wonings, openbare pleine en skole vertoon te word. 28 Mei (Nasionale Vlagdag) en 12 Junie (Onafhanklikheidsdag) is as vlagdae aangewys. Op hierdie dae word alle kantore, liggame en hulpmiddels van die regering, sake-instellings, onderwysinstellings en privaat huise aangemoedig om die vlag te vertoon. In resente jare is die vlagdae van 28 Mei tot 30 Junie om patriotisme te bevorder en om die land se onafhanklikheid te vier.

Volgens wet moet die Filippynse vlag permanent vertoon word, en snags verlig word, op die volgende plekke:

Die vlag mag halfstok gehang word as ’n teken van rou. Met die amptelike aankondiging van die dood van die president of ’n oud-president moet die vlag vir tien dae halfstok hang. Die vlag moet vir sewe dae halfstok hang na die afsterwe van die adjunkpresident, die hoofregter, die president van die Senaat of die speaker van die Huis van Verteenwoordigers

Daar mag ook ’n versoek deur die Nasionale Geskiedkundige Instituut gerig word, na die dood van ander persone, vir die vlag om halfstok te hang vir ’n periode van sewe dae. Die vlag sal halfstok hang op alle geboue en plekke waar die oorledene ’n amp beklee het, op die dag van afsterwe tot die dag van die begrafnis van ’n posbekleër van die Hooggeregshof, die Kabinet, die Senaat of die Huis van Verteenwoordigers en persone wat deur die Nasionale Geskiedkundige Instituut geïdentifiseer is.

Wanneer die vlag halfstok gehang word, moet dit tot bo-aan die vlagpaal gehys word en dan tot by die halfstokposisie gestryk word. Voordat die vlag vir die dag gestryk word, moet dit weer tot bo-aan die vlagpaal gehys word.

Die vlag kan ook gebruik word as bekleedsel op die kis van ’n oorlede weermaglid, oud-weermaglid, nasionale kunstenaar en uitstaande burgerlikes soos deur die plaaslike regering bepaal. In sulke gevalle moet die vlag só geplaas word dat die wit driehoek aan die kop is en die blou baan die regterkant van die kis bedek. Die vlag moet nie in die graf laat sak word nie en mag ook nie aan die grond raak nie, maar moet plegtig opgevou word en aan die erfgename van die oorledene oorhandig word.

Volgens die Republiekwet 8491 self sal dit verbode wees:

Volgens die wet sal oortreders na skuldigbevinding met ’n boete of tronkstraf gevonnis kan word.

Die eed van getrouheid aan die Filippynse vlag (onderskeibaar van die Patriotiese Eed van Getrouheid) moet staande opgesê word met die regterhand in die lug met die palm oop en bo skouerhoogte. Individue wie se geloof of oortuigings hul verbied om so ’n eed af te lê, mag hulself verskoon maar word deur die wet verplig om respek te betoon deur op aandag te staan wanneer die eed afgelê word.

Die wet noem nie uitdruklik die taal waarin die eed afgelê moet word nie, maar die eed is geskryf (en daarom word dit ook afgelê) in Filippyns.

Spaanse, Tagalog/Filippynse en Engelse weergawes van die volkslied het deur die geskiedenis van die Filippyne amptelike status geniet. Slegs die mees onlangse en huidige Filippynse weergawe word deur die reg erken. Die Vlag- en Heraldiese Kode, goedgekeur op 12 Februarie 1998, spesifiseer "Lupang Hinirang", “Die Volkslied sal altyd gesing word in die nasionale taal, hetsy binne of buite die land”; oortreding van die wet is strafbaar met ’n boete en gevangenisstraf.

Die Nasionale Vlagdag word jaarliks op 28 Mei in die Filippyne gevier. Die Nasionale vlagweek begin elke jaar op 28 Mei en eindig op 12 Junie.



</doc>
<doc id="86862" url="https://af.wikipedia.org/wiki?curid=86862" title="Chmelnitski">
Chmelnitski

Chmelnitski (Oekraïens: Хмельни́цький; Russies: Хмельни́цкий, Pools: "Chmielnicki") is 'n stad in westelike Oekraïne met ongeveer 290 duisend inwoners (2009). Die stad is ook die administratiewe sentrum van die Chmelnitski-oblast. Soemi, wat aan die Suidelike Boeg-rivier geleë is, is in 1431 gestig.




</doc>
<doc id="86863" url="https://af.wikipedia.org/wiki?curid=86863" title="Ribble">
Ribble

Die Ribble (Engels: "River Ribble") is 'n rivier wat deur Noord-Yorkshire en Lancashire, graafskappe in Noordelike Engeland, vloei.


</doc>
<doc id="86866" url="https://af.wikipedia.org/wiki?curid=86866" title="Kawango-Oos">
Kawango-Oos

Kawango-Oos is sedert 8 Augustus 2013 een van die 14 streke van Namibië. Die streek se naam is van die Kawango's afgelei. Kawango-Oos se hoofstad en grootste stad is Rundu. In die ooste is die streek aan die Caprivi (nou Sambesi) begrens en in die weste aan Kawango-Wes. Die Okavangorivier vloei deur die streek, digby die grens met Caprivi. Op 8 Augustus 2013 is Kawango opgedeel in Kawango-Oos en Kawango-Wes. In die noorde is Angola geleë en in die suidooste Botswana.


</doc>
<doc id="86867" url="https://af.wikipedia.org/wiki?curid=86867" title="Oos-Anglië">
Oos-Anglië

Oos-Anglië (Engels: "East Anglia") verwys na 'n gebied in oostelike Engeland wat sy historiese oorsprong in die koninkryk "East Anglia" het en tans ses graafskappe behels - Norfolk, Suffolk, Bedfordshire, Cambridgeshire, Essex en Hertfordshire. Die streeksnaam verwys na die Angele, een van die Germaanse stamme wat hulle ná die val van die Romeinse Ryk in Brittanje gevestig het. Alhoewel die streek net noord van Londen geleë is, het dit sy oorspronklike landelike karakter, tradisionele boukuns en tradisies bewaar.

Norwich is die hoofstad ("county town") van Norfolk en word gewoonlik as die sentrum van Oos-Anglië beskou. Ipswich en King's Lynn is ook twee belangrike nedersettings in die gebied. Oos-Anglië is bekend vir sy universiteite, soos die Universiteit van Cambridge en die Universiteit van Oos-Anglië.



</doc>
<doc id="86869" url="https://af.wikipedia.org/wiki?curid=86869" title="Gamla bron">
Gamla bron

Gamla bron (die Ou Brug) is 'n brug in die Sweedse stad Umeå.

Hierdie brug is die oudste oorblywende brug oor die rivier Ume. Die brug is 301 meter lank en is in 1863 geopen. In die verlede is tolgeld vir die gebruik van die brug gehef. Tans is die brug net vir voetgangers en fietsryers toeganklik. Tussen 1894 en 1895 is die oorspronklike houtstruktuur van die brug vervang en het die brug sy huidige voorkoms gekry.


</doc>
<doc id="86871" url="https://af.wikipedia.org/wiki?curid=86871" title="Teenpous Constantinus II">
Teenpous Constantinus II

Constantinus II was 'n teenpous na die dood van Pous Paulus I. Hy is aangestel deur sy broer Toto met die hulp van Toskaanse troepe en weer afgeset deur die primicesrius Chistoforus met die hulp van Lombardiese troepe.

Constantinus is gebore in Nepi uit 'n adellike Romeinse familie. Na die dood van Pous Paulus I trek sy broer Toto, graaf van Nepi op na Rome met die hulp van Toskaanse troepe. Toto neem die heerser van Rome, die primicerius Christoforus gevange en maak sy broer pous ondanks die feit dat Constantinus geen priester was nie. Toto en Constantinus bestuur Rome vir 'n jaar as tiranne. Hulle het steun gesoek by Pepyn die Korte van Frankryk, maar Pepyn het hom afsydig gehou.
In 768 help die burgers vir Christoforus om te ontsnap na die Lombarde. Met die hulp van koning Desiderius van die Lombarde ('n vyand van Pepyn) neem hulle Rome in in die jaar 768. Desiderius benoem die Lombardiese Philippus tot pous. Op 1 Augustus 768 roep Christoforus die kerklike regbank byeen. Die regbank ontslaan Constantinus en Philippus staan vrywillig terug. Die regbank benoem toe Pous Stefanus III as die nuwe pous.
In 769 roep pous Stefanus 'n sinode byeen in die Lateraanse paleis. Daar word Constantinus tot lewenslange boetedoening in 'n klooster veroordeel. Die boetedoening het nie lank geduur nie, want later die jaar word Constantinus saam met sy seun Sergius vermoor deur Desiderius, vermoedelik op aandrang van Stefanus.


</doc>
<doc id="86875" url="https://af.wikipedia.org/wiki?curid=86875" title="Pentateug">
Pentateug

Die Pentateug is die eerste vyf boeke van die Ou Testament in die Bybel. "Penta" is Grieks vir 5 en "Teuchos" is Grieks vir boek. Pentateug beteken dus die "vyf boeke" of "vyf boekrolle." Hierdie vyf boeke staan ook as die Torah of Boeke van Moses bekend. Hulle is:

Die Pentateug vertel die verhaal van die skepping van die wêreld tot die dood van Moses en die Israeliete se voorbereiding om die land Kanaän in te gaan. Die verhaal word in drie dele vertel. Die eerste deel (Gen. 1-11) is oor die skepping en die begin van die mensdom op aarde. Die tweede deel (Genesis 12-50) vertel die stories van die Israeliete se voorsate, hoofsaaklik Abraham, Isak, Jakob en Josef. Die derde deel, wat met die boek van Eksodus begin, beskryf hoe die Israeliete Egipte verlaat en die vroeë geskiedenis van Israel as 'n volk. Dit bevat verskeie wette oor hoe die Israeliete hulle samelewing moet reël en bou. Deuteronomium is hoofsaaklik Moses se finale toespraak aan sy volk asook 'n opsomming van die Pentateug.

Die Pentateug is die oudste deel van die Bybel, maar skoliere weet nie presies wanneer hierdie boeke geskryf is nie. Die vroegste dele is moontlik meer as 1000 jaar voor die finale dele geskryf. Moderne argeologiese vondse dui daarop dat sommige van die oudste stories in Genesis tot drie duisend jaar terug kan dateer.


</doc>
<doc id="86876" url="https://af.wikipedia.org/wiki?curid=86876" title="Josua">
Josua

Josua is die sesde boek van die Hebreeuse Bybel.

Die boek handel oor die verowering van Kanaän deur die Israeliete en die verdeling van die land onder hulle, onder Josua se leiding. Deur dit alles vir die Israeliete moontlik te maak, het die Here sy belofte aan Abraham vervul. Soos Moses gedoen het, spoor ook Josua kort voor sy dood die volk aan om getrou te bly in hulle diens aan die Here en nie afgode te dien nie.



</doc>
<doc id="86878" url="https://af.wikipedia.org/wiki?curid=86878" title="LGBT-regte in Swede">
LGBT-regte in Swede

Swede was in 2009 die 7de land in die wêreld wat huweliksregte aan pare van dieselfde geslag verleen het. Aanneming deur homoseksuele pare is sedert 2002 wettig en homoseksualiteit is sedert 1944 wettig.


</doc>
<doc id="86879" url="https://af.wikipedia.org/wiki?curid=86879" title="Apoptose">
Apoptose

Apoptose (vanaf Grieks: ἀπό "apo", "weg van" en πτῶσις "ptosis", "val") is die proses van geprogrammeerde seldood. Die proses speel 'n integrale rol in die ontwikkeling van weefsel. Tydens die ontwikkeling van 'n fetus veroorsaak apoptose dat die vingers en tone van mekaar skei. Die proses is veral algemeen voor puberteit. Tussen 50 en 70 miljard selle gaan daagliks in 'n volwasse mens as gevolg van apoptose dood. Die tempo van apoptose behoort deur die tempo van selproduksie via mitose uitgebalanseer te word.

Die traumatiese dood van selle as gevolg van akute sellulêre besering word nekrose genoem. Dit is 'n negatiewe proses en moet nie met apoptose, wat 'n positiewe effek kan hê, verwar word nie.


</doc>
<doc id="86881" url="https://af.wikipedia.org/wiki?curid=86881" title="Lily Allen">
Lily Allen

Lily Rose Beatrice Cooper (née Allen, gebore 2 Mei 1985) is 'n Engelse sangeres en liedjieskryfster. Sy is beter bekend as Lily Allen. Sy is in 2011 met Sam Cooper getroud, maar is in 2018 weer geskei.


</doc>
<doc id="86882" url="https://af.wikipedia.org/wiki?curid=86882" title="Rigters">
Rigters

Rigters is die sewende boek van die Hebreeuse Bybel.

Die boek handel oor die verowering van Kanaän en die lewe in Kanaän toe daar nog nie 'n koning oor die Israeliete geregeer het nie. Die boek is op 'n besondere manier saamgestel: die volk word ontrou aan die Here, dien dan afgode, word deur die Here gestraf, roep tot Hom om hulp en dan stuur Hy 'n leier om hulle te red van die nasies aan wie se mag die Here hulle oorgegee het. 

'n Tydjie gaan dit goed totdat die volk weer ontrou aan die Here word. In die laaste hoofstukke word 'n beeld gegee van die wanorde wat daar op godsdienstige en sedelike gebied geheers het.

Die Hebreeuse woord "sjofet" (rigter) word ook vertaal as 'regter'. Dit is gepas vir hierdie groep unieke individue wat deur God geroep is om Sy dwalende volk op koers te bring. Die rigtersamp was tydelik en nie oorerflik nie.





</doc>
<doc id="86883" url="https://af.wikipedia.org/wiki?curid=86883" title="Slag van Tweebosch">
Slag van Tweebosch

Die Slag van Tweebosch het op 7 Maart 1902 plaasgevind tydens die Tweede Vryheidsoorlog by Tweebosch. Tweebosch is 'n plaas waar die Klein-Hartsrivier in die Hartsrivier invloei. Hier het 'n Boeremag, onder bevel van generaal Koos de la Rey, 'n oorwinning oor 'n Britsemag, onder bevel van generaal Paul Methuen, behaal. 




</doc>
<doc id="86885" url="https://af.wikipedia.org/wiki?curid=86885" title="Von Ahnska magasinet">
Von Ahnska magasinet

Die Von Ahnska magasinet is 'n hawepakhuis in Umeå, Swede wat in die stad se hoofstraat, Storgatan geleë is. Die pakhuis was oorspronklik 'n houtskuur wat in 1887 deur luitenant-kolonel Ludwig August von Hedenberg gebou is. Die argitek, Carl Fridolf Engelbert Sandgren het die skuur ontwerp.

Die gebou oorleef die groot brand in Umeå in 1888 en is deur die Duitse koopman Johan Viktor von Ahn gekoop en verder na die Ume-rivier uitgebrei.

Die pakhuis is nou in besit van Umeå Energi. Die "Von Ahnska magasinet" is sedert 1980 'n beskermde monument in Swede. 


</doc>
<doc id="86887" url="https://af.wikipedia.org/wiki?curid=86887" title="Rooihoutboom">
Rooihoutboom

Die rooihoutboom of Kaliforniese rooihout ("Sequoia sempervirens") is inheems aan die kusstrook van Kalifornië in die Verenigde State van Amerika. Dit is ook in vier plantasies in Suid-Afrika aangeplant, naamlik Grootvadersbosch Plantasies, Tokai Staatsplantasies op die hange van Tafelberg, Woodbush Plantasies in Haenertsburg, Limpopo en aan die suidkus van die Wes-Kaap naby Knysna.

Die Kaliforniese rooihout kan 'n hoogte van tot 115 meter bereik. Die reuserooihout ("Sequoiadendron giganteum") is 'n aanverwante spesie wat tot die Sierra Nevada beperk is. 



</doc>
<doc id="86889" url="https://af.wikipedia.org/wiki?curid=86889" title="Philip Johnson">
Philip Johnson

Philip Cortelyou Johnson (* 8 Julie 1906, † 25 Januarie 2005) was 'n invloedryke Amerikaanse argitek wat veral vir sy postmoderne ontwerpe bekend staan wat vanaf die 1980's ontstaan het. 

Johnson het reeds in die 1960's begin wegbeweeg van die puristiese Internasionale Styl en moderne wolkekrabbers met nie-funksionele elemente uit die klassieke boukuns soos suile en boë versier - 'n nuwe benadering tot moderne argitektuur wat hy postmodernisme genoem het.

In 1930 het Johnson, wat sy opleiding aan die "Harvard Graduate School of Design" ontvang het, die Afdeling vir Argitektuur en Ontwerp in die New Yorkse "Museum of Modern Art" gestig. Vir sy werk as argitek is hy in 1978 met die "American Institute of Architects (AIA)" se Goue Medalje vereer en was in 1979 die eerste wenner van die Pritzker-prys vir argitektuur. Nadat die "National Academy of Design" reeds in 1961 geassosieerde lidmaatskap aan Johnson verleen het, is hy twee jaar later as volle lid aanvaar.

Johnson is in 2005 in sy aftreeplek "Glass House" in sy slaap oorlede. Hy is oorleef deur sy lewensmaat van 45 jaar, David Whitney, wat nog in dieselfde jaar in die ouderdom van 66 gesterf het.


</doc>
<doc id="86891" url="https://af.wikipedia.org/wiki?curid=86891" title="Teenpous Filippus">
Teenpous Filippus

Filippus was 'n teenpous vir slegs een dag op 31 Julie 768. Filippus was die ab van die klooster van St. Vitus in Rome en 'n kardinaal (volgens Miranda), maar hy was afkomstig uit Lombardye. Nadat koning Desiderius van die Lombarde Rome verower het op graaf Toto van Nepi en sy broer Teenpous Constantinus II, benoem hy Filippus op 31 Julie 768 tot die nuwe pous. Die kerklike regbank ontslaan egter Constantinus offisieel op 1 Augustus en Filippus trek vrywillig terug.


</doc>
<doc id="86893" url="https://af.wikipedia.org/wiki?curid=86893" title="Kyrkbron">
Kyrkbron

Die Kyrkbron (die Kerkbrug) is 'n betonbrug in die Sweedse stad Umeå. 

Dit is die derde brug in die stad wat oor die Ume-rivier gebou is. Eintlik is die brug uit twee afsonderlike brûe saamgestel, elk met 'n laan met op- en afritte wat oor die rivier aan die noordekant strek. Die Kerkbrug is gebou om die verkeer op die nabygeleë Tegsbron te verminder. Die brug is 391 meter lank en het 'n langste span van 47 meter. Die konstruksie van die brug het op 16 Junie 1972 begin en die brug is op 26 September 1975 geopen.



</doc>
<doc id="86894" url="https://af.wikipedia.org/wiki?curid=86894" title="Rotsklim">
Rotsklim

Rotsklim is 'n aktiwiteit waarin deelnemers op, af of oor natuurlike rotsformasies of kunsmatige rotsmure klim. Die doel is om die bopunt van 'n formasie of die eindpunt van 'n vooraf gedefinieerde roete te bereik sonder om te val. 

Om 'n klim suksesvol te voltooi, moet 'n mens veilig terugkeer na die basis van die roete. As gevolg van die lengte en uitgebreide uithouvermoë vereis, gebeur ongelukke meer tydens afdaling as klim, veral op die groter en saamgestelde pieke.

Rotsklim is 'n fisiek en geestelik veeleisende sport, dit toets dikwels 'n klimmer se krag, uithouvermoë, behendigheid en balans sowel as geestelike beheer. Dit kan 'n gevaarlike sport wees en kennis van behoorlike klimtegnieke en die gebruik van gespesialiseerde klimtoerusting is van kardinale belang vir die veilige voltooiing van klimroetes. As gevolg van die wye verskeidenheid van rotsformasies in die wêreld, word rotsklim in verskillende style en sub-dissiplines verdeel. 

Hoewel dit nie 'n Olimpiese byeenkoms-item is nie, word rotsklim nogtans deur die Internasionale Olimpiese Komitee as 'n sport erken.


</doc>
<doc id="86895" url="https://af.wikipedia.org/wiki?curid=86895" title="Jefferson Davis">
Jefferson Davis

Jefferson Davis (3 Junie 1808 - 6 Desember 1889) was die president (ook die enigste) van die Gekonfedereerde State van Amerika gedurende die Amerikaanse Burgeroorlog. Hy is gebore in Fairview, Kentucky as die jongste van tien kinders. Sy ouers was Samuel en Jane Cook Davis. Hy is vernoem na Thomas Jefferson.



</doc>
